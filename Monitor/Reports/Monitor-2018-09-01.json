{"url": "https://www.monitor.bg/bg/a/view/vzemat-probi-za-afrikanskata-chuma-ot-svinete-v-bozvelijsko-143227", "text": "Експертите от БАБХ започнаха взимането на проби от съседното на Тутраканци село Бозвелийско, което попада в 3-километровата рискова зона. Ако взетите проби там се окажат отрицателни, няма да се пристъпва към евтаназиране на прасетата в личните стопанства на хората. Това е позицията, заявена от министърът на земеделието, храните и горите Румен Порожанов, след провеждането на Областния координационен щаб във Варна във връзка с предприетите мерки за ограничаване на заболяването Африканска чума по свинете. В провадийското село Тутраканци хуманно са умъртвени общо 65 прасета, стана ясно още след заседанието на щаба. Броят е двойно по-голям от обявените 27 евтаназирани прасета, тъй като голяма част от животните не са били регистрирани. Стопаните ще бъдат овъзмездени по пазарни цени, но само официално региститраните. От утре започва своевременно  вземането на проби и в 10-километровата зона, в която попада и общинския център Провадия, както и други села от района, уточни още министър Порожанов. „Правим всичко възможно да се установи от къде е влязла заразата в България. За съжаление много са начините - чрез разпространение на продукти, чрез придвижване на туристи, хора, животни, транспорт на фураж. Имаме обосновано съмнение, че заразяването в конкретната ферма в Тутраканци може да е станало с фураж, който се купува през Констанца и се разпространява унас“, посочи още министърът. В района е предприета и мащабна дезинфекция, а полицейските постове са поставени на входовете и изходите на селата за ограничаване на придвижването на животни и пренасянето на продукти от животински произход. Забранява се организиране на пазари и изложби на свине, ккато и  свободното им пасищно отглеждане. Стопаните по селата в района са предупредени да уведомяват ветеринарните власти при всяко съмнение за заболяло прасе. Ако животните показва признаци на заболяване, да не се търси възможност да ги лекуват. Трябва веднага да бъде информирана официалната ветеринарна служба и това е най-правилният начин, за да не се допусне разпространение на заразата.  ", "date": "2018.09.01", "title": "Вземат проби за Африканската чума от свинете в Бозвелийско"}
{"url": "https://www.monitor.bg/bg/a/view/ostavkata-na-radev-poiskana-i-zaradi-incidenta-v-harmanli-s-bashtata-na-prezidenta-143234", "text": "Оставката на вътрешния министър Валентин Радев е поискана не само заради жертвите на автобуса на опасния път край Своге, но и заради инцидента в Харманли с участието на бащата на президента Румен Радев. Това обяви от Варна министър-председателят Бойко Борисов. На 17 август сутринта 80-годишният Георги Радев е ударил с автомобила си триколка на инвалид при неспазване на предимство на кръгово кръстовище. Инцидентът бе пазен в тайна 8 дни, не бе включен дори в бюлетините на МВР. Разбра се едва миналата събота, когато се появи клип от катастрофата. На мястото на произшествието дошли полицаи, двама неизвестни цивилни, както и бившият кмет и настоящ лидер на БСП в Харманли Михаил Лисков. На клиповете се вижда как всички разговарят по мобилни телефони, но не се вижда полицаите да пишат задължителния за всяко ПТП протокол. После линейка е взела инвалида, който не бил сериозно пострадал. Георги Радев пък за кратко разговарял с полицаите, след което те му помогнали да потегли отново с автомобила си. Едва миналата събота полицията и прокуратурата започнаха проверка по случая. Дни по-късно се появиха и полицейски протоколи, според които виновен за удара бил мъжът с триколката. “Министър Радев, като не може да си контролира хората - оставка, а в същото време ги вика друг на оперативка. Накрая полицията изкара невинния виновен, ама той пък нямал претенции”, коментира инцидента премиерът. Борисов обясни, че е гледал записите от видеонаблюдението в Харманли миналата събота. “Гледах действията на полицаите, другите участници не ме интересуват. Около 45 минути мърлява работа”, отсече премиерът.", "date": "2018.09.01", "title": "Оставката на Радев поискана и заради инцидента в Харманли с бащата на президента"}
{"url": "https://www.monitor.bg/bg/a/view/startirat-treti-godishni-nagradi-v-turizma-143233", "text": "От днес започва надпреварата за третите Годишни награди в туризма. Това заяви министърът на туризма Николина Ангелкова във Велинград. Тя даде начало на кандидатстването за призовете за 2018 г. в деня на честванията във Велинград, където се отбелязват 10 години от обявяването на града за СПА столица  на Балканите, 70 години от създаването на Велинград и 100 години на организирания туризъм в региона- Да получиш приз от тези награди е признание и редица общини и управители на атракции вече заявиха своя интерес. Това се доказва и от факта, че участниците в конкурса ежегодно се увеличават, отбеляза министър Ангелкова. През миналата година в надпреварата се включиха повече от 140 участници, а гласувалите бяха близо 95 хиляди. Тя призова всички общини и туристическия бранш да участват активно в състезанието, тъй като това е добър начин да представят резултатите, които са постигнали през миналата година. И тази година кандидатурите за Годишните награди в туризма ще се подават в професионални и журналистически категории, ще има и обособена група за общини. Общо категориите са 16, кандидатства се онлайн на платформата www.tourismawards.bg. Там са описани подробно и всички условия, на които е необходимо да отговарят участниците. Всички желаещи ще подават своята кандидатура до средата на октомври. След това кандидатите, които отговарят на критериите, ще бъдат обявени на сайта на наградите и за тях ще започне гласуването. Чрез онлайн вот ще се избират победителите във всяка категория. Призьорите ще бъдат обявени на официална церемония през декември. Всеки може да гласува еднократно за един участник в рамките на една категория (отчита се едно гласуване от всеки IP адрес), но може да се подкрепи кандидат от всяка категория. Експертите ще следят внимателно да не се допуска манипулиране и нерегламентирано генериране на гласове. Подобни опити ще повлияят негативно за класирането на съответния кандидат. Конкурсът вече става традиция, очаквам и тази година оспорвана надпревара и в края й да отличим най-забележимите постижения в сектора, заключи министърът.", "date": "2018.09.01", "title": "Стартират третите годишни награди в туризма"}
{"url": "https://www.monitor.bg/bg/a/view/levski-okupira-vyrha-sled-1-0-nad-beroe-na-gerena-143236", "text": "\"Левски\" вече води с три точки на върха във временното класиране.  \"Сините\" под ръководството на Славиша Стоянович продължават с пълен актив от точки след 1:0 над \"Берое\" в мач от 7-ия кръг на Първа лита. Единственото попадение беше дело на Антъни Белмонт в 51-ата минута, което се оказа решаващо, за да може \"сините\" да дръпнат на върха. \"Левски\" има вече 19 точки и е единственият състав в елита на България, който не познава поражението в тази кампания.", "date": "2018.09.01", "title": "\"Левски\" окупира върха след 1:0 над Берое на \"Герена\""}
{"url": "https://www.monitor.bg/bg/a/view/moskva-skoroshna-sreshta-na-normandskata-chetvorka-za-ukraina-e-nemislima-143229", "text": "След убийството на \"президента\" на самообявилата се Донецка народна република (ДНР) Александър Захарченко не може и да става дума за среща на т.нар. нормандска четворка. Това заяви днес пред журналисти руският външен министър Сергей Лавров, съобщи Ройтерс. \"В настоящата ситуация е невъзможно да се разговаря за скорошни срещи в нормандския формат, както искат много от нашите западноевропейски партньори\", каза Лавров. Той отбеляза, че Москва все още анализира създалата се \"сериозна ситуация\". По думите на руски първи дипломат убийството на Захарченко е провокация на властите в Киев, целяща да подкопае Минските мирни споразумения, които украинските власти и без това не изпълняват. Нормандската група е съставена от представители на Германия, Русия, Франция и Украйна. Александър Захарченко загина на 31 август след експлозия в ресторант в центъра на Донецк. В атентата бе убит неговият телохранител и бяха ранени още 12 човека, някои от които тежко. Правоохранителните органи на ДНР заявиха, че Киев има връзка с покушението, но украинските власти заявиха, че нямат нищо общо. В интервюто Сергей Лавров заяви също така, че властите в САЩ се опитват да си затварят очите пред действията на русофобите и това положение не може да се нарече нормално. „Няма съмнение, че в САЩ има немалко политици, включително и действащи, и сътрудници на (сегашната) администрация, които напълно съзнават ненормалността на създалото се положение, при което всеки ход се преценява с оглед на това как на него ще реагират русофобите, - отбеляза Лавров. - Смятам, че това е просто печална страница от американската история.\" Отговаряйки на въпрос би ли искал да разговаря с държавния секретар на САЩ след поредния цикъл от санкции, той посочи, че \"не за това става дума\". \"Искаме или не искаме, харесва ли ни или не, това все пак ни е работата. Длъжни сме да работим с всички колеги, каквито и проблеми да възникват в отношенията\", каза Лавров. \"Не сме от тези страни, които застават в позата на \"обиден\" - щом сте казали за нас нещо не съвсем правилно, то, видите ли, няма да разговаряме. Това не е нашият метод. Ние винаги оценяване принципно действията на нашите партньори, когато сме несъгласни с тях. Но никога не затръшваме вратата\", подчерта руският външен министър. Сирийските власти имат пълното право да преследват и ликвидират \"терористите\" в провинция Идлиб, заяви Лавров. \"Законните власти на Сирия имат пълното право да защитават своя суверенитет и да прогонват и ликвидират терористичната заплаха на своя територия\", каза Лавров. Той отбеляза, че в тази \"зона на деескалация\" трябва да има разграничение между въоръжената опозиция, която е готова за диалог с правителството, и \"терористите\" от Фронта \"Ан Нусра\" и други терористични организации. \"Терористите се противопоставят на такова разграничение и искат да използват мирните граждани като жив щит, което е военно престъпление\", констатира Лавров. Руският външен министър обяви, че страната му е готова на контакти със САЩ на равнище министерства на отбраната, доколкото има готовност от другата страна. По думите му това взаимодействие може да е от полза за уреждане на кризите в Близкия изток и Северна Африка, включително с политически средства. Лавров каза още, че с държавния секретар на САЩ Майк Помпео имат желание да се срещнат в кулоарите на годишната сесия на Общото събрание на ООН другия месец в Ню Йорк, където да проведат \"специална, наситена и съдържателна\" дискусия по всички важни въпроси на двустранните отношения и международните работи. Една офанзива на сирийското правителство срещу контролираната от бунтовниците провинция Идлиб би била ескалация на конфликта в Сирия, заяви на свой ред държавният секретар на САЩ Майк Помпео, цитиран от Ройтерс. Съединените щати \"смятат това за ескалация на един вече опасен конфликт\", написа Помпейо в Туитър. Той отправи критики срещу руския външен министър Сергей Лавров, обвинявайки го, че \"защитава нападението от страна на Сирия и Русия\". Ислямистки фракции от Националния фронт за освобождение в Идлиб взривиха тази нощ два моста в съседната провинция Хама като предпазна мярка в случай на правителствена офанзива, предаде Франс прес, цитирайки Сирийския център за наблюдение на правата на човека. Мостовете над река Оронт са свързвали територии, държани от бунтовниците, с контролирани от правителството райони. \"Това бяха двата основни моста в този район, но има още два\", уточни директорът на неправителствената мониторингова организация Рами Абдел Рахман. Той отбеляза, че бунтовниците са забелязали интензивни действия на режима, като в района са пристигнали танкове и бронирани машини. \"Бунтовническите групи укрепват позициите си в очакване на военна операция\", допълни Абдел Рахман.", "date": "2018.09.01", "title": "Среща на нормандската четворка за Украина е немислима"}
{"url": "https://www.monitor.bg/bg/a/view/pojar-v-tovaren-vlak-zatvori-jp-linijata-stara-zagora-nova-zagora-143231", "text": "Пожар, избухнал в натоварен с дървесни плоскости вагон на товарен влак блокира за неопределено време движението по жп линията София – Бургас в отсечката между Стара Загора и Нова Загора. Сигналът за огъня в откритата платформа е бил подаден към 15,14 часа в събота, на място са заминали два специализирани автомобила с шестима огнеборци, уточниха от РД ПБЗН – Стара Загора.   Пожар, избухнал в натоварен с дървесни плоскости вагон на товарен влак блокира за неопределено време движението по жп линията София – Бургас в отсечката между Стара Загора и Нова Загора. Сигналът за огъня в откритата платформа е бил подаден към 15,14 часа в събота, на място са заминали два специализирани автомобила с шестима огнеборци, уточниха от РД ПБЗН – Стара Загора.Машинистът на локомотива е успял да изтегли горящия вагон в близост до жп спирка Плоска могила, където тя била откачена, за да не се прехвърли огънят върху останалите, гасенето е продължило до към 17,30 часа. Преустановено е било движението на влаковете в двете посоки, по тази причина бързият влак от Пловдив за Варна е бил спрян на гара Стара Загора. Над 3 часа около 200 пътници са били оставени в невидение какво точно се случва.Сред тях е имало и 30 деца от Варна на възраст от 10 до 15 години. Първият автобус с тридесетина чакащи е отпътувал към Нова Загора около 17,30 часа, следващите два са тръгнали към 18,00, лаконично информираха от гарата. По думите им в нова Загора имало осигурена друга композиция, която да извози хората до крайната дестинация. На местопроизшествието е заминала оперативно-следствена група от ОД на МВР- Стара Загора, отишли са и дежурни екипи от НКЖИ- Пловдив. Това е пореден инцидент по същото трасе през седмицата, в понеделник пътниците от два влака за София и Пловдив прекараха близо 5 часа насред полето край гара Михайлово заради прегазен на жп прелез автомобил, каран от 83 –годишен водач.", "date": "2018.09.01", "title": "Пожар в товарен влак затвори жп линията Стара Загора – Нова Загора"}
{"url": "https://www.monitor.bg/bg/a/view/s-20-na-sto-poveche-amerikanci-sa-posetili-bylgarija-143232", "text": "С 20 на сто повече американци са посетили страната ни до момента спрямо миналата година. Това заяви пред журналисти във Велинград туристическият министър Николина Ангелкова, но без да посочи конкретна цифра. През миналата година в САЩ за първи път беше проведена рекламна кампания. „Има много голям интерес за лятото и от Франция, Австрия, Италия. Затова в кампаниите, които предвиждаме за 2019 г., ще включим отново тези държави, при които бележим ръст. Според оценката на Световната организация по туризъм успяваме да поддържаме високо ниво на интерес от чуждестранните посетители. Това със сигурност се дължи на общите усилия на бизнеса, местната власт и правителството“, каза министър Ангелкова. Туристическият министър участва в кръгла маса относно развитието на балнео- и СПА туризма заедно с кмета на община Велинград д-р Костадин Коев, представители на местната власт и на бизнеса, експерти по балнеология и др. Родопската балнео- и СПА дестинация е сред най-конкурентните в страната и има огромен потенциал да привлича хиляди туристи от страната и чужбина с висококачествен продукт. Тя е една от седемте СПА дестинации, които Министерството на туризма разработи за територията на страната и ги предложи за публично обсъждане. В дестинация „Родопска“ освен Велинград са включени още Белово, Варвара, Ракитово, Нареченски минерални бани, Беденски минерални бани, Девин, Михалково, Баните (Смолян). Велинград е национален курорт с международен престиж, който привлича целогодишно хиляди туристи от страната и чужбина. Термоминералното находище тук е най-голямото в страната ни. Плюсовете на балнео- и СПА туризма за икономиката са свързани преди всичко с предоставянето на комплексна услуга, привличане на по-платежоспособни гости, преодоляване на сезонността с оптимална запълняемост на базата и откриване на нови работни места, коментира министър Ангелкова. Министър Ангелкова обърна внимание, че през миналата година в местата за настаняване в общината са пренощували близо 230 хил. туристи – българи и чужденци, което е около 20% ръст спрямо 2016 г. Реализираните нощувки са общо около 571 хил. – почти 23 на сто ръст. Чуждите туристи в региона през 2017 г. са били общо повече от 18 600, което отбелязва над 26 на сто увеличение спрямо предходната година. Сред тях най-голям интерес се отчита при граждани от Израел, балканските страни, Русия, Германия, Великобритания, Италия, Франция, САЩ, Испания и много други.", "date": "2018.09.01", "title": "С 20 на сто повече американци са посетили България"}
{"url": "https://www.monitor.bg/bg/a/view/cherna-gora-bori-kontrabandata-s-namaljavane-na-cenite-na-cigarite-143230", "text": "Заради драстичния спад в продажбите на легално внесени цигари и увеличаване на дела на контрабандната търговия Черна гора прие изменения в закона за акцизите, според които от понеделник цигарите в страната ще поевтинеят с 20 до 30 цента на пакет, съобщава в. \"Вечерне новости\". С новите разпоредби акцизът върху цигарите намалява от сегашните 40 евро до 30 евро на 1000 бр. В момента най-евтините цигари в търговската мрежа в Черна гора струват 2,30 евро, а най-скъпите - 4 евро. Въпреки намалените цени цигарите на черния пазар пак ще останат по-евтини, тъй като някои марки цигари там се продават за 1-1,10 евро. Затова остава под въпрос дали ще проработи съвестта на пушачите и ще започнат да си купуват цигари в търговската мрежа, за да допринесат за пълненето на държавната каса, или ще пълнят джобовете на контрабандистите. След последното увеличение на акциза върху цигарите контрабандата се разрасна неимоверно. При последната операция на Специалната прокуратура бяха заловени контрабандни цигари на стойност 1,4 милиона евро и бяха арестувани трима души. Цигарите се внасят нелегално преди всичко през пристанище Бар. Според оценки на експерти заради продажбата на цигари на черно легалната им продажба в страната е намаляла с 40 процента.", "date": "2018.09.01", "title": "Черна гора бори контрабандата с намаляване на цените на цигарите"}
{"url": "https://www.monitor.bg/bg/a/view/botev-i-cska-se-razdeliha-mirno-143235", "text": "Пловдивският „Ботев” и ЦСКА не само, че не излъчиха победител, но не си и отбелязаха гол – смятаният за един гвоздеите (известни още като дерби) на седмия кръг в Първа лига мач завърши 0:0. Срещата в Коматево бе изпълнена с емоции и интересни моменти. И двата отбора имаха своите шансове за успех, които се изразяваха в положения пред вратите, но ударите се оказаха прекалено малко и съвсем закономерно до голове не се стигна. Така Червените вече имат 16 точки, като са равни с \"Левски\" преди сините да изиграят своя мач от този кръг.", "date": "2018.09.01", "title": "„Ботев” и ЦСКА се разделиха мирно"}
{"url": "https://www.monitor.bg/bg/a/view/neshka-robeva-napuska-hudojestvenata-gimnastika-143228", "text": "Поради здравословни причини легендата на българската художествена гимнастика Нешка Робева напусна поста треньор на немския ансамбъл. Това съобщи самата Робева в собствения си профил в социалните мрежи. \"Радвам се, че най-после болничните ми свършиха и ще мога да бъда по-често с вас. Макар и във Фейсбук. Преди месец и половина успоредно с болничния лист, подадох и оставката си, като треньор на немския национален отбор - ансамбъл. Направих го по няколко причини. На първо място, защото здравето ми се влоши и лекарите препоръчаха да избягвам всякакви вълнения. /По този повод няма да мога да наблюдавам пряко СП/ На второ - след като нямаше да мога да работя, мисля, че морално беше да освободя поста, за да могат да наемат друг треньор. И на трето, защото мисля, че им дадох всичко, което бях в състояние да дам, а те, убедена съм, са поели толкова, колкото са били способни да поемат...\", написа Робева. \"Съобщавам ви всичко това, за да избегна всякакви спекулации по въпроса. На тези, които се тревожат за здравето ми, ще кажа: 'Не се притеснявайте, Черен гологан не се губи\"... На тези, които проявяват по-силно любопитство, каква е диагнозата и с какво е свързана, няма да крия и откровено ще заявя - със старостта. /Забравих - и стреса. Може би.../ Е, приятели, ще бъда колкото - толкова, колкото е казал Началникът отгоре, но поне ще можем по-често да обменяме някоя клюкичка. /Ако може по-невинна и безобидна/. Ще спазваме добрия тон. Приятни събота и неделя. След час ще бъда в градината с доматите и ще бъда много, много радостна...\", написа още легендата на българската художествена гимнастика - Нешка Робева. Треньорката на \"Златните момичета\" Нешка Робева е родена през 1946 г. в Русе, завършва ВИФ и се състезава за националния отбор по художествена гимнастика със старши треньор Жулиета Шишманова. През 1969 г. става световна вицешампионка. През периода 1976 – 1999 Нешка Робева е старши треньор на българския национален отбор по художествена гимнастика. За почти 25 години треньорска работа нейните възпитанички завоюват 294 медала, 7 абсолютни световни, 10 Европейски титли и 2 вице олимпийски титли. Нейни възпитанички са „Златните момичета“, сред които са Лили Игнатова, Бианка Панова, Анелия Раленкова и др. Възпитаничката на Робева Мария Петрова е неизменно първа на три поредни световни първенства: в Аликанте'93, Париж'94 и Виена'95. За изключителни постижения в работата си Робева е носител на почти всички държавни отличия, както и на грамота за принос към световния женски олимпийски спорт.", "date": "2018.09.01", "title": "Нешка Робева напуска художествената гимнастика"}
{"url": "https://www.monitor.bg:443/bg/a/view/muzeen-shef-uvolni-disciplinarno-top-arheolog-143219", "text": "  Топ-археологът д-р Веселин Игнатов , откривателят на огромно количество антични колесници и изследовател на античността е уволнен дисциплинарно от директора на музея в Нова Загора Пейчо Пейчев. Заповедта му е била връчена малко след завръщането му на работа след продължително боледуване. Топ-археологът д-р Веселин Игнатов , откривателят на огромно количество антични колесници и изследовател на античността е уволнен дисциплинарно от директора на музея в Нова Загора Пейчо Пейчев. Заповедта му е била връчена малко след завръщането му на работа след продължително боледуване. Стотици историци и колеги, музейни работници на д-р Игнатов сложиха подписи си под гневно писмо до министъра на културата Боил Банов, което се разпространява в Интернет и социалните мрежи. В него се казва дословно:“Ние, представители на българската археологическа общност от различни научни, висши учебни и музейни институции в България, изразяваме своето дълбоко възмущение от безпрецедентното отношение към д-р Веселин Игнатов от страна на директора на ИМ Нова Загора г-н Пейчо Пейчев, довело до неговото уволнение с манипулативни и несъстоятелни аргументи. Д-р Веселин Игнатов е известен и утвърден български археолог с дългогодишна теренна и изследователска работа, с признати приноси в изследването на надгробните могили и римските колесници в България, един от най-изявените радетели за опазване на културното ни наследство от посегателствата на иманярите. В продължение на много години той проучваше и документираше археологическите културни ценности в Новозагорско и други райони от страната, обнародваше важни научни резултати, спасяваше от унищожаване десетки надгробни могили и колесници. Най-голямото му изследователско постижение, добило широк отзвук и след колегията в чужбина, е проучването на надгробната могила при Караново с отлично запазена колесница и изключително богат инвентар и нейното превръщане в уникален за страната музей на открито. Музей, който за съжаление бе оставен на произвола на съдбата от ръководството на ИМ Нова Загора…“ . В неделя репортер откри д-р Веселин Игнатов в Казанлък, където изнася доклад на научна конференция, посветена на наследството на траките. Той потвърди, че е получил заповед за дисциплинарно уволнение. Наказанието било заради „самоотлъчки и отказ да предаде ключове от каса с монети“. Самоотлъчките по думите на археолога са били пред дните , когато се е възстановявал след прекаран инфаркт, а отказът да предаде ключа бил заради необходимостта от протокол за съдържанието на касата, за която като шеф на отдел в музея отговарял. „Подготвил съм жалба до съда, предстои тя да бъде внесена, благодаря на хората, които ме подкрепят в битката с бюрокрацията!“, коментира лаконично д-р Игнатов, който е носител на званието „Археолог №1 в България“. Паметливи припомнят, че назначеният без конкурс преди няколко години за директор на музея в Нова Загора води „пуническа война“ с Игнатов. Въпреки настояванията на бившия министър на културата Вежди Рашидов Пейчев да бъде освободен от началническия пост и община Нова Загора да проведе конкурс за длъжността – това не се случи.", "date": "2018.09.01", "title": "Музеен шеф уволни дисциплинарно топ-археолог"}
{"url": "https://www.monitor.bg:443/bg/a/view/jaguar-puska-klasicheski-modeli-na-tok-143054", "text": "След положителния отзвук на оригиналната концепция за най-красив електрически автомобил в света, подразделението Jaguar Classic потвърди, че ще предложи на пазара изцяло електрически автомобили Jaguar E-TYPE. Новината идва година след успешния дебют на емблематичния спортен автомобил във вид на концептуален електрически модел, представен на техническото изложение Jaguar Land Rover през септември 2017 г. в Лондон. Съчетавайки своя експертен опит във възстановяването с новаторските технологии от първия изцяло електрически спортен кросоувър Jaguar I-PACE, подразделението за исторически автомобили Jaguar Classic ще предложи специално изработени по поръчка автомобили E-TYPE. Колите са възстановени и трансформирани в електрически в същото предприятие, в което се извършва и реставрацията на забележителния E-TYPE Reborn в Ковънтри, Великобритания. За да се запази автентичността на оригиналния автомобил, електрическата трансформация ще бъде напълно обратима. Възможност за трансформиране на съществуващи коли E-TYPE  в електрически ще се предлага на настоящите собственици на модела. Специалистите от Jaguar Classic споделят, че са били впечатлени от положителния отзвук на концептуалния модел Jaguar E-TYPE Zero. Това ги е накарало да направят удоволствието от притежанието на класически автомобил непреходно във времето. Уникалният прототип Jaguar E-TYPE Zero демонстрира решимостта на британците от Jaguar Land Rover да създават автомобили с нулеви емисии, включително в Jaguar Classic. Моделът изтъкна невероятното наследство на E-TYPE и подчерта експертния опит и майсторство на отдела Classic. Подробности за техническите спецификации и цените ще бъдат оповестени на по-късен етап, но Jaguar Classic вече приема заявки от потенциални клиенти на E-TYPE Zero. Доставките на първите електрически автомобили E-TYPE се очаква да започнат от лятото на 2020 г. Концептуалният модел Jaguar E-TYPE Zero не само се шофира и изглежда като оригиналния E-TYPE, но и предлага динамика с по-бързо ускорение от него. Jaguar Classic си поставя за цел автономен пробег от над 270 км за изцяло електрическите автомобили E-TYPE, за което спомагат ниската маса на автомобила и елегантната аеродинамика. Концептуалният модел се захранва от батерия с мощност 40 кВтч, която може да бъде заредена за около 6 часа в зависимост от източника на зареждане. С изключение на своя новаторски силов агрегат, модифицирани инструменти и арматурно табло, изтъкващо най-новата информационно-развлекателна система със сензорен екран, концептуалният модел E-TYPE Zero е запазил голяма част от своя оригинален асортимент. Специално за E-TYPE е проектиран електрически мотор с едностепенна редукционна предавка, използващ много от компонентите на Jaguar I-PACE. Литиево-йонната батерия има същите размери и подобно тегло като стандартния 6-цилиндров двигател XK, използван в E-TYPE и е разположена на същото място. Използването на електрически силов агрегат с подобно тегло и размери като на съвременните бензинов двигател и трансмисия означава, че конструкцията на автомобила, включително окачването и спирачките, не се е променила, което опростява трансформацията и запазва усещането при шофиране като на оригиналния автомобил.", "date": "2018.09.01", "title": "Jaguar пуска класически модели на ток"}
{"url": "https://www.monitor.bg:443/bg/a/view/nacionalnijat-otbor-po-volejbol-e-gotov-za-svetovnoto-pyrvenstvo-143225", "text": "Националният отбор на България е напълно готов за световното първенство по волейбол, което ще се състои този месец у нас и в Италия. Това каза днес в родния си град Русе вицепрезидентът на Българската федерация по волейбол Любомир Ганев, който присъства на откриването на изцяло обновената зала „Иван Ханджиев – Сапа“. „Ако те не са готови, кой да е готов? Имаме шанс да победим всички в групата. Отборът може, независимо че има доста контузени, някои се отказаха. Нас не ни интересува кой го няма, нас ни интересува кой е там, защото тези, които са там, трябва да изнесат всичко“, допълни Ганев. Той уточни, че отборът играе във Варна, тъй като там се чувства като у дома си. Освен това варненската публика разбирала от волейбол и била една от най-добрите. Любо Ганев похвали общината в Русе за сериозното отношение към предстоящото спортно събитие. Крайдунавският град е един от трите в страната, които ще са домакини на мачове от световното първенство. „Мога да кажа, че такова отношение на община към спортно мероприятие аз никога досега не бях виждал. Целият град е брандиран, всички знаят, че има световно първенство“, каза Ганев. Той допълни, че София и Варна, които също са домакини, се готвят за голямото събитие.", "date": "2018.09.01", "title": "Националният отбор по волейбол е  готов за световното първенство"}
{"url": "https://www.monitor.bg:443/bg/a/view/ivajlo-gocev-kubrat-e-za-goljam-boks-ne-za-edin-djoshua-143224", "text": "- Мисля, че да. Фюри е млад боксьор. Има само една загуба, и то в много здрав мач срещу Джоузеф Паркър. Притежава бързи удари, много добре разиграва с крака и е по-висок от Кубрат. Ще бъде сложно. - Да, подписахме договор. Това ще бъде аржентинецът Леонардо Бруцезе, който от няколко години живее в Италия. Битката ще бъде за европейската титла в полутежка категория. - Причината е, че наистина в България шансовете им за победа са по-малки. Публиката също е голям фактор в професионалния бокс. Но основното е, че на това ниво става въпрос за много пари - милиони долари. Все пак говорим за елиминационен мач, който ще определи следващия съперник на Антъни Джошуа. Залогът е прекалено голям и заради това те предпочитат да не идват на чужд терен. - По-скоро сме партньори. Но, да - работим заедно и той вече част от Epic Entertainment. - Всичко започна след оттеглянето на основателя на компанията Вилфрид Зауерланд. Той остави нещата в ръцете на синовете си Кале и Нисе, които обаче не успяха да задържат нивото. Доколкото знам, дори компанията вече е към своя край. Кале работи при други промоутъри. - В момента тежката категория на професионалния бокс преживява пълен ренесанс. Най-хубавото за нас е, че тя отново е на върха. В Америка има една приказка, че когато тежката категория си отиде, заминава и боксът. Там е истинската корона. - Уайлдър иска този мач и в това съм убеден на 100%. От друга страна Джошуа и промоутърите му от \"Мачрум\" чрез Еди Хърн нямат нужда от такъв сблъсък. Причината е, че Уайлдър е много опасен. Защо да рискуват? В момента Антъни е невероятно популярен и генерира невероятни печалби срещу който и противник да се изправи. А срещу Уайлдър дори няма да има толкова сериозна разлика в приходите. - Ще отнеме поне една година. Ние обаче няма да стоим и да чакаме да дойде нашият ред. Кубрат също ще бъде активен. Идеята е той да има още срещи преди мача с Джошуа. Защото за момента графикът на Антъни е запълнен. Кубрат ще остане номер 1 в ранглистата на IBF, което не му пречи да участва в други мачове. - Абсолютно! Ние сме за голям бокс, а не за един Джошуа. В момента тежката категория се развива и има много интересни срещи. Обявиха Дионтей Уайлдър - Тайсън Фюри, Джошуа ще се бие с Александър Поветкин. Мачът на Кубрат срещу Хюи Фюри ще е не по-малко интересен. - Всичко това ще стане известно по време на официалната пресконференция в понеделник. - Тервел се развива много бързо в професионалния бокс. Все пак има 11 победи и 10 нокаута. Повечето му противници се отказват именно заради това. Трудно се намира боксьор, който да иска да се бие с него. В момента сме доволни, че успяхме да осигурим такъв. Догодина смятаме да атакуваме световна титла. След 4-5 мача вече може да погледне към сериозните пояси. - Именно тогава ще овакантят неговите титли и в полутежка категория ще стане много интересно. Това обаче не означаваме, че ние чакаме това да се случи. В момента на Тево графикът му е пълен. До края на годината ще има още едно участие. През декември планираме бой в Задар, Хърватска. - Може да е и двете. Паралелно със защитата на европейската титла да добавим и интерконтиненталния пояс на WBC. Неговият притежател е румънски боксьор, който живее и тренира в Бруклин. Говорено е с него. След това през март ще има един бой в Чикаго. - Не, по-скоро ще търсим мачове в Европа. В новата платформа на ESPN е копула правата на 24 галавечери извън Америка и ние се надяваме да влезем в голяма част от тях. Освен в Хърватска, ще има мачове и в Полша. В Румъния също се предвиждат срещи, където ще участва представляваният от нас Богдан Дину. В момента Европа е отворила врата в професионалния бокс и ние ще се възползваме. - Със сигурност ще се променят, но на Усик няма да му бъде толкова лесно, както при полутежките. Защото имаме Джошуа, Уайлдър, Фюри... Ще бъде интересно как Усик ще играе срещу тях. - Това е официален мач за излъчване на претендент номер 1 на IBF и всичко е по правилата на тази федерация. Така че ние не можем да добавим нищо. Освен това да бъдеш претендент номер 1 е значително по-престижно, отколкото някой междинен колан. - Там ще бъде много интересно. Ще дадем ринг за разрешаване на конфликта между Йосиф Панов-Пепелянката и Стилиян Костов-Убиеца. Със сигурност там някой ще бъде убит - чакам много силна среща от тях. Коко Семерджиев-Тайсъна също ще се качи на ринга. Интересно е, че с него започнахме в София преди 25 години, когато в зала \"Универсиада\" организирахме първата по рода си за България галавечер в професионалния бокс. Коко със сигурност ще бъде в атрактивна среща. В момента тренира яко, в добра форма е. Освен това на ринга ще се качи и Спас Генов - сериозен и непобеден боец. Ще има и женски бокс - за почитателите му. - Все някой трябва да дърпа нещата нагоре. До голяма степен бъдещето на професионалния бокс в България зависи от галата в \"Арена Армеец\".", "date": "2018.09.01", "title": "Ивайло Гоцев: Кубрат е за голям бокс, не за един Джошуа"}
{"url": "https://www.monitor.bg:443/bg/a/view/sedem-katastrofi-na-autobana-sled-kato-kola-se-vrjaza-v-mantinela-143226", "text": "Общо седем катастрофи са станали на магистрала „Тракия” в събота сутринта между Пловдив и Пазарджик, след като лек автомобил се врязал в мантинелата на 104-ия километър на платното в посока София. Първото произшествие е било с лека кола „Нисан”, която се забила в разделителната метална бариера между двете платна на аутобана. Тази първа катастрофа станала на територията на областната дирекция на МВР в Пазарджик. Минути след нея, заради любопитни и невнимателни шофьори, станали още общо 7 леки катастрофи. Пътните произшествия са били само с материални щети, уточниха от областната дирекция на полицията в Пловдив. Сигналът за първото от тях бил подаден на 112 в 8,46 часа. Причината била, че останалите шофьори се разсеяли и не спазвали дистанцията с колата отпред. Те се загледали в първата катастрофа, колите пред тях намалили скоростта си, но тези зад тях – не. Невниманието довело до седемте ламаринени катастрофи на аутобана в съботната сутрин. Няколко часа по-рано – в 3 часа през нощта срещу събота на пътя между селата Шишманци и Белозем лека кола „Мерцедес” се блъснала в дърво. На път за болницата починал 30-годишният шофьор на немското возило. Предполага се, че причина за катастрофата може да е високата скорост. По случая е започнало разследване в Районното управление на полицията в Раковски.", "date": "2018.09.01", "title": "Седем катастрофи на аутобана, след като кола се вряза в мантинела"}
{"url": "https://www.monitor.bg:443/bg/a/view/ekaterina-zaharieva-trjabva-da-se-borim-za-demokracijata-vseki-den-143223", "text": "Балканите претърпяха огромна промяна само за две десетилетия и продължаваме по пътя на евроатлантическата интеграция, но не бива да забравяме, че трябва да отстояваме демократичните ценности всеки ден. С тези думи вицепремиерът и министър на външните работи Екатерина Захариева се обърна към участниците в 13-то издание на Дубровнишкия форум - една от най-авторитетните платформи за обмяна на мнения между дипломати и политици в региона, съобщи пресцентърът на МВнР. Тази година мотото на срещата е \"Засилване на устойчивостта\", а темите, които участниците обсъждат, са предизвикателствата пред региона, свързаността и борбата с фалшивите новини. В приветствието си Захариева припомни, че само за две десетилетия 4 държави от региона са станали членове на ЕС, други две са със статут на кандидати и водят преговори, две страни получиха зелена светлина за започване на преговори, Косово скоро ще получи визова либерализация, а Босна и Херцеговина отговори на въпросника на Европейската комисия и напредва към получаването на статут на страна-кандидат. Българският първи дипломат даде пример и с договора за приятелство, сътрудничество и добросъседство с Република Македония: \"Само за пет месеца от сключването му търговията ни се увеличи с 12%, а туристите - с 10%.\" Тя поздрави своите колеги Никола Димитров и Никос Кодзиас за сключването на договора за името на Република Македония и пожела успех на референдума в Скопие. \"Постигнахме всичко това, защото всички искаме да сме част от най-демократичния съюз на света, но не бива да забравяме, че трябва да се борим за демокрацията всеки ден\", изтъкна Захариева. Вицепремиерът и министър на отбраната на Република Македония Радмила Шекеринска подкрепи думите на Захариева. \"Напълно съм съгласна с Екатерина - много ни критикуваха в началото за договора с България, но сега гражданите и на двете ни държави смятат, че той е гаранция за стабилност. Няма замразени конфликти, има замразени решения\", каза пред аудиторията Шекеринска. Председателят на парламента на Хърватия Годран Яндрокович поздрави \"нашите български приятели\" за успехите по време на Председателството по отношение на Западните Балкани. Главният преговарящ на ЕС по оттеглянето на Обединеното кралство Мишел Барние пък призова да се спазва мотото на Българското председателство на Съвета на ЕС - \"Съединението прави силата\". В приветствието си към форума Екатерина Захариева постави акцент и върху свързаността на Балканите, тъй като това изискват и гражданите и бизнесът на страните в региона. По отношение на фалшивите новини тя изтъкна, че е нужно да се борим с тях чрез образоване на аудиторията, тъй като днес имаме много лесен достъп до информация, но понякога този факт може да се превърне от достижение на демокрацията в заплаха за нея, тъй като често сме свидетели на манипулации на общественото мнение. Хърватският премиер Андрей Пленкович постави темата за миграцията и призова решенията да се вземат в баланс между националните интереси и солидарността.", "date": "2018.09.01", "title": "Екатерина Захариева: Трябва да се борим за демокрацията всеки ден"}
{"url": "https://www.monitor.bg:443/bg/a/view/zadyrjaha-arabadjiev-mladshi-za-prane-na-pari-roditelite-mu-s-evropejska-zapoved-za-izdirvane-143221", "text": "Вълчо Арабаджиев – синът на бизнесмена Ветко Арабаджиев, е задържан за 72 часа по обвинение за пране на пари. Родителите му са обявени за издирване с европейска заповед, има информация, че са във Франция. Това съобщи днес зам.-главният прокурор Иван Гешев. Към момента са привлечени към наказателна отговорност шест лица, пет от тях - за участие в организирана престъпна група, а шестото към момента е с обвинение само за пране на пари. Това съобщи зам.-главният прокурор Иван Гешев на брифинг в сградата на Специализираната прокуратура за хода на досъдебното производство, водено за данъчни престъпления и пране на пари. Вчера от прокуратурата съобщиха, че Специализираната прокуратура извършва следствени действия в офиси, намиращи се в хотел \"Маринела\" и в пловдивския хотел \"Марица\", като посочиха, че процесуално-следствените действия са в рамките на образувано досъдебно производство за организирана престъпна група, създадена с цел чрез подправяне на данъчни документи. На част от петимата, привлечени като участници в организираната престъпна група, са повдигнати обвинения и за вторични престъпления - пране на пари и данъчни престъпления, поясни Гешев. Задържаните към момента с до 72 часа са участници в организираната престъпна група - две жени, основни занимаващи се с организация и счетоводство на групата, и още един човек, привлечен към наказателна отговорност за пране на пари, за една голяма част от сумата, която беше намерена в негови касети в определени банки, каза Иван Гешев. Попитан дали Вълчо Арабаджиев е обвинен, Гешев отговори, че това е лицето, привлечено към наказателна отговорност за пране на пари, от извършени данъчни престъпления, и в момента е задържан за 72 часа. Другите трима са едно лице, което се издирва на територията на страната с общодържавно издирване; две други лица - мъж и жена, са обявени за общодържавно издирване. От вчера за тях е изготвена европейска заповед за арест, в Шенгенската информационна система са, действа се и по посока издирване от Интерпол. Попитан дали това са семейство Арабаджиеви, Гешев отговори, че тези двама човека са лицата, за които го питат. По данни на разследващите към момента те се намират във Франция. По думите му европейската заповед за арест към двамата е въз основа на обвинение за участие в организирана престъпна група и данъчни престъпления, а прането на пари към момента е за сина им. Гешев уточни, че това са работни обвинения към момента. В хода на претърсванията бяха намерени По думите му става въпрос за кеш, \"излизат пари от куфари, кутии, сейфове, касетки в банки\". Такова нещо не помня в цялата си кариера, доколкото ми е известно не се е случвало в новата история на България, добави Иван Гешев. По думите му през нощта се е наложило спешно съдействие от БНБ за осигуряване на броячни машини. Сумите са потресаващи, каза Гешев, който уточни, че става въпрос и за евро, и за лева, но повечето са евро. Според разследващите това не е всичко налично, а намереното до момента. Парите са открити на различни места - домове, хотели, офиси, банки. Последното претърсване е приключило рано сутринта и е бил иззет луксозен автопарк, като ще се разследва как са придобити автомобили, оценката на които по думите на Гешев може би грубо е между 5 и 10 млн. лева. По думите му става въпрос за 6 автомобила от луксозни марки. Всички български граждани си плащат данъците, това е част от това как държавата осигурява нормален живот на гражданите си. Не можеш да забраниш на никого да е богат, това е хубаво, но като си купуваш самолети, коли и хотели, или нещо друго, си плащай данъците, коментира Гешев. Той даде пример с едно от обвиненията, което е за период февруари тази година. Фирмата, извършила според нас данъчно престъпление, е Т.е. само тази фирма не е внесла 600 000 лева за един месец, разследваните фирми са десетки, и внесла 1000 лева във фиска на държавата, с които тя трябва да извършва социална дейност, заяви Гешев. Попитан защо акцията се случва сега, Гешев каза, че са имали постъпила оперативна информация, тя е обработена по начин, по който да се запази максимална секретност. Информацията е за период от началото на настоящата година, като евентуално той може да бъде разширен. Задържаните вчера за 24 часа са били 10 души, за четирима явно не са събрани достатъчно доказателства и са разпитани като свидетели, посочи Гешев. Кирил Пейчинов, заместник-административен ръководител на Специализираната прокуратура, както и един от наблюдаващите досъдебното производство прокурори, даде разяснения във връзка с разследването за данъчни престъпления. По думите му търговски дружества, които извършват реална дейност, генерират ДДС за внасяне към бюджета. За да не го внесат, започват да декларират в счетоводните си регистри търговски сделки от типа \"липсващ търговец\". По този начин се формира данъчен кредит, който обаче е неследващ се, тъй като няма реални доставки по тези сделки. Така се избягва установяването и плащането на данъчни задължения. В изключително ранен етап от разследването сме, повдигнато е обвинение за вторично престъпление. Фирмата в един данъчен период е декларирала ДДС за внасяне в размер на 1000 лева, а реално установеният е 606 000 лева, каза Пейчинов. Толкова са вписани и в обвинението към момента, което е работно, но периодът ще бъде разширен и сумата ще стане по-сериозна. Другото направление е отново реални търговски дружества, но този път регистрирани по Закона за задълженията и договорите, които участват в конкурси по обществени поръчки във връзка със саниране, печелят, осъществяват услугата и отново генерират ДДС за внасяне към фиска. Аналогично отново се появяват \"кухи фирми\", контролирани от престъпната група, и минимизират данъчния си резултат, посочи прокурор Пейчинов. Той каза, че става въпрос за десетки фирми. На този етап разследващите са достигнали до четири направления на измама, като Пейчинов посочи, че няма да коментират другите две засега.", "date": "2018.09.01", "title": "Задържаха Арабаджиев младши за пране на пари, родителите му се издирват (ВИДЕО)(ОБНОВЕНА)"}
{"url": "https://www.monitor.bg:443/bg/a/view/nevijdan-ot-desetiletie-korab-prizrak-se-pojavi-kraj-mianmar-143220", "text": "„Призрачен” кораб без екипаж изненадващо се появи край бреговете на Мианмар и заседна в плитчина. Плавателният съд за последно се появил в пристанищни регистри през 2009 г. Местните власти недоумяват откъде се е появил 177-метровият плавателен съд. Медиите го нарекоха \"корабът-призрак\" по аналогия с „Летящия Холандец”.  На него няма нито хора, нито товар. Над капитанския мостик се веел флагът на Индонезия, но не е ясно кой е последният му собственик и защо е изоставен. Според вестник „Мианмар Таймс\" корабът Sam Ratulangi е произведен през 2001 г. и бил в състояние, което позволява да работи нормално.", "date": "2018.09.01", "title": "Невиждан от десетилетие кораб призрак се появи край Мианмар"}
{"url": "https://www.monitor.bg:443/bg/a/view/v-kazanlyk-stjagat-fest-s-muzika-za-trakite-143218", "text": "Фестивал с изпълнение на музика, посветена на траките ще се проведе догодина в Казанлък, инициатор на проявата е проф.Валерия Фол, която стана носител на голямата награда на общината за цялостния си принос при разкриване и изучаване наследството на древните ни прадеди в Долината на тракийските царе. Фестивал с изпълнение на музика, посветена на траките ще се проведе догодина в Казанлък, инициатор на проявата е проф.Валерия Фол, която стана носител на голямата награда на общината за цялостния си принос при разкриване и изучаване наследството на древните ни прадеди в Долината на тракийските царе. Наградата е на името на проф. Александър Фол, създател на науката тракология и пръв директор  на Института по тракология при БАН. След кончината му през 2006 година  прахът му бе разпръснат от мегалита Врата на Богинята майка край Бузовград. Пръв  лауреат на приза, бронзова статуетка на Орфей стана археологът д-р Георги Китов, през годините  той е бил връчван и на неговата спътница , археоложката Диана Димитрова. Носителка на наградата е и откривателката на тракийската столица Севтополис ст.н. с. Мария Чичикова. С бронзовия Орфей  са удостоявени проф. Иван Маразов, проф. Николай Овчаров и др. известни проучватели , реставратори и учени-историци. Късно вечерта в петък край уникалната гробница на тракийския цар Ройгос на хълма Тюлбето в Казанлък,на метри от бюста-паметника на композитора Емануил Манолов , със статуетката в ръка, видимо развълнувана проф. Валерия Фол заяви: „Ако траките присъстват в световната култура - то е заради музиката и Орфей. Техните обреди и  вярата им в интелектуалното безсмъртие е изповядвана основно с музика…“. По думите на проф. Фол покана за написване на подходяща музика щяла да бъде отправена към всички родни композитори, които познавали орфическите текстове. Вече имало и добри партитури като сътворените от композиторите  Георги Арнаудов и Милен Яматов за спектакъла „Мистериите на траките“, който беше представен на откритата сцена в Града на розите и при откриването на традиционния празник на долината. Спектакъл е дело на актьорите от професионален театър „Любомир Кабакчиев“ и танцьори от група „Гераци“ – София с активното съдействие на историческия музей „Искра“.Постановката и хореографията са на Светлин Ивелинов, художник е Росен Дончев, който е проектирал и уникалните костюми, а текстът е на Димитър Кабаков. В главната роля на слизащия в Ада, за да изведе от там своята Евредика е младият актьор от Русе Сава Драгнев.Създателите на творбата коментират, че тя е пръв опит да бъдат пресъздадени практикуваните от траките преди 2 500 години посветителски ритуали за превръщането на юношата в мъж. Сред гостите на тържеството по повод връчването на наградата бе и старозагорският митрополит Киприан, който обаче не остана да гледа спектакъла  за езическия ритуал.", "date": "2018.09.01", "title": "В Казанлък стягат фест с музика за траките"}
{"url": "https://www.monitor.bg:443/bg/a/view/pod-30-procenta-ot-mladite-hora-u-nas-se-zanimavat-sys-sport-143222", "text": "Под 30 процента от младите хора в България се занимават със спорт, така че трябва да направим всичко възможно като държава да им осигурим условия за тренировки и допълнителна мотивация. Това каза днес в Русе спортният министър Красен Кралев при откриването на изцяло обновената волейболна зала „Иван Ханджиев – Сапа“, в която ще играят предимно деца. Той призова родителите да поощрят децата си да се възползват от предоставените нови условия за тренировки. По думите му участието на младите хора в спорта не само ще съживи и вдигне нивото на българския спорт, но и ще изгради едно по-здраво поколение, тъй като „спортът прави хората дисциплинирани и издържливи и изгражда борбени личности със силни характери“. Министър Кралев каза още, че много сериозна подкрепа заслужава и русенският бокс и особено дамската школа, която се утвърждава като водеща. Предстои обновяването на залата за бокс, за да могат състезателките да тренират пълноценно, допълни министърът. На откриването присъстваха и вицепрезидентът на Българската федерация по волейбол Любомир Ганев и почетният председател на Българската федерация по борба и вицепрезидент на БОК Валентин Йорданов. Волейболната зала „Иван Ханджиев – Сапа“ бе ремонтирана с 220 000 лева, отпуснати от Министерството на младежта и спорта. В оборудването местната община вложи 18 000 лева.", "date": "2018.09.01", "title": "Под 30 процента от младите хора у нас   се занимават със спорт"}
{"url": "https://www.monitor.bg:443/bg/a/view/mitnichari-zadyrjaha-mecho-puh-spondj-bob-i-spajdyrmen-143212", "text": "Над 105 000 детски парти артикула задържаха митнически служители от Митница Столична при проверка на товар, пристигащ от Китай. В хода на митническата проверка, между другата стока, която също е представлява парти артикули, митническите служители откриват 42 000 картонени чинийки с изображения на „Миньоните\", „Карс\", „Спайдърмен\", „Спондж Боб\", „Фрозен\" и „Маша и Мечокът\", както и картонени чашки „Фрозен\", покривки „Мики и Мини Маус\" и „Карс\", салфетки, картонени шапки, детски костюмчета и свещички за рожден ден със същите обозначения. В изпълнение на разпоредбите на европейските регламенти стоките са задържани, поради съмнение за нарушаване на права върху интелектуалната собственост. Съставен е  протокол за извършена митническа проверка, а притежателите на съответните търговски марки са уведомени за случая. Междувременно над 2300 кутии цигари с български бандерол задържаха митнически служители на МП Калотина. На 27.08.2018 г. митническите инспектори и служители на Гранична полиция от ГКПП Калотина проверяват български лек автомобил, пътуващ към Италия. Петимата пътници заявили, че не пренасят нищо за деклариране, но в последствие при митническата проверка в автомобила са намерени найлонови пликове, пълни с цигари от марките Marlboro, Victory и Dunhill с общо количество 2320 кутии (46 400 къса), облепени с валиден български бандерол. Тютюнените изделия са задържани, тъй като са в търговско количество, но не са декларирани пред митническите служители и за тях не е представен изискуемия по Закона за акцизите и данъчните складове опростен придружителен документ. Съставен е акт за установяване на административно нарушение.", "date": "2018.09.01", "title": "Митничари задържаха Мечо Пух, Спондж Боб и Спайдърмен"}
{"url": "https://www.monitor.bg:443/bg/a/view/ludogorec-prashta-misidjan-v-bundesligata-143217", "text": "Българският футболен шампион Лудогорец продаде Върджил Мисиджан в германската Бундеслига. 25-годишният холандец премина задължителните медицински прегледи и веднага след това позира с екипа на Нюрнберг. „Върджил играе еднакво добре и с двата крака, подвижен и бърз, както и силен в дрибъла. Желаехме да имаме играч с всички тези качества“, заяви спортният директор на немския тим Андреас Борнеман. „Изкарах пет прекрасни години в България. Сега мисля, че е време да събера нов опит в ново първенство. И съм радостен, че с Нюрнберг намерих перфектния клуб за това“, сподели Мисиджан след представянето си. Двете страни засега запазват мълчание относно финансовите параметри по сделката, както и за какъв период е договорът. Преди три години Лудогорец продаде Жуниор Кайсара в Бундеслигата на Шалке 04 за около 4,5 млн. евро.", "date": "2018.09.01", "title": "„Лудогорец” праща Мисиджан в Бундеслигата"}
{"url": "https://www.monitor.bg:443/bg/a/view/iran-vodi-pregovori-s-vitol-group-za-eksport-na-petrol-za-1-mlrd-143211", "text": "Националната иранска нефтена компания (NIOC) води преговори с един от най-големите световни независим посредници в търговията с петрол Vitol Group за удължаване или подновяване на договора за износ на суровина за около 1 млрд. долара, съобщава Wall Street Journal. По информация на изданието, между Иран и фирмата договорът е бил сключен през 2016 г., когато паднаха санкциите на САЩ и ЕС срещу Техеран. Прогнозите обаче сега са, че Vitol ще прекрати сделката, заради новите американски санкции. NIOC е собственост на министерството на петрола на Иран. По предварителни информации ОПЕК (където членува и Иран) през декември ще обсъдят въпроса дали страните от картела ще успеят да компенсират недостига, който се очаква да възникне не нефтения пазар слез излизането от него на Ислямската република. Според прогнози на експерти има риск посред зима петролът да поскъпне и това да доведе да забавяне на икономиките в развитите страни. Това неминуемо, най-късно към 1 октомври догодина, ще доведе до скок на цената природния газ в България, защото тя зависи от котировките на петрола с 9 месеца назад.", "date": "2018.09.01", "title": "Иран води преговори с Vitol Group за експорт на петрол за $1 млрд."}
{"url": "https://www.monitor.bg:443/bg/a/view/62-ot-teritorijata-na-bylgarija-e-s-kadastralna-karta-143210", "text": "Към днешна дата 68500 кв.км от страната или 62 % от цялата й територия са покрити с кадастрална карта и регистри към нея. Това обяви изпълнителният директор на Агенцията по геодезия, картография и кадастър (АГКК) инж. Виолета Коритарова. Набраната информация в тях обхващаща приблизително 13 млн. недвижими имоти, включително поземлени имоти, сгради и данни за самостоятелните обекти в сградите. Изграден е кадастър за всички областни градове, 120 общински центрове и населени места и територии с активен пазар на имотите и инвестиционен интерес. Обхванати са цялото черноморското крайбрежие, планинските и балнеоложки курорти. „В процес на изработване на кадастрална карта са землищата на още 12 общински центрове и 84 населени места в различни области на страната, като населените места, за които има одобрена карта могат да се видят в сайта на АГКК“, каза инж. Коритарова. На 100% покритие с кадастрална карта е постигнато в 4 съдебни района - Несебър, Балчик, Ловеч и Троян, включваща всичките им населени места. Одобрена е кадастралната карта в общи 26 общини , сред които Априлци, Пловдив, Балчик и др. Коритарова добави, че през септември се планира обвяването на нови обществени поръчки за възлагане създаването на специализирани карти и регистри на още 8 общини и над 250 населени места. „Финансирането на дейностите по създаване, поддържане и съхраняване на кадастъра се осъществява със средства на държавния бюджет, средства на общините или по национални и регионални програми, включително и с финансиране от европейски фондове“, каза още изпълнителният директор на АГКК.. Цялостното покритие на страната с КК трябва да приключи до 2023 г., като това зависи и от осигуряването на ресурс за дейностите на кадастъра, кадровия и технически потенциал на агенцията. „Освен 100% покритие с цифров кадастър е важно и изготвянето на цифрова едромащабна топографска карта. Това ще осигури надеждна основа за редица дейности и проекти. Така ще имаме пълна, точна и вярна цифрова основа за пространствените данни на страната“, каза още инж. Коритарова. Стартиралият през 2016 г. процес на служебно преобразуване на картата на възстановената собственост в кадастрална карта, също съдейства за значително ускоряване процеса, добави още тя. Към 10 август са одобрени КК и регистри за неурбанизираните територии на 2380 землища, попадащи в различни области на страната, извън територията на София –град, където има 100% покритие с кадастър. „Очакваме дейностите по преобразуването да приключат догодина, с което ще постигнем 96% покритие на територията на страната с кадастрлна карта, като на практика ще остане за довършване създаването на кадастър за урбанизирнае територии на голям брой малки населени места“, обясни директорът. Виолета Коритарова добави, че сред приоритетите на АГК е след създаването на КК да започне изграждането с кадастрална информация и специализирани данни, които да са сигурна база за тематични нужни. КК ще се допълни със значителен обем специализирани данни от други институции, аеро и спътникови изображения, данни за пространство и време и т.н., както и изграждането на 3D и 4D кадастър nдържавата. „Кадастърът е основа за защита на собствеността и разривите на устойчивото планиране на инфраструктурата и строителството. Наличието на работеща система и Важен фактор за развитие на икономиката на държавата. Стимулира икономическия и финансов растеж. За нужните на планирането, проектирането на инфраструктурата и др.“, подчерта инж. Коритарова.", "date": "2018.09.01", "title": "62% от територията на България е с кадастрална карта"}
{"url": "https://www.monitor.bg:443/bg/a/view/simeonovden-e-zapochva-cyrkovnata-nova-godina-143208", "text": "На 1 септември православната църквата отбелязва Симеоновден. Християнският празник в чест на св. Симеон Стълпник и неговата майка Св. Марта. Симеоновден се счита за земеделската нова година, когато започват есенната оран и сеитба и събирането на орехи. Народните обичаи повеляват сутринта на 1 септември жените да замесят пшенично тесто и да направят питки, с които захранват ритуално воловете и биволите, с които ще се оре. Приготвят се и малки кравайчета, които се нанизват на рогата им. Орачите и сеячите са облечени празнично, а жените обикалят около тях и ръсят жар, за да е спорна работата. След изораването на първата бразда обредната пита се разчупва на четири части едното парче се хвърля на изток, второто се дава на воловете, третото се заравя в нивата, а четвъртото се изяжда от стопанина. Народната традиция изисква на Симеоновден да не се дава назаем и да не се изнася нищо от къщата, за да не \"излезе берекетът от дома\". Не се готви, не се пере и простира. Гледа се кой ще дойде в къщата - ако е добър, реколтата ще е плодовита. По същия начин и орачът, отивайки към нивата, смята, че ако срещне човек с \"пълно\", житото ще роди много зърно. На този ден имен ден празнуват: Симеон, Симеона, Симон, Симона, Симо, Сима, Симана, Мона, Марта.", "date": "2018.09.01", "title": "Симеоновден е – започва църковната нова година"}
{"url": "https://www.monitor.bg:443/bg/a/view/cvetanov-gerb-nosi-politicheska-otgovornost-v-bsp-takova-njama-143209", "text": "ГЕРБ има голяма отговорност. Когато се създава усещане, че нещо не е наред, поемаме политическа отговорност. Това заяви Цветан Цветанов във Варна. Той участва в официалното откриване на конференцията от 11-ия летен университет на Младежи ГЕРБ под мотото „Само истината, НЕ на фалшивите новини“. \"При управлението, отговорността се носи от ГЕРБ и колегите от \"Обединени патриоти\". Знаете, че не мислим, че тези министри носят някаква вина. Но когато си в политиката, трябва да носиш отговорност\", каза още Цветанов. \"Насреща си имаме креслива опозиция, която раздава морали. ГЕРБ е по-различна от столетницата. В БСП да се носи политическа отговорност - такова нещо няма\", коментира той.  \"Искам да попитам и президента, как дава оценка за случая в Своге и съвсем различна за случая с инцидента с баща му? Той каза, че имало раздухване, за да прикрием вината си. Нека президента да има доблестта и отговорността и да застане като държавен глава. Искам да направя едно уточнение. Какво щяхме да обясняваме, ако човекът от триколката беше загинал? Аз знам, срещал съм се с хора, пострадали при инциденти на пешеходни пътеки. Искам да попитам президента - иска ли да имаме институции, които да търсят вина от виновния или да търсят вината от пострадалия. Защото за мен девет дена да си мълчиш, да знаеш от твоя баща и да прикриваш случая - това ли е президента на България?\", пита Цветанов. \"След като направим съгласуване с коалиционните ни промени, ще има яснота за назначаването на новите министри. Смята, че трябва да бъдем отговорни и всеки да си тежи на мястото. Зает съм с партийни дейности\", така Цветанов отговори на въпрос би ли поел поста вътрешен министър.", "date": "2018.09.01", "title": "Цветанов: ГЕРБ носи политическа отговорност, в БСП такова няма"}
{"url": "https://www.monitor.bg:443/bg/a/view/kola-se-kachi-vyrhu-mantinela-na-am-trakija-i-predizvika-oshte-dva-incidenta-143214", "text": "Четирима души са пострадали при катастрофа в района на 105 км на АМ „Тракия“. В автомобила е имало общо петима души. Шофьорът на колата е загубил контрол над управлението или е засечен от друг автомобил. Така превозното средство се качило върху разделителната мантинела между двете платна. Наложи се екипи на място да разрежат автомобила, за да бъдат извадени пострадалите, съобщи Нова телевизия. Те са с различни наранявания, но опасност за живота им няма. В близост до мястото на катастрофата е имало и линейка от София, като медицинският екип се е включил веднага, за да помогне. Инцидентът станал причина за последвалите две верижни катастрофи. При едната водачът на турски тир намалил рязко скоростта, виждайки усложнената обстановка на пътя, а в камиона последователно се ударили три леки автомобила. Други четири автомобила пък се сблъскали от другата страна на аутобана, пак заради намаляване на скоростта. Движението в района не беше спряно, но е сериозно затруднено.", "date": "2018.09.01", "title": "Кола се качи върху мантинела на АМ \"Тракия и предизвика още два инцидента "}
{"url": "https://www.monitor.bg:443/bg/a/view/dyson-shte-razrabotva-elektricheski-avtomobili-143215", "text": "Dyson потвърди плановете си за производство на електрически превозни средства с реконструкцията, за 200 млн. паунда, на хангар от Втората световна война, който ще бъде използван като технологично съоръжение в Обединеното кралство. В новият център ще се помещават стотици членове на разрастващия си автомобилен екип, с планове за изграждане на специална писта за тестове, на която да изпробват своите творения. Световно известна с отличните си прахосмукачки, Dyson обяви плановете си за разработване на електрически автомобил през септември миналата година.   Dyson е създала централа за своите операции по електрическите превозни средства (EV) на летище Хулавингтън (Hullavington Airfield) в Уилтшир, Великобритания, и има планове за мащабна реконструкция на помещенията. Реконструкцията бе проектирана от архитекта Крис Уилкинсън, който е печели наградата Стърлинг, и включваше превръщането на старите хангари в най-съвременни инженерни центрове. Реконструкцията е започнала с възстановяването на два съществуващи хангара, като през следващите няколко месеца ще бъдат изградени още три. Около 400 служители от автомобилната промишленост вече работят в съоръжението, като разширяването му ще осигури достатъчно място за повече от 2 000 души, заедно с кафенета и пространства за почивка. „Нашият разрастващ се автомобилен екип вече работи в най-съвременните хангари на Dyson на летище Хулавингтън”, казва Джим Роуан, главен изпълнителен директор на Dyson. „Те бързо ще се превърнат в автомобилен тестов център от световен клас, където се надяваме да инвестираме 200 млн. паунда, създавайки повече висококвалифицирани работни места във Великобритания. Сега сме твърдо фокусирани върху следващия етап от автомобилния ни проект, който ще затвърди нашата позиция, като световна организация за проучване и развитие”.", "date": "2018.09.01", "title": "Dyson ще разработва електрически автомобили"}
{"url": "https://www.monitor.bg:443/bg/a/view/borisov-proveri-remontite-i-objasni-koj-e-naj-golemijat-vrag-na-gerb-143216", "text": "Министър-председателят Бойко Борисов инспектира строителните и ремонтните дейности на инфраструктурни проекти във Варна, съобщиха от правителствената пресслужба. Заедно с кмета на града Иван Портних, премиерът е проверил работата при пробива на бул. \"Сливница\". Правителството е отпуснало 4,5 млн. лева за проекта, като с реализирането му ще бъде осигурен бърз достъп до автомагистрала \"Хемус\". Вече са изградени битовата канализация, както и телекомуникационната мрежа. Основата на едното пътно платно вече е готова, поставени са бордюри и частично асфалтиране. Ремонтът на съществуващата част от булеварда се финансира по ОП \"Региони в растеж\". Премиерът Борисов е инспектирал и строителните работи на бул. \"Васил Левски\", който е най-големият инфраструктурен проект в града. За изграждането на новото трасе от ул. \"Подвис\" до ул. \"Девня\" правителството е отпуснало 80,5 млн. лева. След завършването на булеварда ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортите, се отбелязва в съобщението, в което се добавя, че работата по инфраструктурните проекти се изпълнява по график. „Хората, които отстраняваме, са кадри, допринесли много”, заяви Борисов по повод министерските оставки. „Най-големият враг на ГЕРБ сме си ние самите и, когато допускаме грешки, съм безкомпромисен. Струва ми безсъние и нерви. Хората, които отстраняваме, са кадри, допринесли много, но идва момент, в който трябва да се разделим. Защото ние не сме БСП. Два пъти в мандат на БСП падат банки. Виждате, навсякъде, където възникне проблем, изникват скрити клетки, които веднага провокират\". Това каза премиерът Бойко Борисов по повод оставките на вътрешния, регионалния и транспортния министри, подадени в петък. \"Може би се питате защо приех оставките. Министър Нанков е прекрасен специалист. Още им ремонтираме тяхното строителство, аз по никакъв начин не ги съдя. Те са опозиция, да си говорят. Ние си гледаме нашата работа\", заяви Борисов. Той бе категоричен, че автобусните фирми ще трябва да инвестират в закупуването на  седалки с колани за превозните средства. „Ако не, няма да возят хора. Тук вече не трябва да се коментира дали браншът щял да загуби. Ако искаш да караш, трябва да бъдеш с колан. Това трябва да бъде незабавно въведено. Новият министър трябва да се погрижи за това. Много се направи и за шофьорските книжки, и за коланите, но не е достатъчно. Фактът е, че трима министри отговарят и това се е случило. И се размива отговорността. Аз мисля, че трябва да се поеме политическа отговорност за това. Като има проблем трябва да се носи отговорност\", категоричен е премиерът.", "date": "2018.09.01", "title": "Борисов провери ремонтите и обясни кой е най-големият враг на ГЕРБ"}
{"url": "https://www.monitor.bg:443/bg/a/view/zaradi-afrikanska-chuma-23-praseta-v-tutrakanci-sa-evtanazirani-i-zagrobeni-reshavat-za-drugi-58-v-bozvelijsko-143213", "text": "23 прасета в провадийското село Тутраканци са евтаназирани и загробени, заради африканска чума. Това съобщи кметът на селото Росен Горанов. Действията са по разпореждане на изпълнителния директор на БАБХ, д-р Дамян Илиев, след като анализът на пробите от Националната лаборатория потвърди наличието на вируса от починалите преди дни 3 животни - две свине майки и едно мъжко прасе от личното стопанство на местен жител. Собственикът е председател на местната земеделска кооперация Росен Боев, който отглеждал у дома си общо 7 животни. След смъртта на трите прасета той бил убеден, че е предозирал с повече слънчоглед фуража, с който ги е нахранил. След консултация с кмета, извикал ветеринарен лекар, а той се обадил в областната дирекция на БАБХ-Варна. Лично шефът на отдел „Здравеопазване“ пристига на място с екип, който е направил аутопсия и е снимал мъртвите прасета. Взети са и проби, които бяха изпратени в референтната лаборатория за африканската чума. По разпореждане на шефката на БАБХ-Варна, д-р Златина Димова, всички прасета от личното стопанство на Боев бяха евтаназирани и загробени още в четвъртък, преди да са излезли резултатите от пробите. В късния следобед в петък, когато от лабораторията в София бяха обявени положителните резултати, е взето и решението за цялостното ликвидиране на всичките 23 прасета в селото, тъй като според ветеринарните специалисти, е важно в тази ситуация мерките да бъдат незабавни. „За нас не стои въпроса къде, а по-скоро, кога ще се появи африканската чума у нас. Ето, случи се на наша територия и ние предприехме бързи действия, коментира областният управител на Варна, Стоян Пасев. Взели сме мерки и с помощта на денонощни дежурства от полицията се охранява 3-километровата зона около Тутраканци. В зоната влиза и съседното село Бозвелийско. Там се отглеждат общо 58 прасета и ветеринарните власти ще решат как да се действа там. Засега няма още решение“, каза в събота Пасев, преди заседанието на кризисния щаб. Кметът на селото Живко Панев обаче нямаше някакави илюзии, че Бозвелийско може да се размине по някакъв начин и беше почти сигурен, че прасетата ще бъдат избити с превантивна цел. Обособена е и 10-километрова зона на мониторинг, в която влиза и общинския център Провадия. Във всички близки до огнището на чумата села от община Провадия и съседните общини, се прави подробно преброяване на домашните прасета по домакинства, а свободно отглежданите стада от Източнобалканска свиня е разпоредено да бъдат прибрани от горите при стопаните им. Ветеринарите в района, съвместно с представителите на местната власт разследват вероятните причини за появата на територията на община Провадия на опасния вирус, за който няма ваксина. Търсят се механизмите на предаване и разпространение на болестта.   ", "date": "2018.09.01", "title": "Африканска чума: 23 прасета в Тутраканци са евтаназирани и загробени, решават за други 58 в Бозвелийско  "}
{"url": "https://www.monitor.bg:443/bg/a/view/prodaj-mi-priroda-143166", "text": "Ако Гершуин беше написал прословутата си рапсодия не във влака към Бостън, а в лодка по Плитвичките езера или яхта из островите на Далмация, то тя неминуемо щеше да е в тюркоазено. С кристален отенък.   Кристално – това е думата, която описва природата на Хърватия. Българската не й отстъпва по красота, но по чистота и уреденост дори няма място за сравнение. Кристално чисто. Подредено. Запазено. И безкрайно комерсиализирано. Хърватите безспорно Без да разпродават плажните си ивици, нито да изсичат горите си. Продават красота. При това с безспорен успех. 24% от брутния им вътрешен продукт идва именно от приходи от туризъм. Огромната част от него – от морския туризъм или от посетители на осемте национални парка в страната. Така, докато у нас се водят спорове могат ли хора, извиващи хоро за „Гинес“, да влизат в едно от рилските езера и каква глоба трябва да отнесат, в Кърка – втория по големина природен парк в Хърватия, няколко хиляди души на ден се къпят във водопадите му. Срещу 60 лева вход на възрастен и 35 на дете. Сумата за достъп до живописния парк не е малка дори на намаление – след 16 часа, когато тарифите падат съответно на 40 и 20 лева, но желаещите да ги платят, за да могат да се докоснат до природата в него, са над 10 000 на ден и общо над 1 млн. за година. Тук е моментът да се подчертае, че Кърка не е биосферен резерват за разлика от емблемата на Хърватия – Плитвичките езера, но и Рилските езера не са. Разликата е в размерите, мисленето и целите. За жителите на най-младия член на ЕС Това не означава, че глобите за замърсяване не са солени. Напротив – космически са, което само спомага за запазването на кристалната чистота. 500 евро. Толкова ще трябва да плати всеки, дръзнал да наруши забраната за хвърляне на боклук или за влизане в прозрачните до сюрреализъм води на Плитвичките езера. Ветото обаче е напълно логично, защото паркът – най-големият на територията на страната с 1,4 млн. посетители всяка година, е истинска биохимична лаборатория на открито. Намиращ се на средата на пътя между Загреб и далматинското крайбрежие, паркът е включен в списъка на ЮНЕСКО на световното наследство и се разпростира на близо 20 000 хектара площ с 16 езера, най-високото от които е на 639 м височина. През 1958 г. тогавашният управител на парка – Йосип Мовчан, решава да бъде изградена система от дървени мостчета и пътеки, за да може хората спокойно да се разхождат из парка и да разглеждат. Така към момента са разработени няколко маршрута, най-късият от които е 3 км разходка. Таксата, която се взема на входа, всъщност е за достъп до автобусче, което да закара желаещите да се насладят на неземните гледки, излезли като от Графството от „Властелина на пръстените“, на най-високата точка. А също и за лодка, с която да бъдат разгледани езерата. Желаещите да се възползват от всички екстри е по-добре да си заделят цял ден. Минималното време за разглеждане е поне 3 часа. Има платен паркинг, излизащ малко над 1 евро на час, които е по-добре да платите. Всеки опит за паркиране по околните пътища останали от разпада на Югославия и сръбско-хърватските въоръжени сблъсъци през 1991 г., стартирали именно от този район. Местата на тази планета, напиращи да се окичат с мотото „рай на земята“, са хиляди, но друго си е, когато етикетът ти е лепнат от Бърнард Шоу. „Този, който търси рая на земята, трябва да посети Дубровник“, отсича драматургът и оставя без хляб десетки поколения рекламисти. С това изречение напред, Перлата на Адриатика е обречена на тумби с посетители по всяко време на годината. А откакто градът е превърнат в сцена на „Игра на тронове“ (в него са снимани по-голямата част от сградите от Кралски чертог) – и на пълчища от киноманиаци, издирващи железния престол и изучаващи Вестерос. Дума да няма – венецианците безспорно са свършили добра работа тук. Създаден през XII век, малцина знаят, че основите на прекрасния бял крепостен град, поглъщащ до нажежаване всяка частица от лъчите на оцъкленото средиземноморско слънце, са положени от жители на намиращия се на няколко километра от него Цавтат (тогавашен Епидаурум). Бягащи от нашествията на славянските племена през 614 г. те основават ново селище, чието име идва от ореховите дървета, растящи в околността. След като в продължение на няколко века Дубровник е под протекцията на Византия, през XIII век, след кръстоносните походи, попада под венецианска власт. Малко по-късно става самостоятелна държава под името Рагузка република, която просъществува няколко века и успешно балансира между интересите на Венеция и Османската империя. Въпреки всички нападения, които е преживял, времето е било благосклонно към града и в момента той изглежда по същия начин, по който е блестял и през Средновековието. Разбира се, с помощта и на малко финансова пудра. Уличките му са като учебник по история, а туристите са облекчени от прилежно сложени табели, напътстващи със стрелки всеки, желаещ да избегне логореята на гидовете. Атракция за туристите, кошмар за местните. С това лаконично изречение може да се обобщи морският орган - една от основните забележителности на Задар, петия по население град в страната и един от основните курорти в Далмация. Конструиран през 2005 г., въпросният „морски орган“ всъщност представлява 35 тръби в морето, с различна дължина, благодарение на които при приливи и отливи влиза въздух и тръбите произвеждат различни звуци. Инсталацията е дело на архитекта Никола Башич, а идеята най-вероятно е дошла от „органа на вълните“ в Сан Франциско. Независимо дали това е така или не, музикалната система е основна атракция в града. Друг е въпросът, че жителите на околните кооперации недоволстват заради естествената филхармония, чийто звук не могат да спрат. Макар да е един от най-големите курортни градове, Задар не разполага с каквито и да било плажове, различни от бетонни. За сметка на това ръководството на общината е предприело редица стъпки в улеснение за туристите. Сред тях е изграждането на басейн с морска вода и кула за скокове.  В Стария град на Задар, който е отделен на полуостров, обграден с крепостни стени, са основните архитектурни забележителности - Римския площад, църквата „Св. Донат”, катедралата „Св. Анастасия” и Университета на Задар, който е първият университет на територията на днешна Хърватия – основан е 1396 г. Бетонните плажове далеч не са запазена марка за Далмация, стига да знаете къде да търсите други. Островите в региона около Сплит предлагат пясъчни ивици, по които спокойно може да се върви и бос, а не въоръжен с иначе неизбежните обувки за каменист бряг. От Сплит има и редовни фероботи до Брач, островът, откъдето всъщност са дошли белите камъни за дворците, издигани в античността и Средновековието в целия регион. И Хвар – приказният остров с кристална синя вода, чието название всъщност идва от древногръцката дума за фар. Но преди да се насочите към пристанището, задължително спрете в Сплит. Развивал се под владичеството на римляни, венецианци и унгарци, преди да попадне и в бившата вече Югославия, градът носи онова очарование, характерно за всички еклектични смески на култури. А и е един от наистина малкото градове, очти изцяло защитен от ЮНЕСКО. Почти изцяло, защото дворецът на Диоклециан заема над половината от старата част на Сплит. Внушителната и изключително добре запазена постройка от IV век, в която е живял римският император, е град в града, като всеки ден по обед актьори пресъздават пристигането на императора и жена му в двореца.", "date": "2018.09.01", "title": "Продай ми природа"}
{"url": "https://www.monitor.bg:443/bg/a/view/septemvri-idva-sys-slynce-studen-front-ni-udrja-na-5-ti-143180", "text": "Септември ще започне предимно със слънчево и сравнително топло време. На места дори ще е горещо. Живакът ще достигне 28-23 градуса, а в Сандански и Петрич дори до 35 градуса. Това коментира пред „Монитор“ Красимир Стоев от НИМХ. Той уточни, че средномесечните температури през месеца ще са около нормата. Най-ниските ще са между 3-8 градуса, а най-високите-28-33 градуса. Месечната сума на валежите пък ще е около и над нормата. Към 4 септември обаче ще настъпи промяна в атмосферната циркулация и през втората половина от първото десетдневие времето ще е динамично, променливо, с чести валежи. На 5 септември през страната ще премине студен атмосферен фронт. Валежи ще има към 8-10 септември. „Не може да кажем все още дали тези валежи ще са интензивни, но като цяло първото десетдневие ще е с по-високи за месеца температури, въпреки че след 5-ти ще се понижат малко“, коментира Стоев. През второто десетдневие на месеца времето отново ще е променливо и динамично. На 12-и, 15-и и 18-и септември синоптиците очакват валежи. Към края на второто десетдневие ще има и по-ниски сутрешни температури, като ще паднат и първите слани по високите полета на Западна България. В третото десетдневие пък температурите ще са по-ниски от климатичните норми, повече валежи. Към 22, 23 септември ще има атмосферни смущения. Според Красимир Стоев прогнозата не сочи нещо необичайно за месеца.", "date": "2018.09.01", "title": "Септември идва със слънце, студен фронт ни удря на 5-ти"}
{"url": "https://www.monitor.bg:443/bg/a/view/slynchev-uikend-s-vremenni-zaoblachavanija-i-prevaljavanija-143187", "text": "Днес ще бъде слънчево, с временни увеличения на облачността в следобедните часове. Само на отделни места в крайните западни райони ще превали. Ще духа слаб, в Източна България и Дунавската равнина - до умерен, вятър от изток-североизток. Максималните температури ще са между 29 и 34 градуса. Над Черноморието ще бъде слънчево. Ще духа слаб до умерен североизточен вятър. Максималните температури ще са между 28 и 32 градуса. Температурата на морската вода е 26-27 градуса. Вълнението на морето ще бъде 2 бала. Над планините ще бъде предимно слънчево. В следобедните часове ще се развива купеста облачност и само на отделни места в западните масиви ще има краткотрайни валежи. Ще духа слаб до умерен източен вятър. Максималната температура на височина 1200 метра ще е около 24 градуса, на 2000 метра - около 17 градуса. Атмосферното налягане ще се задържи без съществена промяна - ще е малко по-високо от средното за месеца. В неделя ще бъде предимно слънчево. Вятърът в Източна България ще бъде от изток-североизток, предимно слаб. Максималните температури ще са между 29 и 34 градуса. В началото на следващата седмица ще се задържи предимно слънчево и все още с високи температури. Ще се усили вятърът от изток-североизток. Късно привечер в понеделник над западните райони ще се развие купесто-дъждовна облачност и в отделни райони ще превали и прегърми.", "date": "2018.09.01", "title": "Слънчев уикенд с временни заоблачавания и превалявания"}
{"url": "https://www.monitor.bg:443/bg/a/view/vensan-kasel-i-tina-kunaki-lubov-bez-vyzrast-143183", "text": "„Не можеш да избереш, в кого да се влюбиш“. Като че ли само с това изречение един от най-характерните френски актьори Венсан Касел затвори устите на целия свят, които неуморно дъвчеха като безвкусна дъвка връзката му с 30 години по-младата Тина Кунаки. Преди седмица двамата минаха под венчило без типичното звездно криене, забрани за снимане и затваряне на половин град, за да отпразнуват любовта си. Напротив, Венсан показно стоеше на стълбите пред кметството на малкото френско градче Бидар, където чакаше да зърне за пръв път в булчинската й рокля младата си любима. Щом врата на лъскавото й возило се отвори, френската звезда не скри напълно органичната си изненада и посрещна Тина с отворена уста и блеснал поглед. След официалностите двамата излязоха от сградата, а целият град се беше събрал да ги види и поздрави. Двойката се зарадва на това, като че искаше да покаже на познати и непознати, колко се обичат. Булката разходи уникалната си рокля на Вера Уонг и в ресторант в близкия Биариц, където се премести тържеството, а самата дизайнерка заяви пред „Вог“: „Когато френска филмова икона се жени за пленителна извънмерна красавица – воала!“. Младоженецът впечатли с небрежния си, но класически стил ала „френско лято“ с ленен костюм и разкопчана риза в цвят лавандула. А, и слънчеви очила! Нали е лошото момче. В интервю, което наскоро даде за „Ню Йорк Таймс“ Касел, който има 14-годишен брак с Моника Белучи, каза, че разликата във възрастта им с Тина не пречи на „възможностите му като мъж, да започне нов живот“. „Не винаги е честно. Аз съм почти на 52, а се женя за 21-годишна. Но искам да кажа, че съм наистина влюбен и вече се опитваме да си направим бебе“, призна чаровния актьор с поразяващосин поглед. Звездата от „Братството на вълците“ и „Пурпурни реки“ вече има две дъщери от ослепителната Моника Белучи – Дева и Леони. След раздялата си с примата на италианското кино остана сам за няколко години. \"Мислех си: Бях женен, имам две малки момичета, направих това, което трябваше да направя; Беше забавно, но след известно време осъзнах, че животът ми е празен. Не очаквах да срещна някого, но се случи“, без капка превзетост споделя пред Vanity Fair магнетичният властелин на камерата. Касел дори не е подозирал каква е възрастта на Тина, когато са се срещнали за пръв път. „Ден след като се запознахме, когато разбрах на колко години е и че баща й е в паника, защото не се беше върнала у дома навреме й казах: „Позволи ми да се запозная с баща ти на обяд“. И веднага след това си помислих: „Как можа да ми дойде на ум?“ Току-що се бях срещнал с нея. Не знаех защо го правя, всъщност бях убеден, че не е добра идея, но въпреки това го направих“. Колко ретро кавалерска постъпка, присъща за герой на Фред Астер например. Кунаки потвърждава историята и допълва: \"Намерих го за много мил жест. Брат ми също беше там и си говореха много за кино\". Всъщност двамата се срещат за пръв път през лятото на 2015 г по време на почивка в Ибиса. Любов, родена внезапно, без да задава твърде много въпроси за разликата във възрастта. Искрите прехвърчат още от пръв поглед на плажа, край сърфовете. Почти никой не обръща внимание на отношенията им, защото всички смятат, че френският модел е мимолетна прищявка на Венсан. Така успяват да запазят връзката си далеч от прожекторите до есента на 2016 г., когато сами взимат решението да се афишират и се появяват заедно на парти на Victoria's Secrets. Неведнъж Тина, която специалистите в момента смятат за един от най-обещаващите модели, е признавала, че „Израснах на село. Нямахме телевизор и не гледахме филми. Като дете интересите ми се простираха само върху училището и спорта. Когато се запознахме не подозирах кой е. Разбрах го едва, когато ни обкръжиха папараци. Все още не съм успял да гледам всичките му филми, но тези, които съм виждал досега се страхотни\", признава черната пантера на подиума. Красавицата разкрива, че Касел я е впечатлил с джентълменското си поведение и пълно внимание към нея, „много интелигентен човек с голям талант, секси, интересен, забавен\". Единственият му недостатък в нейните очи – музикалният вкус. „Винаги слуша бразилска музика“, оплаква се Тина. Всъщност любовта му към Бразилия е толкова голяма, че през 2013-та Венсан се мести с Моника Белучи и дъщерите им да живее там. Остава в латиноамериканската страна дори след развода. Толкова е обладан от духовете на бразилците, че дори тренира капоейра. Чувствителността на французина се шлифова с всяко едно изживяване по пъстрия му житейски път. И това го прави забележително романтичен, както потвърждава и 21-годишната красавица. Малко след като се запознават, докато тя е на снимки в Куба, той и изпраща кадър с малко коте и надпис: „Виж кой те чака“. Явно Венсан е слушал много внимателно половинката си, която мечтае за коте Сфинкс от 15-годишна. „ Оттогава всичко се завъртя много бързо. Толкова, че когато ме помоли да се омъжа за него ме изненада. Никога преди не бяхме говорили за това. разказва Тина. Но Венсан е осъзнал какво е срещнал доста бързо и не се притеснява да си признае, че на 51 е хлапашки влюбен до уши в \"интелигентна и независима жена“. Не че той е подбирал друг тип дами в живота си с оглед на предишните му връзки. Финия му усет за закрила над жените го карат да размишлява върху това, колко е „жестоко“ мъжете на 51 да имат възможност да започнат нов живот. Нещо, което не може да се случи при жените. Но е благодарен, защото планира да има още деца и то с Тина. \"Децата са най-прекрасното нещо, което съществува. Именно чрез тях съм научил повечето неща в живота. Те ми помогнаха да се разбера\", добавя за големите си дъщери Касел, а в друго интервю Тина признава, че не е правила планове кога ще го дари с наследник, но винаги си е представяла живота си с много хлапета наоколо. Като в приказката за Пепеляшка Кунаки се превръща в център на вниманието като че ли за една нощ. Но тва е само на първи прочит. И също така само на прима виста изплува изводът, че хваланата я ръка на Венсан Касел я тегли към висините на модните подиуми. Всъщност Тина започва да се снима от съвсем малка. Родена е в Тулуза, където живее до 3-годишна в ранчо, а след това се мести в Биариц – градче край океана, също толкова близо до природата. Именно на плажа, първия я забелязват скаутите на марката Quicksilver и я канят за рекламна кампания. На 15 е обещаващ плувец, но сериозна контузия спира спортното й бъдеще. На 16 вече владее свободно Английски, Френски и испански и живее без родителите си в Испания. Установява се в Мадрид, който и до днес остава любимия й град. Там започва да се снима, за да изкара допълнителни пари, докато учи в местния лицей. Докато навърши 18 вече има сериозно портфолио и получава покана да участва в видеото към песента „Belinda“ на Мат Покора, което днес има над 12 милиона гледнаия в YouTube. Благодарение на него получава и така желаното внимание и да се разходи по подиума дори за Жан Пол Гутие в Париж, след което успява да подпише мечтани договори с най-добрите агенции в света. Пуши, опитва да не планира живота си и поддържа Инстаграм с 110 000 последователи. Не й е хоби, но бързата известност не веднъж я е вкарвала в комични ситуации като тази италианските медии да твърдят, че е родена на Ботуша и е тяхно момиче, а френските да трябва да доказват, че е от Тулуза. Но това съвсем не я притеснява, защото във вените й тече толкова много кръв, че може да се чувства у дома си в половината страни по света. Баща й Робин е тогуанец с майка французойка, който обаче е роден в Мароко. А майка й Надя, в чиито вени тече и андалуска кръв, е родена в Сицилия. Тина има сестра Касандра и брат Закъри. Въпреки крехката си възраст, всички близки на Кунаки я описват като мъдра и много практична. Същевременно авантюрист, който винаги играе за победа. Венсан Касел е роден в Париж в семейството на журналистката Сабин Литик и кино-легендата Жан-Пиер Касел (по рождение Жан-Пиер Крошон). Започва кариерата си в началото на 90-те и критиците го забелязват още с първите му ленти. Истинско оживление обаче предизвиква играта му в Irréversible от 2002-а, където се съблича чисто гол. В същата лента, на снимачен терен му партнира Моника Белучи, която по това време вече е негова законна съпруга. С италианската прима се среща на терена на „Апартамента“, който двамата снимат през 1996 г. Минават под венчило през 1999 г и пазят дълъг брак, чак до 2013 г. Първото, което те хваща за гърлото, когато видиш Венсан на екран са леденосините му очи, и безупречно изпънатата осанка, като на въжеиграч в цирка. Нея дължи на легендарния си баща, който всички наричат френския Фред Астер. Но аристократизма на патриарха е отстъпил място на нещо диво и животинско в сина, непречупено от еволюцията. Нещо, което носи и ролите му на злодей и лошо момче. Сам признава, че вътрешните му зверове приемат различни форми всеки ден: „Понякога се чувствам като ягуар, а друг път като гълъбче. Ягуарът е готин, но не винаги можем да бъдем готини“, казва Касел. Френският филмов историк Тим Палмър го описва съвсем добре като един от най-харизматичните и особени съвременни френски актьори, който снима успешно както в популярни така и в по-интелектуални продукции. Играе характери, който непредсказуемо варират между позитивно-съблазнителното и негативно-гортескното, съвсем често съчетавайки ги дори в една единствена роля.", "date": "2018.09.01", "title": "Венсан Касел и Тина Кунаки: Любов без възраст"}
{"url": "https://www.monitor.bg:443/bg/a/view/filosofijata-na-turbana-143176", "text": "Тюрбанът е безспорният цар-аксесоар за лятото и ранната есен на 2018-а, постанови едно от лъскавите женски списания в Европа преди месец-два. Без да го е чела, една млада дама от България поне от половин година е в курса на тенденциите и дори сама ги „моделира“ с предложенията в своя онлайн магазин – може би защото улавя посоката на колективното мислене. А е така, навярно защото е завършила философия и връзки с обществеността. Или защото се позовава на миналия си горчив плажен опит. Идеята хрумва на софиянката Мая Цветанова по време на ваканцията й във Варна, когато решава да изпере зацапаната си от пясъка широкопола шапка, на чийто етикет пише „100% хартия“. „Щом се намокри, тя стана като гъба и се смачка. Тогава започнах да се чудя какво мога да си направя за носене на глава, което да не се поврежда от вода, да съхне лесно и да не е обемно, за да се побира в пространство, по-малко от дамска чанта“, разказва тя. След сондажи в Интернет и селекция на намиращите се из търговската мрежа шалове, Мая се сеща да направи двупластова кърпа, с която косата хем да се подсушава бързо и без накъсване, хем да служи като аксесоар. Специфичното й усукване я превръща в тюрбан. Доста проучвания довеждат г-ца Цветанова и до идеалната за целта материя: микрофибъра. Тюрбаните, които преподавателката по философия започва да произвежда с помощта на малък екип от професионални шивачки, след като със свой партньор създава бранда HeadKnot (в буквален превод – възел за глава), а като външен – тъкан, която да позволява той да „диша“ и лесно да изсъхва: сатен, коприна, шифон. „Когато стартирахме със серия тюрбани с атрактивен външен пласт, първите ни клиентки започнаха да задават въпроса задължително ли трябва да има и втори, вътрешен. Не можем ли да изработим такъв модел, който да се ползва само като аксесоар, а не за морски бани, спа процедури или подсушаване. Предполагаха, че микрофибърът ще запотява главата, докато тази все още иновативна „спортна“ материя действа точно по обратния начин, предпазва от това. Но пуснахме и такава серия, която няма вътрешен пласт, и много хора си купиха чисто аксесоарни тюрбани, с вградени камъни, дантели или мъниста, за официални случаи“, обяснява Мая Цветанова. По време на последното издание на Sofia Fashion Week Мая и сътрудничките й „разходиха“ тюрбаните сред публиката, за да пробват нагласата на хората и да видят каква ще е реакцията. Образците запленяват топмодела Цвети Разложка и красавицата става едно от лицата на тенденцията. HeadKnot участва със свой щанд и на събитие на секс-гуруто Наталия Кобилкина, която също е фен на тая мода. „Нашите клиентки са от 18 до 65 години и дори нагоре. Имаме и такива, които си купуват по няколко, за да си ги сменят според предназначението. Много пъти са ме питали достатъчно смела ли е българката, за да излезе с тюрбан извън банята. Да, смела е. Имаме даже тюрбан, който стигна със собственичката си до Айфеловата кула в Париж“, доволна е креативната представителка на зодия Телец. „Ние се хвърлихме с огромен ентусиазъм и инвестирахме немалка сума за платове и шев“, признава Мая. С част от материалите тя се снабдява от складове с български и вносни мостри. Друга част са парчета тъкани, останали от колекциите, които на ишлеме, озовали се в магазините за продажба на дребно. Те са висококачествени, луксозни, понякога уникални. Цената им може да достигне примерно 98 лв. метъра (докато на другите е 3 пъти по-ниска), но си струва, защото класата си личи. „Така че купувам на дребно по-скъпи, отбрани платове, когато имам определени поръчки – от тях правим една-единствена бройка или максимум до 5; а на едро от складове си набавям материал за онези, които ще са в повече бройки“, уточнява Мая Цветанова. Ценовият диапазон е от 20-25 лв. за еднослойните, 36-45 лв. за „масовия“ модели от 55 лв. нагоре за високия клас аксесоарни тюрбани уникати. Нейната марка работи и с някои фризьорски салони и спа центрове. Например за салона към българския моден тв канал Code Fashion в хотел „Маринела“ неотдавна създават кърпи за тюрбани с черен хавлиен плат отвътре и черен сатен отвън, брандирани с логото им. За йога практика пък са изработили изцяло бели от памучно трико. Най-различни тюрбани на HeadKnot могат да се намерят, да речем, в йога студио „Мандала“. Тюрбанът идва през вековете от Индия и арабския свят – определял е принадлежността към дадена каста или, като намокрена дълга ивица плат, навита около главата, е охлаждал бедуините в пустинната жега. В дамската мода се налага през 30-те години и нататък, когато го обикват „С този модел на кърпа тип тюрбан, фиксиращ се с копче, не сме открили топлата вода“, наясно е Мая Цветанова, която знае, че у нас поне още една дама предлага подобни. В наши дни първоизточникът е Китай: техни производители още преди 2 десетилетия обилно захранват пазара с въпросния аксесоар. Но онова, което те не са успели, е да напипат подходящата материя. Внедряването на микрофибъра на върха на главата си е инвенция на нашето момиче. „В азиатското бурно развиващо се общество се гони бързо и огромно производство. За да продават толкова много, те трябва да намалят цената и, съответно, качеството и стандартът падат. Докато за нас най-важното мото е всяка жена да се чувства специална, затова тюрбаните ни трябва да са изпипани наистина перфектно“, разкрива философията си Мая. Вярно е, че в родния контекст това допълнение петилетки назад неизменно се е свързвало с имиджа на Людмила Живкова, но младите вече не правят тази асоциация. Те най-напред се сещат за Сара Джесика Паркър в „Сексът и градът“, казва стилистката философ, убедена, че всяко поколение може да открие своята модна икона с тюрбан... Всъщност, преди аксесоарът да се оформи като тюрбан, той е с формата на качулка без строго регламентирана големина – зависи от обиколката на главата и дължината и плътността на косата. Дългата част на качулката се усуква, завива се назад и се закопчава с копче. То е на тила, за да бъде възелът над челото. Другият вариант е да се сложи като класическа качулка и копчето да е отпред, защото много жени го възприемат като малко бижу и акцент в композицията. Доверен човек на Мая внася тези „черешки за тортата“ от Италия и Гърция. На 14, 15 и 16 септември HeadKnot ще участват със свой щанд на Хенд мейд феста в НДК. Там, освен в сайта си www.headknot.eu, ще представят и новите си изобретения – есенно-зимни шапки за урбанистична среда, напомнящи дизайна на тюрбан. Следващото предизвикателство, което Цветанова е набелязала, са модели, щампирани с български фолклорни мотиви. Мечтата й е изневиделица да получи покана за проектиране и изработване на елементи за театрални и/или филмови костюми. Засега е имала запитване само от маг илюзионист, но някой ден навярно и това ще стане. Иначе програмата минимум е изпълнена: „Амбицията ми беше да направя тюрбан, който да може да се събере в калъф на мобилен телефон. И го направих...“.", "date": "2018.09.01", "title": "Философията на тюрбана"}
{"url": "https://www.monitor.bg:443/bg/a/view/topnahodkite-na-arheologichesko-ljato-2018-143182", "text": "Активният сезон за българските археолози отдавна вече не свършва с края на лятото: от дълги години е традиция спецовете ни, разкриващи историята над и под нашите земи, да разкопават, реставрират, консервират ценни артефакти до трайното влошаване на метеорологичните условия през зимата или поне до първия сняг. Така че в момента сезонът дори не може да се смята за преполовен, но модерните последователи на Индиана Джоунс вече го оценяват като щедър повсеместно. Успешен, със сериозни открития в различни сфери: в областта на праисторията, античността и средновековието, в проучването на големи градски, селищни центрове и крепости – така го определя зам.-директорът на Националния исторически музей проф. Иван Христов. „Археологията не е олимпийски стадион и ние не се състезаваме помежду си на пистата. В тоя смисъл пожелавам успех на всички колеги, които са на терен или предстои да работят. Радвам се за всеки, който е открил нещо значимо, защото в крайна сметка имаме обща кауза – да проучваме миналото и най-вече да го опазваме“, коментира за „Монитор“ той. Конкретно екипите на НИМ ще продължат дейността си през есенните месеци на крепостта Букелон (един от най-добре запазените средновековни замъци у нас) при с. Маточина край Хасково, на крепостта Лютица, Ивайловградско, на ранновизантийския град Хрисосотира до Черноморец и др. Историкът отчита засиления интерес на политиците към усилията на съсловието, след като премиерът Бойко Борисов и министърът на културата Боил Банов неколкократно посетиха емблематични обекти. „Очевидно властимащите разбират, че от труда на археолозите обществото би могло да получи дивиденти и е хубаво да се инвестира в обекти, които могат да имат принос за създаването на нови работни места, за развитието на туризма и инфраструктурата“, вярва Иван Христов. Неслучайно тази година правителството е отделило за археология 3 млн. лв. – почти двойно повече от преди. Лично за себе си той пък е сбъднал една мечта – да работи на остров, Св. Тома, където с хората си е направил цялостно проучване както на сушата, така и под вода. Доволен е и от обследването на римския кастел и крайпътната станция край крепостта Состра до троянското с. Ломец – добре запазена късноантична постройка, ненадейно дала ценен писмен паметник (част от римска военна диплома). Община Троян е отделила над 40 000 лв. по проекта за консервация и реставрация на комплекса. Проф. Николай Овчаров условно обявява тази година на проучвания за година на Средновековието. На Перперикон в Родопите той и сътрудниците му са намерили изключително голям брой и различни видове кръстове от тоя период, ала изваждането на бял свят на цял град е дълъг процес, който има малко общо с мигновените фойерверки на изровен от земята златен предмет, напомня той. Но пък в това бавно отвоюване на миналото камък по камък се достига до много повече информация за живота на предците ни. Националният археологически институт с музей към БАН получи от Министерски съвет и вече изхарчи по предназначение допълнителни 100 000 лв. за разкопките в античния град Хераклея Синтика край Рупите, за който може да се твърди, че е бил равен по значение с елинската Тесалоника (Солун). Ако скоро дойде и вторият транш от 60 000 лв., работата ще продължи най-малко до ноември, обяснява директорът на НАИМ доц. Людмил Вагалински. Там освен забележителната римска статуя, за която ще стане дума по-нататък, напоследък са намерени и 3 важни писмени паметника. В един от тях се споменава римският цезар Валериан, внук на императора със същото име, за когото тепърва ще се проучва какво е правил по тези земи. Доц. Вагалински се радва, че археологията става все по-популярна: в специализирания сайт Archeaologia Bulgarica, който предава онлайн какво се случва на разкопките у нас в реално време, има стотици хиляди влизания. Ето и някои от най-значимите и интересни открития на археологическото лято дотук.   Рано сутринта на 17 август в крепостта Калиакра, под подовото покритие на помещение, опожарено в края на XIV в., археолози се натъкват на малко глинено гърне със същинско съкровище: 957 предмета, от които 873 сребърни и 28 златни монети, 11 апликации и катарами, 28 сребърни и бронзови копчета, 11 златни обеци, 2 пръстена, от които 1 златен, и 4 мъниста от скъпоценни камъни и злато. Екипът се ръководи от директора на НИМ доц. д-р Бони Петрунова. Всички скъпоценности са били укрити в края на ХІV в., по време на някое от драматичните нападения над столицата на Добруджанското деспотство. Едно от тях е описано в хроники от онова време. През 1401 г. татарите на Актав, известен като Добруджанския татар, били разгромени и разселени в различни селища като Провадия, Русокастро и др. Възможно е някой от техните военачалници да е събрал откритото на Калиакра съкровище. Очевидно той ги е заграбил от различни хора и места и ги е скрил под пода на къщата си, малко преди тя да бъде опожарена. Монетите са изключително ценни. От първоначалния преглед се разбира, че те не са само сребърни османски (около 60% от тях), а има и много български. Втората по големина група монети от находката съдържа български сребърни аспри, сечени от цар Иван Александър (1331-1371). Те попълват около 25% от проверената част. Запазени са добре, но тяхното качество е било влошено още при самото укриване. В съкровището се откриват най-малките по диаметър и грамаж български монети от този владетел – 0,6/0,5 г. Кризата във Второто българско царство се е усещала най-добре по техните разменни единици, отбелязва доц. Петрунова. Друг интересен факт е наличието на макар и малко екземпляри монети на видинския владетел Йоан Срацимир – 9, при които също се наблюдава този инфлационен ефект, изразяващ се в намаляване на диаметъра и грамажа. В този тип големи съкровища, откривани по крайбрежието, е логично да има парични знаци на византийската империя. В случая тя е представена с 20 хиперперона – едни от последните златни имперски монети. Те са толкова орязани и с намалено златно съдържание, че биват трудно идентифицирани, казва Бони Петрунова. Онези, които са разчетени, са на Йоан V и регент Ана Савойска, Йоан VI Кантакузин, Андроник II и Андроник III. Открити са и 8 златни венециански монети. Те тежат 3,5 г и са от изключително висококачествено злато 23,5 карата. Присъстват и влашки монети с кирилски надписи и една татарска. Голяма „обезглавена“ мраморна статуя от Римския период – I-II в., откриха археолози в античния град Хераклея Синтика край Рупите. Тя вероятно е на благодетеля на града Тиберий Клавдий Бакхий, живял около стотната година, предполага шефът на екипа доц. Вагалински. Изработката е изключително качествена и изящна, но въпреки това главата се е отчупила – навярно при някой от катаклизмите, сполетели града, като силното земетресение през IV в. Археолозите не губят надежда да намерят и нея. Скулптурата може да се види на самия обект – изложена е в късноримската гражданска базилика (съдебната и търговска палата на Хераклея Синтика). Патрицият, когото е изобразявала, е облечен в тога и е в цял ръст, по-висок от реалния – около 2,40 м. За изваждането на грамадната находка от земята са били нужни кран и 2 дни усилия. Една от хипотезите е, че това е агонетът (патрон и меценат на спортни и артистични състезения) Тиберий Клавдий Бакхий, тъй като на изровения в близост до статуята надпис от същия период се споменава името на знатния римлянин. Евентуалното откриване на главата обаче може да наклони везните дори в полза на самоличността на някой римски император – стилът и качеството на изработката са много близки до онези, с които са увековечавани самите владетели. Основаната от македонските царе Хераклея Синтика е обект без аналог на наша територия, тъй като районът на Сандански и Петрич е попаднал много рано в центъра на гръко-римската цивилизация – завладян е от римляните още през II в. пр. Хр. и там се е създала етнически разнородна, но силно елинизирана и романизирана култура. Това вероятно обяснява присъствието на артефакт от подобна класа в недрата на родната земя.   В началото на август уникална късноантична гробница със стенописи беше разкрита във висша степен случайно при ремонт на тротоара на централната столична улица „Московска”. По първоначални данни тя датира от ІV-V в. По време на разкопките излязоха хиляди сребърни монети, декорирана дървена дръжка за меч, глинени съдове, както и стрида от Бяло море, която за археолозите е знак за охолния живот на гражданите на Сердика, похапвали редки деликатеси. При ремонта работниците попадат първо на върха на свода на гробницата – една от многото подобни, намирани през годините. Изключително рядък феномен за антична Сердика обаче са красивите стенописи, каквито в онази епоха са стрували цяло състояние, тъй като са били по силите на малцина чуждоземни майстори. Според експертите римската гробница е правена по тракийски маниер. На 30 м от нея се намира друга гробница със стенописи, която е единствената в цяла Сердика, разкриваща с надпис името на погребания в нея – Хонорий. Кръстовете в изображенията в двете гробници са идентични, което говори, че вероятно един и същ майстор е работил по няколко съседни обекта в непосредствена близост до базиликата „Св. София”, предполага зам.-кметът на столицата Тодор Чобанов. Акцент в стенописите са типичните за епохата големи кръстове, изографисани в червено по стените на гробницата, както и флоралните мотиви – цветя, вероятно символизиращи Райската градина. Според решението на кмета Йорданка Фандъкова гробницата ще бъде експонирана на място, а стенописите ще се реставрират. На главния архитект на София е възложено да подготви проект за това, като културно-историческата ценност се съчетае хармонично с пешеходното пространство. Идеята е идното лято реликвата вече да е достъпна за посещения.   Огромна тракийска гробница под могилата Малтепе край пловдивското с. Маноле бе разкрита в края на юли. Финансова подкрепа за разработването на комплекса обещаха при посещението си там премиерът Бойко Борисов и министърът на културата Боил Банов. Според ръководителя на археологическия екип доц. Костадин Кисьов гробницата „Малтепе“ може да се окаже сензационно научно откритие от световен мащаб. Тя е уникална дори само с височината си: „Най-високата гробница в България е Поморийската – 5,50 м. Най-висока се води гробницата в Микена, Гърция – 14 м. Няма гробна сграда в света, която да е 20 м висока като тази, със статуя отгоре“, изтъква Кисьов. Засега тя е датирана от ІІІ в., но с навлизането на разкопките в дълбочина може и да се установи, че е доста по-стара. Според него под Малтепе лежи или римски император, или някой от последните тракийски царе. Най-вероятно там почива висш одриски аристократ – владетел на Филипополис, за което подсказват 5-те бронзови монети около покрива на гробницата. Тракийските племена, подобно на елините, вярвали, че трябва да платят на митичния лодкар Харон, превозващ душите на мъртвите през река Стикс в подземните селения... Малтепе е най-голямата могила на Балканския полуостров и разкриването на цялата конструкция ще изиска на първо време извозването на 89 000 кубика пръст. Гробницата е точно копие на тази на император Марк Аврелий Карин в римския град Виминациум, днешна Сърбия. Археолозите тепърва ще трябва да разкрият вътрешността на гробницата край Маноле. Преди тях до покрива й, който не е куполен, а квадратен, са стигнали иманяри, прокопали 40-метров тунел в могилата...     Археологическото лято се оказва много плодотворно и за изследователите на старините край Варна. В развалините на раннохристиянския комплекс „Джанавара“ бе намерена малка керамична плочка, част от лицето на мъж, съобщава един от ръководителите на експедицията, д-р Васил Тенекеджиев от Регионалния исторически музей в морската столица. „Не знаем кой е изобразен, дали става въпрос за лице на император или светец. Датировката на откритието е от края на V или VI век“, казва Тенекеджиев. Такъв тип предмети (керамични фигури) не са характерни за епохата, а за много по-ранен исторически период, и не са намирани не само у нас, но и в чужбина. Изображението е много ясно, с характерни черти: широки повдигнати вежди, големи широко отворени очи. Публикуването му ще предизвика голям интерес сред специалистите, които изследват периода на ранната Византийска империя между IV и началото на VII век, смята Тенекеджиев. Като цяло, в раннохристиянското изкуство преобладават двуизмерните изображения, а скулптурите, независимо от материала за изработка, са били рядкост. Това прави находката от „Джанавара“ наистина изключителна. Разкопки има и на средновековния манастир в местността Караач теке, където ръководители на обекта са проф. Казимир Попконстантинов и доц. Русина Костова. Манастирът е най-големият извънстоличен духовен център на България, строен в края на ІХ и просъществувал до ХІ в. Обхваща площ от около 10 дка, като в изграждането му са вложени огромни средства. За това свидетелстват украсата, както и откритият скрипториум – една от най-мащабните средновековни сгради в България през Х-ХІ в. Сред обектите, които се проучват през това лято е и късноантичната и средновековна крепост „Кастрици“ в северния край на варненския залив и на територията на резиденция „Евксиноград“. Tам това лято бе открита триъгълна оловна плочка с изобразен конник. „В България подобен конник не е намиран досега, затова се търсят паралели в Близкия Изток и в други части на Черноморското крайбрежие. Конникът е в параден ход, има всички характеристики на владетел, но няма нищо общо с изображенията от българското средновековие“, категоричен е директорът на РИМ-Варна, Игор Лазаренко.  ", "date": "2018.09.01", "title": "Топнаходките на Археологическо лято 2018    "}
{"url": "https://www.monitor.bg:443/bg/a/view/svetovrachene-puska-podpiska-v-zashtita-na-shofiora-grigor-grigorov-143205", "text": "Световрачене пуска подписка в защита на шофьора Григор Григоров.На 29 август той бе пуснат под домашен арест от Софийския окръжен съд. В магазин в селото инициаторите предоставят възможност на всеки, който смята, че Григоров няма вина за трагедията край Своге, да остави подписа си. Подписката ще бъде разпространена и в съседните села. В същото време в селото бе предложено да се организира и протест заради лошото състояние на пътя край Своге. \"Нека излезем и заявим,че не свършва всичко с ден на траур и няколко приказки в емисиите новини! Нека ги подкрепим и да не оставяме виновните за смъртта на 17 души да се измъкнат ненаказани!Нека не се оставяме да ни замазват очите с измислени оставки и фалшива загриженост!!!\", казват инициаторите.", "date": "2018.09.01", "title": "Световрачене пуска подписка в защита на шофьора Григор Григоров"}
{"url": "https://www.monitor.bg:443/bg/a/view/kurtizanski-profsyuz-bistri-pravnija-statut-na-prostitucijata-v-ispanija-143207", "text": "В Испания започна остър дебат за правния статут на проституцията, след като подчертано феминисткото правителство откри с притеснение, че е одобрило първия в страната профсъюз на предоставящите секс услуги, предаде АП. Сред групите за защита на правата на жените и политиците отдавна съществуват различни мнения дали легализирането на проституцията, която в момента не е законна, но се толерира, ще изведе от \"сенчестата икономика\" един печеливш и широкоразпространен бизнес, който често е придружаван от злоупотреби с работещите. В Испания проституцията се толерира, но не е регулирана. Не е предвидено наказание за предлагането на платени сексуални услуги, стига това да не се извършва на публично място. Вместо това законите се фокусират върху борба с трафика на хора. Но тази седмица се появиха новини, че организацията на работещите в секс индустрията ОТРАС е получила официално позволение да стане профсъюз. Мнозина сметнаха това за промяна на политиката на управляващата Социалистическа партия и опит за узаконяване на проституцията, обаче министърката на труда Магдалена Валерио заяви, че е била заблудена и изрази изненада, че нейното министерство е дало подобно разрешение. Валерио подчерта, че документите за регистриране са били технически коректни, но добави, че правителството \"няма да подкрепи създаването на профсъюз за една незаконна дейност, нарушаваща основните права на мъже и жени, които поради бедност или други обстоятелства предоставят телата си на други, за да ги малтретират\". Премиерът Педро Санчес заяви в туит, че неговото феминистко правителство не планира да подкрепи която и да било организация, извършваща нелегална дейност, и вместо това предпочита премахването на проституцията. Отнемането на регистрацията обаче ще изисква испанското правителство да заведе дело, защото решението за нея вече е било публикувано в испанския \"Държавен вестник\". Конча Борел, генерална секретарка на ОТРАС, отправи критики срещу правителството, което \"се прикрива зад завесата на белия хетеросексуален буржоазен феминизъм, за да представи като нещо отвратително опита да се дадат трудови права на бедна и заклеймявана група хора\". \"За нас това е въпрос на справедливост\", добави тя в Барселона.", "date": "2018.09.01", "title": "Куртизански профсъюз бистри правния статут на проституцията в Испания"}
{"url": "https://www.monitor.bg:443/bg/a/view/samolet-avarira-v-sochi-18-postradali-slujitel-na-letishteto-pochina-ot-infarkt-143206", "text": "Един човек е починал, а 18 са пострадали от отравяне с въглероден оксид при инцидент със самолет на летището в Сочи. Починалият мъж не е бил на борда, той е бил служител на летището, починал е от сърдечен удар при транспортирането в болница. Самолетът на авиокомпания \"ЮТеър\", изпълняващ полет от Москва до Сочи, при кацането излязъл извън пистата и се запалил, а 166 пасажери били евакуирани. Сътрудници на Следствения комитет на Русия са започнали проверка.", "date": "2018.09.01", "title": "Самолет аварира в Сочи – 18 пострадали, служител на летището почина от инфаркт"}
{"url": "https://www.monitor.bg:443/bg/a/view/sedmichen-horoskop-za-1-7-septemvri-143186", "text": "Овен 21 март – 20 април Прекрасен съботен ден. Препоръчват се пътувания, посещение на панаири и пазари, участия в светски събития и срещи с приятели. Не стойте у дома, не се изолирайте. Всяка среща ще носи късмет и възможности, предложения и покани, които може да променят живота и работата ви в бъдеще. В неделя отделете време за учене, купете и подредете чантата на ученика. Мислете и действайте в перспектива, за да не се притеснявате и харчите повече в последния момент. В понеделник се отварят огромни апетити, всеки тръгва с голямата кошница и не е склонен на компромиси. Тълпата е неуправляема. Не участвайте в митинги и демонстрации на сила. Ако в този ден заминете за чужбина дълго няма да се върнете. 4-и залага новата програма. Започва период на разрушение на старите и ограничаващи порядки. Предстоят рокади по върховете и на работното ви място. Родените в първата декада първи ще почувстват натиск и ще усетят някакво ограничение на пълномощията си. На 5-и е важно да приключвате, а не да започвате каквото и да било. Издължете се, довършете си работата, за да освободите място за новото, което идва. Ще ви бъде оказван натиск по отношение на наследства и имоти. На 6-и ще се наложат нови парядки. Може да влезат в сила нови закони и разпоредби. Вечерта уредете среща със спонсор. В петък всичко ще ви тръгне по вода. Спазвайте закона и предписанията в съботния ден, ако не искате да си имате неприятности. Очертават се пътувания и проблематични визити. Стойте настрана от хора, които могат да ви вкарат в неприятна или непривична ситуация. Не говорете много за печалбите си. Ден на революционни преустройства, на промяна в местоживеенето и работата. На 2-и имате двоен избор, но ако се поровите в справочници и потърсите повече информация ще се окаже, че изборът ви е само един, а другото е фалш и лицемерие. Нищо важно не планирайте за 3-и, когато искаме или не, но ще ни се наложат промени, ще започнат размествания на работното място и по високите етажи на власта, ще се редактират закони, ще се настройва неприятно общественото мнение. Завладява ни желанието да си вземем шапката и да се махнем далече от проблемите. На 4-и започват така отлаганите реформи, но и отпорът ще е силен. В този ден се залагат фундаменти. Ако нещо се направи здраво на него ще се облегнем всички и ще живеем по добре. На 5-и ще постигнете отдавна гонена цел. Не бързайте с нововъведенията. От 6-и планета на бизнеса Меркурий ще ви гледа в хармоничен аспект от знака на Девата, а Сатурн ще тръгне в директна посока в знака на Козирога. Всичко това ще ви даде предимства и шансове за успех още в петък. Отварят се широки хоризонти. Съботният ден е благоприятен за пътувания, за съвместни инициативи, за срещи, които ще подновят делови и приятелски отношения. Ден за избор на учители и съветници. В неделя е време да се подготвяте за новите си дейности и работа. Всяка получена информация ще ви е от полза. Луната навлиза във вашия знак. Нищо важно да не се предприема в понеделник преди да са уточнени позициите с тези, които ще ви подкрепят и финансират. Не се поддавайте на провокации и съблазни. В този ден тълпата е неуправляема. Добре е да се провеждат срещи на четири очи. Не взимайте решения, които ще засегнат неприятно семейните и партньорски отношения. Опасно е да се гневите. Неблагоприятно за оперативни намеси в гръдната област. На 4-и ще се разбере с кого и какво трябва да се приключи и накъде да се насочат приоритетите. В този ден не бива да се пести от средства, ресурси и материали. Всичко предприето трябва да се прави здраво, защото ще е база за бъдещите ви дейности, проекти и начинания. 5-и ви води към постигане на важна цел, но все още нищо важно да не се започва. Приключете с това, което е заложено в договорите ви. Не поемайте нова отговорност. На 6-и преговорите зацилят, ако обслужват интересите на трети страни. Не провеждайте събрания, отложете за петък. 7-и е благоприятен за отваряне на нови търговки обекти. Всичко предприето на 1-и ще носи късмет, ще преустройва живота ви, ще помогне да се подновят стари връзки и да се създадат нови. Идете на пазара, посетете панаири, стартирайте нова дейност. Ден за нови начинания, които ще ви изведат на по-висока лична и социална позиция. В неделя отсейте нужното от ненужното, подгответе се за предстоящите инициативи, проучете нещата в посоката, в която ще тръгнете. Запишете се на нов курс, започнете нов информационен цикъл. И сънищата ви носят нови знания и ще се сбъднат. В понеделник действат хищнически аспекти. Да си тревопасно става опасно. Лесно се влиза в капани, провокациите ще са на всяка крачка. Нищо важно да не се предприема, особено в посока, която не е съгласувана с близки и колеги. Във вторник до обед имате повече възможности и посоки на избор, но следобед ще се намесват тези, от които зависите. Деца и родители ще влизат в конфликти и в следващите два дни проблемите и неприятностите ще са част от програмата, която не може да избегнете. На 5-и не делете и не продавайте имот. Вечерта вървите към неприятности с партньора и изневери. На 6-и до обед ще се водят празни разговори и няма да се стигне до общо решение. Следобед ще се появи нова информация, която ще отприщи нещата и в петък всичко при вас ще тръгне напред, ще донесе придобивки и ползи. Родените около 5-10 август ще имат юридически проблеми в съботния ден. Конкуренцията ви прави силен ход, а това ще изисква да отговорите или да се пренастроите. Ден на доброволната жертва в името на децата. Предстоят революционни преустройства и промени в собствеността. Преразпределят се притежания и ресурси. Вероятни са пътувания. Използвайте наземен транспорт. В неделя лесно се усвояват нови знания. Някой ще ви снесе и нужната информация, която ще помогне да се ориентирате в променящата са обстановка. На 3-и на всички нива действат хищнически интереси. Едно ще се говори, друго ще се прави. Денят е свързан с преследването и изгнанието. Някой може да реши да напусне страната и да си търси късмета другаде. В момента всеки лъв на висока позиция маркира територията, в която ще развива нов бизнес и нови лични отношения. Сексът на чуждо разболява. На 4-и навлизаме в период на преустройства. Старото се руши, нови връзки ще се зараждат. Подписаните договори ще са база за бъдещи печалби. На 5-и не бързайте в нищо и за никъде. Приключвайте, но не започвайте нищо. Не позволявайте намеси. На 6-и много ще се говори, малко работа ще се върши. В петък започнете нов проект, отворете новото си заведение, започнете нова дейност и подновете старата на по-високо ниво. Всичко тръгва по вода. 1-и е може би един от най-силните ви дни за този месец. Всичко предприето ще носи късмет и ползи, ще ви включва в нови екипи и ще позволи да влезете през парадния вход там, където в миналото дори и през задния не са ви допускали. Пътувайте, подновете делови и лични контакти, рекламирайте се по всички възможни начини. Препоръчват се преустройства в начина на мислене, работа и живот. Ще се решите на крачка, от която в миналото сте се притеснявали. В неделя залегнете над книгите и справочниците, проучете как стоят нещата в новата област, в която навлизате. Нищо важно не предприемайте в понеделник, когато хищнически интереси може да се насочат към дейността на едва прохождащият ви бизнес. Подсигурете се, защитете се юридически, застраховайте имоти и патенти, избягвайте провокациите, не взимайте важни решения. 4-и носи промени, които не могат да се избегнат. Родените в третата декада ще бъдат притеснени и притиснати в бизнеса. Разплетете се за стари услуги. Добре е на 5-и да приключите с обещаните по договорите си дейности, да изпълните дадените обещания и в следващите дни да стартирате новите си творчески проекти. На 6-и Меркурий навлиза в Дева, а Сатурн тръгва директно в знака на хармоничния ви Козирог. Тези аспекти ще се отразят положително на търговската ви инициатива, така че действайте активно. 1-и е чудесен ден за предприемаческа дейност, за покупко-продажби, за пътувания и срещи с посредници, за преместване на ново място за живеене или работа. Всичко предприето ще носи късмет, ще генерира ползотворни възможности и връзки. Всичко научено и проучено в неделя ще ви влезе в работа. В този ден ученикът ще си намери учител. Помислете за подготовката си и тази на децата. Образованието излиза на преден план. В понеделник се отварят зверски апетити. Денят се свързва с насилието и коренната реформа, която на много нива ще започне неочаквано с изблици на омраза и дистанциране. Всеки си гони интереса и не е склонен на компромиси. Преговорите ще зациклят. Но това е и ден на саможертва в името на бъдещето на децата. 4-ти залага нови надежди и жалони по пътя. Ще се събудите с откровение за правилната посока. Влезте в новия коловоз. Проблемите ще са повече за родените в първата декада. Вървите към изневери и подновяване на губещи връзки. Започнатото на 5-и с голяма амбиция ще зацикли. Не бързайте, приключвайте, но нищо съществено не започвайте. На 6-и проблемите ще са повече за родените в третата декада. Изпадате в емоционална изолация. Очертават се раздели в любовта. В петък не бързайте, към обед ще напипате верния път и до вечерта ще постигнете това, към което се стремите. На 1-и променяте посоката независимо изгодните застопоряващи предложения. Ще сбъркате, ще плащате не само за своите, но и за чуждите удоволствия. Изнервяте се и може да объркате сметките. Загубите ще са повече за решилите да изневеряват или да сменят партньорите си в безнеса точно в този момент. Стари задължения ще се увесят на врата ви, уредете първо тях. В неделя търсете допълнителна информация по неотложните въпроси. Проучете условията по договорите, които предстои да сключите. Търсете нови посредници и клиенти. На 3-и конфликтите са неизбежни, особено в посоката, в която напират и големите ви конкуренти. Не бързайте, дистанцирайте се от хора и положения, които може да ви навредят. Не се включвайте в протести и съвместни инициативи. В този ден тълпата е неуправляема и лесно провокируема. 4-и е ден с огромна преобразуваща и трансформираща сила. Това, което не е ставало и не ви се е получавало до вечерта ще намери почва за развитие и бързо ще потръгне в следващите дни. 5-и може да стане денят на големите ви пълномощия. Не се хвалете, не включвайте нови хора в екипа си. Поне едно ваше желание ще се изпълни, ще се получат пари за добре свършената работа. На 6-и работете самостоятелно, не влизайте в коалиции. На 7-и ще успеете, ако използвате посредници и действате зад кадър. Чудесен съботен ден. Пътувайте, гостувайте, сключете нови договори, търсете нови съюзници, посредници и клиенти, посетете пазари и панаири и се оглеждайте за неща, които може да ви влязат в работа и да ви донесат ползи. След това до вторник на обед Луната ще ви гледа в опозиция от знака на Близнаците. Ще ви преследват тайни и двойнствени връзки, ще бъдете изложени на натиск от хора, с които имате недовършени ангажименти и обещания от миналото. Добре е в неделя да потърсите допълнителна информация по въпросите, които не търпят отлагане. В понеделник ще попаднете под кръстосан огън, ще ви търсят сметка шефове и подчинени, ще изпитвате агресивно натоварване и дори близките ви няма да ви пощадят в исканията си. Ден на изгнаниците. Някой си взима шапката и заминава, оставяйки зад гърба си другите да се оправят без него. На 4-и важното да се отложи за следобед, когато ще започнат благоприятни за вас рокади на работното място или ще се усети нуждата от специалисти с вашата насоченост. В тялото ви се пробуждат огромни съпротивителни сили, умът взима правилни и навременни решения. 5-и задава нова програма, за която още не сте готови. Довършете започнатото. На 6-и посетете учителите си, консултирайте се по въпроси извън вашата компетентност. На 7-и сключете нов договор, късметът ще е с вас. Ще направите пробив. 1-и е ден за голямо пазаруване, за среща с бъдещи и настоящи партньори и клиенти, за преговори и предприемаческа дейност на границата с риска. Стремете се към чисти отношения. Задкулисието ще се опита да ви привлече на своя страна, но това ще ви обвърже неприятно и ще ви докара проблеми в бъдеще. 2-и е ден за размисъл, за учене и усвояване на нови опитности. Запишете се за нов информационен или езиков курс. Ден за среща на учителите и техните бъдещи ученици. В понеделник на всички нива се играе с натиск, агресия и манипулация. От особена важност е да не се окажете на мястото на удара. В работата ви се готвят рокади, помислете дали не е по-добре да действате агресивно, а не изчаквателно. На 4-и ще се наложи да включете в действие всички връзки и резерви, за да запазите положението си или да направите крачка напред. Всичко ще става с мъка, ще са нужни революционни промени, тежки преговори и допълнителни пари, за да се оправи и потръгне нов или стар проект. Работа и дом са противопоставени. Старайте се да балансирате нещата. На 5-и нищо важно да не се започва, ако не искате друг да ви използва и определя целите. Приключвайте, но стартът на новите инициативи да се отложи за петък, когато ще направите пробив в желаната от вас посока. В четвъртък с никого няма да се разберете поне до ранния следобед. В събота ще правите услуги, ще посрещате гости, ще се грижите за удоволствията на другите и ще харчите от скритите резерви. Ще дойдат наистина скъпи гости. Ще трябва да се представите на ниво и там, където ще гостувате. Натоварването ви ще е голямо, внимавайте. Някой ще постави личен рекорд, друг просто ще се издъни. За вас това ще е ден на доброволната жертва. Усмивките на другите ще са желаната награда. В неделя ще ви върнат жестовете, ще получите важни информация преди другите и това ще помогне в понеделник да избегнете проблемите и острите сблъсъци. На 3-и стойте зад кадър, оставете конкурентите ви взаимно да се елиминират и така на 4-и може да заемете овакантените места. Ще постигнете максималното в ситуация, в която почти не е имало предвидено място за вас. Родените в последните дни на зодията ще вземат максималното от живота на 4-и. На 5-и се пазете от фатално привличане, не подписвайте нови договори, независимо какви екстри ви обещават. Този ден изисква да се върви към финала, да се приключва с дадените преди това обещания и поръчки. Върнете дълг и подсетете длъжниците си. На 6-и трудно се стига до консенсус, никой никого не слуша. Не очаквайте да се съобразяват с исканията ви. В петък ще се наложи да заобикаляте закона, за да вървите напред. Чака ви тежка събота. 1-и е ден за пазаруване, за срещи с тези, с които сте се позабравили през ваканцията. Банковата ви сметка олеква, правите важни и необходими покупки, позволявате си и някои глезотийки. Този ден ще ви зареди с оптимизъм, ще ви зарадват усмивките и щастливите детски очи. Може да се участва в състезания и конкурси, да се привличат спонсори и покровители. В неделя отделете време за проучване и лична подготовка. Прегледайте от какво има нужда ученикът и сами се включете в нова обучаваща програма. Случващото се в този ден ще ви помогне да си повишите квалификацията. На 3-и очаквайте удари на съдбата, колегиален натиск, отблъскване и неприятно стечение на обстоятелствата. Бъдете особено внимателни и не тръгвайте с голямата кошница. Може да ви бъдат отнете права и привилегии. В този ден сексът разболява, особено ако не се вземат предпазни мерки. Може да станете обект и на изнудване. На 4-и проблемите ще са повече за родените след 10 март. Близки, колеги и партньори ще започнат несъгласувани с вас промени, реформи и ремонти. Следобед ще намерите начин да излезете от зациклянето и да поставите условията си. На 5-и ще постигнете отдавна гонена цел. Може да получите очакваното финансиране или дължими пари. На 6-и водете само двустранни разговори. В петък подпишете нов договор. Вървите бързо към целта.", "date": "2018.09.01", "title": "Седмичен хороскоп (1-7 септември)"}
{"url": "https://www.monitor.bg:443/bg/a/view/vyv-velingrad-pravjat-diskusija-za-spa-destinaciite-143188", "text": "Дискусия по проекта за 7 балнео- и СПА дестинации на България ще се състои днес във Велинград, съобщиха министерството на туризма. В нея ще вземе участие и министърът на туризма Николина Ангелкова. Това е четвъртата кръгла маса за обсъждане на инициатива на министерството. Тя е част от стратегията за насърчаване на специализираните туристически услуги в България, привличането на повече пътувания към вътрешността на страната и утвърждаването й като конкурентно направление за целогодишен туризъм. На форума във Велинград ще бъде поставен акцент върху Родопска балнео- и СПА дестинация, която ще бъде обсъдена съвместно от експерти, представители на бранша и местната власт. Сред официалните лица на събитието ще и д-р Костадин Коев, кмет на община Велинград. Събитието ще се състои от 16:00 часа в залата на хотел „Инфинити”.", "date": "2018.09.01", "title": "Във Велинград правят дискусия за СПА-дестинациите"}
