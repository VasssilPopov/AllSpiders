{"url": "https://www.monitor.bg/bg/a/view/resheno-mestata-za-kratosrochno-nastanjavane-shte-se-registrirat-182071", "text": "Местата за краткосрочно настаняване като стаи или апартаменти, които се предлагат онлайн, ще бъдат задължени да се регистрират в националния регистър за местата за настаняване. Това изменение в Закона за туризма приеха от Комисията по бюджет и финанси по време на разглеждането за държавния бюджет за 2020 г. В началото на седмицата депутатите Менда Стоянова (ГЕРБ) и Валери Симеонов (Обединени патриоти) предложиха промяната като предизвикаха бурни реакции. В първоначалния си вариант предложението бе местата за краткосрочно настаняване да се категоризират. В момента стаи и къщи за гости могат да се отдават под наем и от лица, които не са търговци по смисъла на Търговския закон, ако местата за настаняване са част от обитаваното от него жилище в жилищна сграда. С измененията се предложи и прие тези места да се включат в списък към дадената община. “Повече от 95% от настаняването във всички места за настаняване става онлайн - категоризацията не е нещо, което сме въвели сега, тя е въведена отдавна”, защити се срещу критиките председателят на бюджетната комисия Менда Стоянова. По думите й категоризацията всъщност е административна тежест, която може да се избегне, затова и сертифицирането категорично отпада. На онлайн платформите ще се даде възможност да сключат договор с общините и срещу заплащане ще могат да получават информация, свързана с предлаганите туристически услуги. Така платформите ще могат да уддържат данък, който да дават директно към общините. По думите на Стоянова към момента няма изисквания какво ще е споразумението, а някои общини в Испания вече използват такава практика. Контролът на измененията в закона е възложен на Министерство на туризма като министърът на туризма може, при системни нарушения, да подаде искане до председателя на Софийския районен съд. Съдът има срок от 72 часа, в които да се произнесе, с което да задължи интернет доставчиците да спрат достъпа до онлайн платформи, които предлагат некатегоризирани имоти. Самите доставчици пък ще имат срок от 24 часа да спрат достъпа до тези сайтове. Който не изпълнява разпоредбите, ще подлежи на глоба и включително на спиране на дейността до 14 дни за първо провинение и 30 дни за второ провинение. Според текстовете тежестта за глоби и за спиране на достъп до сайта ще носят самите администратори на страниците. “Този проблем не е само български - има го и в Италия, Гръция, Румъния, Франция и Испания - всички страни се борят по някакъв начин”, завърши Стоянова като допълни, че до спиране на сайтове няма да се стигне. “За разлика от някои от българските данъкоплатци, чуждестранните данъкоплатци с такъв бизнес спазват законодателството и разчитам и на това, че общините може да влязат в платени споразумения с платформите като си сътрудничат по този начин”, допълни председателната на ресорната комисия. Текстът се прие с 11 “За” и 9 “въздържали се”. Друга промяна е увеличаването на парите за ваучери за храни като от догодина те ще бъдат 350 млн. лв. От БСП предложиха парите да са 360 млн. лв. Парите на социални работници пък ще са нагоре с 15% или 5 млн. лв., които ще се вземат от капиталовите разходи на социалното министерство. Предложението направи Дора Янкова от червените и бе прието с 12 гласа “За”. То бе подкрепено от КНСБ, а социалният министър Бисер Петков се ангажира допълнителните средства да бъдат целево насочени към Агенцията за социално подпомагане. По време на разглеждането на промените в Закона за корпоративно подоходно облагане бе прието в акцизните складове за петрол да се сложат камери. Днес комисията одобри и текст, с който с камери ще се наблюдават и другите 2 акцизни стоки - тютюневите изделия и алкохола. “Получиха се много реакции, че това е половинчата стъпка, която няма да доведе до достатъчно затваряне на сивия сектор и че ще трябва да има еднакво третиране на всички акцизни оператори, което бе и причината да се вземе това решение”, коментира Стоянова. Според нея това няма да доведе до толкова големи разходи, тъй като камерите ще бъдат само на входовете и изходите.", "date": "2019.11.28", "title": "Решено: Местата за кратосрочно настаняване ще се регистрират"}
{"url": "https://www.monitor.bg/bg/a/view/aleksandrina-dimitrova-samo-40-ot-roditelite-sa-syglasni-decata-im-da-uchat-s-dete-s-uvrejdane-182062", "text": "- Фондацията работи вече 14 години, като процесът на деинституционализация винаги е бил във фокуса на нашата работа. Ние сме първата фондация, която успява да закрие специализирана институция за деца с увреждания. Това беше домът в Горна Козница, на 20 км от Кюстендил. По-важното е, че осигурихме грижа на всички деца и младежи, които живееха там. През годините успяхме да участваме в закриването на още 11 специализирани институции – домове, а към момента управляваме центрове от семеен тип, както и център за рехабилитация. Там ние предоставяме 24 часова грижа на близо 70 деца, осигуряваме и специализирана подкрепа на млади хора с интелектуални увреждания и техните семейства. - Виждаме огромна разлика в развитието на децата и младежите, които изведохме от институциите. Важно е да кажа, че това са деца предимно с тежки увреждания, много от тях прекарали дълги години в институционална среда. - Те има сериозни психически травми, показват недоверие към хората около себе си. Повечето от тях са преживели няколко поредни изоставяния и техните увреждания са и емоционални, и социални, но поставени в една нова среда, с интензивна грижа на добре обучен екип, нещата се променят. Имаме много истории на деца и младежи, на които сме успели да помогнем. Най-ярката е за дете на 9 години, тогава го изведохме от дом за деца с увреждания с детска церебрална парализа и редица други диагнози. Изцяло невербално дете, за което ни казаха, че винаги ще има нужда от придружител – някой да го държи за ръка, за да може да върви. За около година приложихме подходяща физиотерапия, процедури и много усилия, но ние станахме свидетели на първите му крачки .То на 9-годишна възраст проходи и направихме прощъпулник и сега това дете посреща всички – тичайки и усмихвайки се. Гордеем се с него! - Ние инвестираме допълнителни средства, събираме от корпоративни и индивидуални донори през цялата година, които да инвестираме в допълнителни терапевти и в различни типове терапии. Нямаме медицински лица, които да работят директно в центровете, там са социални терапевти и социални работници и разчитаме на партньорство на личните лекари и болници в градовете, в които работим. Смятаме, че грижата за тези деца и младежи трябва да не е само върху социалната система, но върху всички и обществото като цяло. Необходимо е да бъде споделена отговорността към тях, изключително важно е това, за да се развиват качествено. Но винаги, когато имаме проблем, се свързваме с лекар или при необходимост с болница. - В началото беше много трудно,самите те не бяха подготвени за този процес и ни отне време за създаване на добри отношения. Сега, години по-късно, мога да кажа, че нещата са доста по-различни, много по-лесна е комуникацията и вниманието им към проблемите е доста по-голямо. Здравните специалисти в болниците откликват винаги, когато имаме нужда от подкрепа, надявам се това нещо да се случва навсякъде в България. Осъзнаваме, че липсва капацитет и ресурси и в образователната и в здравната система. Но в крайна сметка, е важно да работим заедно, защото искаме тези деца да израснат и да могат да живеят пълноценно, да заемат своето място в обществото. - Да, определено е много трудно, особено за децата с интелектуални увреждания. Те посещават предимно помощни училища, както се наричаха преди. Сега, след новата реформа в образованието, са трансформирани, но имаме и случай на дете с интелектуално увреждане, което е в масова детска градина. Виждаме, че за специалистите е трудно, но и те не са достатъчно. Децата пък без увреждания често се сблъскват с проблема неприемане. От едно наше проучване стана ясно, че едва 40% от родителите са съгласни децата им да учат заедно с дете от такъв център. Ние във фондацията влагаме доста ресурси в подготовката на децата за училище. Това са обикновено тийнейджъри, на които им се е налагало да повтарят класове, често са много назад с материала или дори нямат основа, те имат нужда от много сериозна подкрепа. - Не мога да кажа дали расте, но ние работим с родители на деца, които ни разказват, че трудностите им стават много големи, когато детето вече порасне и стане възрастен. Причината е, че няма достатъчно социални услуги, които да подкрепят тези хора. Тези младежи остават абсолютно изолирани, без достъп до услуги, до работа – нямат никаква социализация. През нашия център за социална интеграция и рехабилитация се опитваме да подкрепим такива младежи – вече имаме 5 случая на започнали работа, така помагаме и на техните родители. Идеята ни е да успеят да се чувства спокойни - и родители, и децата, за да могат да се справят самостоятелно с проблемите си. - Мисля, че България е добър пример в този аспект, тъй като НПО-тата работят добре заедно, а също имат и подкрепа от социалното министерство, които са и двигател в големите реформи, свързани с деинституционализацията. Това, което ни предстои и върху което трябва да се наблегне, е гарантиране на качеството за грижата за децата и младежите, които изведохме. Нашият апел е да инвестираме повече в хората – тези, които полагат грижи и са заети в социалния сектор. Те са тези, които са с децата и е нужно да бъдат мотивирани и подкрепени, за да могат да се справят с тежките ситуации, в които често изпадат поради спецификата на този вид работа. - Мисля, че е много рано да се каже, тази промяна в закона е от скоро. Това, което ние наблюдаваме, е, че при младежите, които започнаха работа, най-важна роля изигра медиаторът. Той подкрепя и помага младежа с интелектуален дефицит да работи. Нашите работещи младежи са в детски градини, помагайки на обслужващия персонал. Имаме и един младеж в общинска пералня почасово. Искам да ви кажа, че увереността им от това, че са полезни, е много голяма. И съм сигурна, че това е правилният път на социализация. -Александрина Димитрова е изпълнителен директор на фондация „Сийдър“ -Започва като доброволец в организацията през 2012 г., а два месеца по-късно е назначена за координатор. Впоследствие ръководи програмите на фондацията, а през 2015 година поема управлението на фондацията -Тя успява да разшири дейността на организацията, като удвоява броя на управляваните от нея социални услуги, както и броя на децата и младежите, за които фондацията полага грижи", "date": "2019.11.28", "title": "Александрина Димитрова: Само 40% от родителите са съгласни децата им да учат с дете с увреждане"}
{"url": "https://www.monitor.bg/bg/a/view/zloupotrebjavat-s-invalidni-karti-za-parkirane-v-sinjata-zona-na-varna-182068", "text": "Шофьори използват нерегламентирано инвалидни карти, за да  паркират безплатно в Синята зона на Варна. Само през последния месец служители на ОП „Общински паркинги и гаражи” са иззели 28 такива документа. Това заяви в предаването „Зала Пленарна” на Дарик Варна директорът на предприятието Младен Иванов. Той добави, че има случаи и на фалшифицирани карти. Предстоят масови проверки на автомобилите с поставени карти на хора с увреждания, предупреди Младен Иванов. Засега нередовните документи се изземват, а при повторно нарушение собственикът на картата може да остане без инвалидни права в продължение на година. „Ползването на инвалидни карти, издадени на трети лица, предизвиква съдбата”, предупреди Иванов. Той настоява за промени в общинската наредба в частта за паркирането на хората с увреждания, така че да могат да го правят целодневно на необозначени места, ако работят или живеят в обхвата на Синята зона. В момента те имат право на безплатен престой до 3 часа, ако са паркирали на обозначени за инвалиди места. Общинското предприятие е закупило и пусна преди две седмици в действие нови три „паяка”, които могат да вдигат коли до 4,5 тона. С тях репатриращите автомобили в града стават общо пет. Те работят всеки ден от 8 до 20 часа. „Нарушителите са предимно паркирали и пречещи на движението, извън обхвата на Синята зона. Средно на ден един „паяк” вдига по15 коли, като с приоритет са тези, които затрудняват движението. Паяците се използват и за преместването на автомобили при катастрофи, ВиК-аварии и ремонтни дейности по градската инфраструктура. На шофьорите, които не са платили за престой в Синята зона, се слагат скоби, а след 3 часа престой, колите им се репатрират и те заплащат глоба за нерегламентираното паркиране и такса за превоза до наказателния паркинг”, обясни Иванов. 2,7 млн. лв. са приходите от Синята зона за тази година. Нейният обхват се очаква да бъде разширен през пролетта на 2020 година с още 5 700 места. Преди това улиците в районите на широкия център, които ще попаднат в зоната, ще бъдат рехабилитирани. След въвеждането на втория етап трябва да се направи анализ и широка обществена дискусия дали Синята зона в идеалния център да работи и през почините дни. За това има много мнения „за” и „против”, каза Иванов. Той посочи, че във Варна на 1 000 души сега се падат по 600 коли, а градът е проектиран за по 150 автомобила на такава част от населението. В момента тече процедурата за избор на фирма, която ще изгради зарядни станции за безплатно зареждане на електромобилите. След тяхното поставяне могат да се появят инвеститори, предоставящи услугата за електромобили за споделено пътуване, смята Иванов. От ОП „Общински паркинги и синя зона” планират да отдават и велосипеди под наем.", "date": "2019.11.28", "title": "Злоупотребяват с инвалидни карти за паркиране в Синята зона на Варна "}
{"url": "https://www.monitor.bg/bg/a/view/bankata-za-razvitie-s-blizo-50-ryst-na-pechalbata-za-devetmesechieto-182073", "text": "Близо 50% е ръстът на печалбата на Българската банка за развитие (ББР) за деветмесечието, като за същия период на миналата година финансовата институция е реализирала печалба в размер на 22 млн. лв. Ръстът на финансовия резултат на банката е значително по-висок от средния за банковата система у нас, който е с годишно увеличение от 4,2 на сто. От печалбата си за 2018 г. ББР разпредели дивидент в размер на 20.1 млн. лв. в бюджета на държавата. Българската банка за развитие е и с най-висока капиталова адекватност у нас. В края на септември тя е 31%. Коефициентът на ликвидно покритие на ББР е 558%, което е далеч над средното за банковата система и значително над регулаторно изискуемата норма от 100% ликвидно покритие. Продължава постепенното развитие на кредитната дейност в подкрепа на развитието на националната икономика, като за първите девет месеца увеличението на предоставените от ББР кредити е 9%, с което банката е в топ 10 на финансовите институции в страната с най-много отпуснати кредити към предприятия. Банката успешно привлича финансов ресурс от международни институции, без да ангажира националния бюджет с държавни гаранции, като осигурява финансиране за българския бизнес въз основа на доброто си финансово състояние. От началото на 2019 г. размерът на привлечените за собствена сметка средства от международни финансови институции нараства над два пъти, като е достигнал 1 164 млн. лева. Рейтинговата агенция Fitch потвърди рейтинга на ББР “BBB”, като перспективата се променя на стабилна.", "date": "2019.11.28", "title": "Банката за развитие с близо 50% ръст на печалбата за деветмесечието"}
{"url": "https://www.monitor.bg/bg/a/view/beleznici-samo-za-vseki-peti-djebchija-temata-182063", "text": "Едва 22% от извършените джебчийски кражби са разкрити, показват данни от Главна дирекция „Национална полиция“. Престъпленията от този вид бележат значителен спад от 33% от началото на годината до края на месец октомври. Броят им за този период е 850, в сравнение с 1272 от първите десет месеца на 2018 г. Въпреки това обаче разкриваемостта остава ниска. Причината за това е, че трудно може да се докаже извършителят на криминалното деяние. Джебчийте действат тихомълком и трябва да бъдат хванати в момента, в който отнемат портмонето или чантата на жертвата, а когато бъдат заловени, заявяват, че са намерили парите на земята и органите на реда не могат да докажат по никакъв начин, че това не е вярно. Най-често този вид кражби се извършват на места като молове, големи магазини, пазари, обществения градски транспорт, също и в заведения, където се краде от оставени на закачалка без охрана връхни дрехи или чанти. Големите разпродажби като „Черен петък“ са сред най-предпочитаните дни за атаки от джебчии, които се възползват от навалицата, както и от разсеяността и невниманието на хората около празниците. От полицията подчертават, че джебчийските кражби се извършват по всяко време на годината и на всяко място, но е факт, че струпване на подобни престъпление има най-вече при тълпи в търговски обекти и храмове около светлите християнски празници като Коледа и Великден. Те очакват, че потребителите носят големи суми пари в себе си за подаръци за близките си. Празничното настроение и коледните емоции също така намаляват бдителността на гражданите, като от това може да се възползват именно джебчиите, предупреждават от полицията. Най-много подобни кражби се регистрират в градовете София, Бургас, Велико Търново и Пловдив, а често извършителите не се различават от обикновените клиенти в търговските обекти. Крадците най-често са от провинцията или от други балкански държави, но престъпната си дейност извършват предимно в столицата и по-големите градове. От полицията съветват гражданите да имат постоянен надзор над личните си вещи, за да се избегнат подобни кражби. Те препоръчват на хората да не си записват на лист и да не носят ПИН кодовете си в чантата или в портмонето, където държат дебитните или кредитните си карти. Съветва се да не се използват цифри от ЕГН-то за ПИН код, защото крадците се възползват и от останалите документи в портмонето, като често те пробват комбинации от цифрите от ЕГН, за да отключат картата и да теглят пари. Според разказите на местни стари полицаи в горнооряховския кв. Калтинец, където е Меката на телефонните измамници, има училище за джебчийки. Там бащите водят малките си дъщери и те се обучават как да крадат. След това онези, които покажат най-добри умения, се пускат на \"специализация\" по улиците в Търново. И ако покажат уменията си, стават гордостта на рода и освен това се харчат много скъпо за булки. Във Велико Търново през последните години джебчийските кражби намаляват. Една от причините за това е, че големите ромски кланове от Самоведене и Горна Оряховица, които подготвяха и изпращаха мургавите крадли на печалба в старата столица, се преориентираха и вече ги изпращат към европейските страни. Тук идват предимно индивидуални джебчийки, които са мултифункционални, три в едно. В зависимост от ситуацията те могат да бъдат джебчийки, да гледат на ръка или карти за 20 лв. или да въртят френска любов в храстите по парковете за същата цена. Класическата схема, по която действаха обиграните джебчийки в Търново, които сега заработват успешно в чужбина, е да се движат в пакет по 2, 3 или дори 4. Първата минава и с ловко движение отваря чантата на жертвата, която най-често я носи през рамо. Втората върви на няколко метра след нея, минавайки с два пръста бърка и изважда отвътре портмонето. След което вади отвътре парите и ги дава назад по веригата на третата. А самото портмоне веднага изхвърля, за да не бъде открито като улика у нея. Тази третата жена в повечето случаи е по-възрастна и държи в ръцете си бебе. Тя скрива парите в пелените на бебето или в пазвата си, където е доста трудно да бъде пребъркана. Така, ако обраната жена се усети и започне да вика, дори и да дойде полиция, в повечето случаи задържаната е втората по веригата, у която няма ни пари, ни портмоне. А жената с бебето и парите тихомълком се изнася встрани. Млади и добре облечени девойки, които вървят една до друга и носят големи дамски чанти. Така изглеждат напоследък джебчийките, които тарашат клиентите на магазини в големите търговски центрове, разказаха криминалисти. Момичетата не са от малцинствата и по нищо на външен вид не им личи, че са крадли. Често пъти те са придружавани от по-възрастна жена, която ги чака на няколко метра пред магазина, за да им вземе \"печалбата\". Понякога двойките крадци са сформирани от момиче и момче, които се правят на влюбени. Те могат да бъдат разпознати лесно, ако започнат да се блъскат или да побутват някой клиент в мола. Това често става пред пробните, като се правят, че уж много бързат. Така клиентът, който излиза или влиза в пробната и е натоварен с няколко ката дрехи, за част от секундата може да остане без портфейл, мобилен телефон или скъпи очила. Когато ужиленият се обърне към управата на магазина с апел за помощ, обикновено получава отказ и съвет да се обърне първо към полицията, преди да иска да види камерите за видеонаблюдение. В масовия случай на хората просто не им се занимава и се отказват да подават жалби в районното полицейско управление. \"Откраднаха ми скъпи очила за около 700 лева. Излизах от пробната и в мен се блъсна младеж, който беше много добре облечен и не беше ром. Минута по-късно установих, че слънчевите очила ми липсват. Веднага се върнах до пробната, където се засякох със същия младеж. Той беше толкова любезен, че дори ми съдейства да търсим заедно изчезналите ми очила. Естествено, че не ги открихме. На момента изобщо не се усъмних в него. Няколко часа по-късно, когато вече бях мислил много по въпроса как са изчезнали очилата ми, се сетих, че именно този добре облечен и любезен младеж се беше блъснал в мен на излизане от пробната. Не получих абсолютно никакво съдействие от този магазин в мола. Дори ми се подиграха\", се оплака пловдивчанин. Летният сезон е магнит за всички крадци и обирджии край морето. Освен местни \"знаменитости\", в курортите и туристическите градове и села пристигат и гастрольори. По 5-6 кражби на туристи по Добруджанското Черноморие на седмица регистрират в ОД на МВР, твърдят криминалисти от Добрич. Най-много са набезите в хотелски стаи на първия етаж, кражби от колите по паркингите в близост до плажа и във вилните зони на Балчик, Каварна и Шабла. Крадците не подбират националността на жертвата, но най-често потърпевши са чужденците. Туристите олекват обикновено с пари, часовници, мобилни телефони, таблети, документи. Хит този сезон в Добричко са обирите от паркирани автомобили край плажовете. Колите се разбиват със специализирани устройства или ключалките направо се трошат, докато собствениците им плажуват. Крадците прибират всичко, което намерят не само в купето на автомобила, но и в багажника. Статистиката сочи, че най-много са разбитите автомобили край малките и закътани плажове или места за къмпингуване, а сред потърпевшите най-много са румънците.", "date": "2019.11.28", "title": "Белезници само за всеки пети джебчия (ТЕМАТА)"}
{"url": "https://www.monitor.bg/bg/a/view/ludogorec-s-dobyr-rezultat-v-moskva-vsichko-shte-se-reshava-v-poslednija-dvuboja-182072", "text": "„Лудогорец“ завърши 1:1 при гостуването си на ЦСКА (Москва) в мач от петия кръг на битката от груповата фаза на Лига Европа. Първото попадение в срещата реализира Клаудиу Кешерю, който се разписа в 66-ата минута. Девет минути по-късно обаче Фьодор Чалов успя да донесе точката на домакините. \"Орлите\" се нуждаят от само точка, за да се класират за следващата фаза на Лига Европа, тъй като битката между „Ференцварош“ и „Еспаньол“ завърши при резултат 2:2. Шампионът на България има седем точки, а унгарците имат една по-малко. Битката между двата тима в Разград ще реши спора за второто място в групата. „Днес изиграхме добър мач срещу добър отбор. През повечето време ЦСКА владееше топката и имаше инициативата, но ние направихме опасни контраатаки. Вкарахме гол, можехме да вкараме и втори. При наша неточност в защита опитахме да разиграем близо топката, а те бяха близо до нас. Това беше грешка, която не трябваше да допускаме. Но това става - ЦСКА е класен противник и се възползва от грешката“, коментира по БНТ 1 наставникът на „Лудогорец“ Станислав Генчев. „Като цяло съм доволен, чистите голови положения пред нашата врата бяха малко. Не съм доволен от елементарната грешка, която допуснахме пред вратата си. В домакинския мач ще играем за победа. Всичко е възможно, има 2 седмици до тогава. Дано няма неприятни изненади с контузии, имаме важни мачове за първенството и купата.“ „Мачът срещу ЦСКА ще бъде много труден. Най-важното е да успеем да възстановим футболистите от минусовите температури, пътуването. Това ще е първото нещо и да преценим на кои точно можем да разчитаме за неделя“, завърши Генчев.", "date": "2019.11.28", "title": "„Лудогорец“ с добър резултат в Москва, всичко ще се решава в последния двубоя"}
{"url": "https://www.monitor.bg/bg/a/view/bruksel-skochi-sreshtu-izpolzvaneto-na-kaishki-za-kotki-182061", "text": "Да се сложат каишки на домашните котки, за да се защитят по-добре застрашените птици и околната среда? ЕС прецени, че това би лишило животните от неотменимото им право да се скитат, предаде Асошиейтед прес, цитирана от БТА. Европейската комисия оповести, че е защитник на свободното придвижване, правата, включително на котките, и категорично отхвърли възможността някога да принуди собствениците на котки да ги държат у дома или на каишки, както настояват авторите на изследване. Учени от университета в Тилбург написаха в оксфордското издание Journal of Environmenral Law, че свободно придвижващите се домашни котки влияят върху биоразнообразието чрез хищничество, съперничество, болести, кръстосване на породи. Специалистите допълниха, че ефектът от хищничеството е по-лош, отколкото се е предполагало. Те увериха, че законите и директивите на ЕС трябва ефикасно да принудят собствениците на котки да ги държат у дома или на каишки.", "date": "2019.11.28", "title": "Брюксел скочи срещу използването на каишки за котки"}
{"url": "https://www.monitor.bg/bg/a/view/doc-atanas-kondurdjiev-bez-bira-ako-iskate-da-se-predpazite-ot-podagra-182013", "text": "Едното е състояние на повишено ниво на пикочната киселина, а другото е когато вече това води до възпалителен процес на ставите. Има спорове дали повишеното ниво на пикочна киселина само по себе си определя сърдечносъдовия риск или той е в следствие от подаграта като състояние. Ние имаме такова проучване, съвместно с Клиниката по ревматология, и може да се каже, че сме едни от първите, които са направили голямо проучване върху различните състояния на хиперурикемия и подагра. Разделихме болните с подагра на такива, които имат тофи по тялото и които нямат такива. Доказа, че подаграта с тофи е по-силен сърдечносъдов рисков фактор, отколкото подаграта без тофи, а самата болест подагра е по силен рисков фактор от асимптомната хиперурикемия. Тофите приличат на туморни образувания по тялото, но всъщност са кристали пикочна киселина, които се струпват на определени места. Те са по-сериозен рисков фактор от самата хиперурикемия, защото са подобни на активни грануломи и създават по-силно провъзпалително състояние на организма. - За съжаление нямаме такава статистика, но мога да ви кажа впечатление от моята практика. Миналия месец преглеждах един пациент с подагра, който работи в един изцяло мъжки колектив от около 30 човека. Когато споделил с колегите симптомите си и това, че болен от подагра се оказало, че почти половината имат такива проблеми, като някои все още нямат подагра, а само по-високо ниво на пикочна киселина, т.е. хиперурикемия. Напълно възможно е. Подаграта в продължение на много години може да се развива безсимптомно и в някой провокиращ момент да се отключи подагрозен пристъп. Например прием на бира или диуретици. Пиенето на какъвто и да е алкохол може да предизвика пристъп, но най-силен е рискът при бирата, въпреки че се възприема от хората като слаб алкохол и понякога се консумира в големи количества.  Стресът също е много сериозен рисков фактор, който може да доведе до обостряне на състоянието. Трябва много да се внимава и с диуретиците, които се предписват на хора с хипертония и сърдечна недостатъчност. В тези случаи референции, от типа на „това го предписаха на съседа“ могат да бъдат опасни. Тези медикаменти трябва да се употребяват само, ако са предписани от специалист. При възрастни пациенти с повече хронични заболявания определянето на терапевтичното поведение, понякога прилича на подреждането на сложен пъзел, като се внимава за нежелани ефекти.  Редовната употреба на болкоуспокояващи също може да провокира подагра. Това е на пръв поглед парадоксално, но те водят до увреждане на бъбреците и от там до покачване на пикочната киселина. Затова моето лично мнение е, че те трябва да се изписват с рецепта. Подведени от рекламите по телевизията, че някакво лекарство едва ли не има чудодейно действие, българите прекаляват с приема, а това не е безобидно. - Вярно ли е, че подаграта засяга основно мъжете? - Да, така е. Проучвания в тази област показват, че съотношението между мъжете и жените е около 9:1, т.е. мъжкият пол е много по-засегнат. С покачването на средната възраст на населението все по-често се среща и при жени. Има разлика и във възрастта, в която се проявява болестта при двата пола. Още Хипократ е казал, че при мъжете подаграта настъпва още след първите им полови сношения, а при жените след като спре менструалния цикъл. Благодарение на женските полови хормони, дамите за дълъг период са предпазени, но след менопаузата вероятността болестта да се появи и при тях нараства. - Какво трябва да знаят пациентите, които са с хиперурикемия или подагра? Те трябва така да си променят начина на живот, че да им е приятно да го живеят като се хранят умерено със съответните ограничения, с които се свиква. Трябва да се намали консумацията на червено месо, особено на вътрешности. Никакви, или поне много рядко, бира и алкохол. Много е важно движението. То е живот! Достатъчни са 3-4 километра ходене на ден. Не е нужно да се правят някакви екстремни физически усилия, фитнеси, специална екипировка. Добре е да се смъкнат килограми, ако има наднормено тегло, защото това рефлектира върху кръвното налягане. Тогава вече може да добавим някой медикамент, но в началото винаги опитваме по природен начин. Всъщност здравето е някаква хармония, която поставя човека в естествено състояние. В древността човек е изразходвал енергия, за да добие храна и от там енергия, така ние днес я получаваме наготово и не е необходимо да изразходваме енергия, но това е вредно за организма. Има и някаква дълбока житейска философия в това – не можеш да получаваш без да даваш. По някакъв природен закон полученото в повече ти вреди. Нека завършим така: ,,За да си здрав –умереност във всичко“.", "date": "2019.11.28", "title": "Доц. Атанас Кондурджиев: Без бира, ако искате да се предпазите от подагра "}
{"url": "https://www.monitor.bg:443/bg/a/view/balchik-vdiga-turisticheskija-danyk-182055", "text": "Заседание на Консултативния съвет по туризъм се проведе днес в Община Балчик, съобщиха от крайморската община. На него присъстващите представители на съвета обсъдиха туристическия сезон и ситуацията в бранша през отминаващата 2019 година. Заседанието бе водено от кмета Николай Ангелов, който в изложението си отбеляза, че 8 процента от всички реализирани нощувки в България се извършват в обектите на територията на община Балчик. Между 5 и 10 на сто се очаква да бъде общият спад на нощувките в региона. По думите му причина за това са не толкова лошите атмосферни условия в началото на лятото, а по-скоро неправилните прогнози за времето и многото източници на информация за тях, които ползват туристите. По мнението на всички присъстващи, фалитът на гигант в бранша като \"Томас Кук\" е затруднил допълнително ситуацията. \"Борбата за всеки турист през следващия сезон ще е голяма\", отбелязаха представителите на \"Албена\" АД. На срещата днес бе направен отчет на Програмата за развитие на туризма през настоящата година и бяха набелязани дейностите в тази посока през следващата 2020-та. По-голямата част от присъстващите на съвета подкрепиха завишаването на туристическия данък. Очаква се през следващата година бюджетът на Програмата да надхвърли 2 милиона лева, което е със 700 хиляди лева повече от парите за отчетения днес период.", "date": "2019.11.28", "title": "Балчик вдига туристическия данък"}
{"url": "https://www.monitor.bg:443/bg/a/view/trakijskijat-universitet-si-izbra-nov-rektor-sled-balotaj-182051", "text": "След почти инфарктен избор измежду трима претенденти и балотаж късно вечерта в сряда общото събрание на Тракийския университет избра нов ректор на мястото на досегашния проф. д-р Иван Въшин, който изкара два мандата на поста. Надпреварата спечели генетикът доц. д-р Добри Ярков, който има зад гърба си три мандата като помощник-ректор и получи 177 гласа в своя подкрепа при 108 за опонента си , проф. д-р Наско Василев, досегашен зам. ректор по административно-стопанската и информационна дейност. Старозагорската Алма Матер е сред първата десетица на висши учебни заведения у нас със своите  1182 преподаватели и служители и 4 795 студенти. През следващата година той ще разполага с 45 млн лв бюджет, като държавната субсия възлиза на 25 млн лв, с 2,5 млн лв повече от предходната.489 са чуждестранните студенти които се обучават тук в различни специалности /най-вече хуманна и ветеринарна медицина / на английски език, сред чужденците има дошли от Малайзия,Сингапур, Ямайка , Португалия, Франция и Швейцария.Новият ректор предвижда целогодишна кандидатстдудентска кампания и мащабна инвестиционна дейност за доизграждане на започната преди близо 4 десетилетия материална база, за която ще бъдат необходими почти 6 млн лв по предварителни разчети. Представянето на новия ректорски екип ще се забави поради отложеното заседание на общото събрание, което в четвъртък не събра кворум, за да доизбере състава на 45-членния състав на академичния съвет.", "date": "2019.11.28", "title": "Тракийският университет си избра нов ректор след балотаж"}
{"url": "https://www.monitor.bg/bg/a/view/10-meseca-zatvor-grozjat-luk-beson-182074", "text": "Излежаване на 10-месечна присъда в затвор и заплащане на глоба в размер на между 30 и 50 хиляди евро – за това призова парижки прокурор по време на делото, което бивша служителка на EuropaCorp заведе срещу Люк Бесон. Искът е заради неправомерно уволняване на неназованата дама, която във времето на освобождаването си от длъжността асистент на френския режисьор била в болничен. Жената е работила в продуцентската компания между 2015 и 2018 г. Като основен мотив за уволняването й фирмата е посочила „сериозно нарушение“. Въпреки това прокурорите изтъкват, че тя действително е имала здравословен проблем, който може да се докаже с документи от прегледи на четирима различни лекари, единият от които е бил дори поръчан от EuropaCorp. Съдът ще се произнесе по делото на 8 януари. Междувременно само преди седмици подновиха разследването за изнасилване срещу Люк Бесон. Припомняме, че през месец май миналата година белгийско-холандската манекенка и актриса Санд ван Рой обвини автора на „Петият елемент“ в сексуално посегателство.", "date": "2019.11.28", "title": "10 месеца затвор грозят Люк Бесон"}
{"url": "https://www.monitor.bg:443/bg/a/view/snimat-prodyljenie-na-imenieto-dauntyn-182034", "text": "Филмът „Имението Даунтън“, който продължи хитовия английски едноименен сериал и направи премиерата си този септември, ще получи продължение. Това обяви продуцентът на поредицата Гарет Нийм. обяснява Нийм. Той потвърди, че заедно със сценариста Джулиан Фелоус работят по историята за продължението дори преди премиерата на първото им кино приключение с фамилията Кроли. Причината – прес туровете показали, че публиката реагира добре на филма. Сега, когато лентата събра близо 186 милиона долара от световния боксофис, продължението е сигурно. „Ще ни бъде по-лесно в известен смисъл, защото вече знаем, че концепцията работи. „Имението Даунтън“ не беше просто провалил се опит за вдъхване на нов живот на телевизионна поредица“, допълва още продуцентът, като загатва, че за втория филм хонорарите на актьорите също ще се увеличат.", "date": "2019.11.28", "title": "Снимат продължение на „Имението Даунтън“"}
{"url": "https://www.monitor.bg:443/bg/a/view/kamion-s-25-migranti-i-bg-nomera-se-obyrna-v-severna-makedonija-182064", "text": "Камион с български номера е катастрофирал на пътя Свети Никола – Куманово в Северна Македония, пише електронното издание mkd.mk. В него са пътували 25 мигранти. Всичките нелегални пътници са пострадали в различна степен. 15 от тях са от Афганистан, 9 от Пакистан и един от Ирак. Седем от мигрантите са малолетни. Пострадалите са настанени в болница в най-близкия град Куманово. По информация на македонското МВР катастрофата е станала преди обяд завчера. Камионът е излетят от пътя вероятно заради висока скорост и загуба на управление. Полицията подозира, че групата мигранти e влязлa нелегално от Гърция в Северна Македония. По-късно БНТ съобщи, че превозното средство е било с българска регистрация, но номерата обаче са крадени. Установява се самоличността на шофьора, който е успял да избяга и да изостави машината и пострадалите. Местната полиция се опитва да установи самоличността му и да го издири. От болницата в Куманово съобщиха, че един от пострадалите е в тежко състояние, което е наложило транспортирането му в клиника по травматология в Скопие.  Подобен случай имаше преди броени седмици, в началото на ноември, в Гърция. Тогава хладилен камион беше задържан от полицията, след като превозваше 41 мигранти в Северна Гърция. След задържането се оказа, че и тази машина е с българска регистрация, предаде тогава Ройтерс. Камионът най-вероятно е влязъл в южната ни съседка от Турция. При този случай мигрантите, повечето от Афганистан, оцеляха и бяха живи и невредими, съобщи полицейски представител, като добави, че хладилната система на камиона не е била включена. Освен афганистанците в камиона е имало и един иранец и един сириец, а шестима от мигрантите бяха непълнолетни, предава БТА. Полицията съобщи, че осем мигранти от камиона са имали дихателни проблеми, но другите нямали оплаквания. Полицията тогава спря камиона близо до град Ксанти за рутинна проверка. Шофьорът, 40-годишен грузинец, беше арестуван, а мигрантите са отведени в близкото полицейско управление за идентификация.", "date": "2019.11.28", "title": "Камион с 25 мигранти и БГ номера  се обърна в Северна Македония"}
{"url": "https://www.monitor.bg:443/bg/a/view/kandidatstvaneto-za-direktnite-plashtanija-trygva-elektronno-ot-kampanija-2020-182065", "text": "За Кампания 2020 кандидатстването по основните схеми и мерки от директните плащания ще става електронно. Това каза изпълнителният директор на Държавен фонд „Земеделие“ Васил Грудев по време на Деветия национален семинар на Националната асоциация на зърнопроизводителите (НАЗ). Грудев подчерта, че в момента ДФ „Земеделие“ усилено работи в посока дигитализация на процесите, които администрира. „Тази цел, която съм си поставил ще стане факт в обозримо бъдеще - в следващите няколко месеца. Тя е в синхрон с приоритетите на българското правителство и в отговор на желанието на ЕС за цифровизация на селското стопанство за модернизация, прецизност и по-висока конкурентост на отрасъла“, обясни Васил Грудев. По думите му изпълнението на тази задача ще доведе до намаляване на административната тежест, ще облекчи работата и задълженията на всички наши бенефициенти. Постигането на част от набелязаните цели включва и разширяване на възможностите на Системата за електронни услуги (СЕУ), създадена от Държавен фонд „Земеделие“. В момента в разработената индивидуална за всеки кандидат среда могат да се визуализират електронни документи, уведомления и географски данни. В публичната част на Системата са налични регистри и справки, нормативни документи, калкулатори, както и специализирана географска карта, каза изпълнителният директор на ДФЗ. „Предвиждаме и обучение за работа в СЕУ за всички заинтересовани страни, с цел запознаване с процесите по очертаване на парцелите и зареждане на данните“, заяви още той. По време на семинара на НАЗ, ръководителят на звено ИСАК Николай Кожухаров представи функционалностите, разработени в СЕУ. Той призова кандидатите по директните плащания не само да се регистрират в нея, но и като нейни ползватели да задават своите въпроси и отправят предложения в платформата.", "date": "2019.11.28", "title": "Кандидатстването за директните плащания тръгва електронно от Кампания 2020"}
{"url": "https://www.monitor.bg:443/bg/a/view/5-godishno-nosi-kokain-v-detskata-gradina-i-cherpi-nared-182008", "text": "Полицията в американския град Холиок (Масачузетс) е задържала баща, чийто 5-годишен син е отишъл на детска градина с чанта, пълна с кокаин. Малчуганът е признал пред директора, че опитал от белия прах, след което изведнъж се почувствал като Спайдърмен, поради което решило да занесе и на другите деца, за да придобият и те ''свръхсили''. След този случай полицията е посетила дома на родителите на 5-годишното момче, където открила още 150 чанти с кокаин и още 20, които били опаковани и скрити в кашони. Върху по-голямата част от тях били сложени стикери с лика на Спайдърмен, което според разследващите подтикнало детето да опита от наркотиците и да се помисли за супергерой. Предстои срещу родителите да бъдат повдигнати обвинения за притежание и разпространение на наркотици.", "date": "2019.11.28", "title": "5-годишно носи кокаин в детската градина и черпи наред"}
{"url": "https://www.monitor.bg:443/bg/a/view/roden-dom-182069", "text": "Колата ми е като роден дом. Така казва една приятелка, която не слиза от автомобила. Тя дори не се дразни от задръстванията, защото слуша музика, хапва, пили си ноктите и така й минава времето, докато колоната на светофара се източи. Това обаче не важи за всички шофьори. Особено за тези, които бързат за някъде. И когато  , със сигурност, опашките на пътя опъват нервите на хората зад волана. София не е единственият град със задръствания. Във всички големи градове това се случва. София, обаче не е проектирана за подобен трафик и такъв брой автомобили. Когато градът се е развивал, все още далеч не всяко семейство притежавало автомобил и логично улиците не са „измислени“ за по-интензивен трафик. В замяна на това градският транспорт е значително по-добре организиран от другите български градове. Следва бум на продажбите на автомобили различни от лада и москвич и изведнъж столичните улици отесняха. Преди две години автомобилите със софийска регистрация са били 700 000, сега вероятно са поне със 100 000 отгоре. Не са малко семействата, които притежават по две коли и това е съвсем нормално. Разширяването на основните пътни артерии обаче не е нито бърза, нито лесна работа, най-вече заради отчужденията. Южната дъга на околовръстното шосе се забави поне с една година по тази причина. В по-централните части на града пък изграждането на пробиви е едно от най-сложните неща, пак защото пътят трябва да мине през частни имоти или такива с различен статут и собственост. Спомням си точно преди десет години имаше екцентричната идея да се пребори трафикът през Орлов мост, като колите слязат по отделни трасета в канала и минават под моста. Тя, естествено отпадна, защото генералната идея е организацията на движението да е такава, че да не се налага изобщо да пресичат центъра. Това, обаче касае и цялостното градоустройство на София, защото в миналото идеята не само на автомобилното движение, но и градския транспорт е да докарва хората от кварталите до центъра. Вероятно затова и допреди няколко години околовръстното шосе беше двулентов път (и сега има такива участъци). В този ред на мисли, призивът към столичани да слязат от колите в момента е почти „мисия невъзможна“. Не може да се отрекат обаче усилията на Столичната община да модернизира градския транспорт, така че да стане по-привлекателен. А когато метрото заработи като система, тоест има изградени поне три линии, свързващи източните, западните и южните (за северните ще почакаме) части на града, тогава вече може да се говори за все по-удобен обществен транспорт. До метростанциите обаче трябва да има също толкова удобен довеждащ транспорт. Между другото, освободените бус ленти дават предимство на рейсове и тролейбуси. За 7 минути рейсът взе разстоянието между Подуяне и Сточна гара (лично впечатление), а колоната от автомобили си стоеше още на кръстовището на гарата. Така, че посоката явно е правилна.", "date": "2019.11.28", "title": "Роден дом"}
{"url": "https://www.monitor.bg:443/bg/a/view/napadnata-vyv-vlaka-viktorija-zaminava-za-varna-182045", "text": "Намушканата на няколко места от психар 21-годишна Виктория Генова ще бъде изписана от старозагорската УМБАЛ „Проф. д-р Стоян Киркович“ и ще замине за Варна, където ще й бъде направена операция на срязаното сухожилие на лявата ръка. Младото момиче, което наскоро се завърнало с родителите си от Холандия, където е живяло през последните години пострада тежко през нощта на 23 срещу 24 ноември в купе на нощния влак от Пловдив за Варна, където бе нападната от страдащия от психично заболяване 19-годишен пловдивчанин Пламен Ч. Само бързата намеса тогава на 25 – годишния Пламен Бонев от село Церово, който пътувал с приятелката си Божидарка и дъщеричката Габриела я спаси от смърт. Младият безработен мъж от ромски произход с риск за живота си успял да избие ножа от ръцете на нападателя и след кратка гонитба , скачайки в движение от влака на гара Стара Загора успял да го задържи , докато на място пристигнат униформени служители на жандармерията. Минути по-късно Петър оказал първа помощ на ранената и я пренесъл на ръце със санитарите от ЦСМП до линейката. В четвъртък Петър Бонев получи специална грамота за гражданска доблест и благодарствен знак от община Стара Загора, към плакета предстои да бъде добавена и сумата от 2 000 лв, осигурени от старозагорската фирма „Ел контрол“.Парите са за проявения героизъм и бързата му реакция при спасяване живота на жертвата, коментира зам. кметът на Стара Загора Иванка Сотирова, която похвали и 19-годишната майка на Габриела Божидарка за съдействието при елиминирането на престъпника. От окръжната прокуратура съобщиха, че извършителят е настанен за лечение и наблюдение в държавната психиатрична болница „Д-р Георги Кисьов“ в Раднево, където предстояло да му бъде направена и съдебно-психиатрична експертиза дали е бил вменяем . Тепърва ще се уточнява и какво точно обвинение ще му бъде повдигнато ако се окаже че може да носи отговорност за стореното във влака.", "date": "2019.11.28", "title": "Нападната във влака Виктория заминава за Варна"}
{"url": "https://www.monitor.bg:443/bg/a/view/havashi-napylni-ndk-snimki-182067", "text": "Унгарският пианист и шоумен Хаваши може да се похвали с разпродаден концерт още на първото си гостуване в България. Той пристигна с изцяло авторски репертоар, и повече от дузина музиканти и инструменталисти. В продължение на час и половина направи зрелище, което рядко се очаква от пианист и не спря да комуникира с публиката, която пък го върна на бис. Между всяко изпълнение обявяваше името на композицията и какво го е вдъхновило да я напише. Разкри включително истории от семейството си, като сподели любовта към баба си и дядо си и надигна завесата как приспива двете си деца с приказки за дракони. Рамо в забавните моменти му даваше барабанистът му Енди, с когото дори си спретнаха импровизиран двубой между ударни и пиано. На финала Хаваши обеща да се върне още следващата година.", "date": "2019.11.28", "title": "Хаваши напълни НДК (СНИМКИ)"}
{"url": "https://www.monitor.bg:443/bg/a/view/sarkozi-svetyt-e-v-upadyk-centyryt-mu-se-mesti-na-iztok-181998", "text": "Бившият президент на Франция Никола Саркози счита, че в последно време се усеща упадък и криза в европейските и западните страни, информира \"Мундо\". Според него много от общите проблеми в либералните политически партии са свързани с упадъка на Европа и изместването на центъра на света на изток. \"Криза на консервативните либерални партии - това е криза на демокрацията и криза на Запада\", подчерта бившият президент на Франция. Той отбеляза, че повече от половината население на планетата живее в Азия, а в Европа живеят 800 милиона души. \"Ние повече не сме в центъра на планетата и има демографска причина за това\", констатира той. Саркози е убеден, че сплотяването на 27-те страни членки на ЕС практически е невъзможно.", "date": "2019.11.28", "title": "Саркози: Светът е в упадък, центърът му се мести на изток "}
{"url": "https://www.monitor.bg:443/bg/a/view/nova-internet-platforma-na-mtsp-shte-razviva-karierata-na-mladite-182043", "text": "Нова интернет платформа ще улеснява кариерното ориентиране на младите професионалисти и ще помага за намирането на работна ръка от работодателите. Платформата се разработва от Министерството на труда и социалната политика и ще предоставя, информация за бъдещото търсене на специалисти на база изготвени прогнози за развитието на пазара на труда у нас. Потребителите на системата ще могат да правят справки по различни критерии в т.ч. образование, професии, сектори на икономиката. Очаква се интернет платформата да заработи в началото на декември. Тя ще бъде достъпна през сайта на МТСП, заявиха от ведомството. В дългосрочен план се очаква нарастване в търсенето на кадри с висше образование. Това се дължи на бързото и по-високотехнологичното развитие на икономиката, което води до необходимост от по-висококвалифицирани специалисти, заяви социалния министър Бисер Петков. За третото тримесечие на 2019 г. коефициентът на безработица за населението над 15 години е 3,7%, а младежката безработица бележи спад с 2,5 процентни пункта - до 6,1%. Коефициентът на безработица при хората с висше образование за България е един от най-ниските в ЕС., коментира още социалния министър и обясни, че това се дължи преди всичко на засиленото търсене на труд в страната, особено в т.нар. „нови“ професии, където младите хора имат по-висока вероятност за реализация.", "date": "2019.11.28", "title": "Нова интернет платформа на МТСП ще развива кариерата на младите "}
{"url": "https://www.monitor.bg:443/bg/a/view/sobstvenik-na-piano-bar-otiva-na-syd-izgonil-danychni-182042", "text": "Съсобственик и управител на едно от най-вървежните нощни заведения в Ямбол, взетият под наем пиано-бар „Сохо“ в хотел „Тунджа“  застава пред Темида по обвинение, че е прогонил ревизори от НАП, дошли на внезапна проверка. Инцидентът, за който 45-годишният Добромир Димитров ще застане на подсъдимата скамейка е станал към 3,00 часа след полунощ на 9 декември м.г., когато трима инспектори от отдел „Оперативни дейности“, дирекция „Фискален контрол“ при ЦУ на НАП направили опит да проверят  бара дали спазва данъчното законодателство. Ревизорите се легитимирали , но след като Димитров разбрал че с тях няма полицаи ги прогонил с думите:  „Изчезвайте веднага, боклуци, докато не съм ви запукал с юмруци“, след което продължил да отправя по адрес на проверяващите обиди и закани за саморазправа. Предвид проявената спрямо тях вербална агресия от страна на обвиняемия, служителите на НАП взели решение да излязат и напуснали заведението, за да избегнат проява на по-грубо отношение от страна на обвиняемия спрямо тях и позвънили в РУ „Полиция“.На място пристигнали първоначално двама униформени, после още двама и накрая дошъл лично шефът на криминална полиция, но разлютеният барман така и не допуснал проверката да бъде осъществена. Повдигнато му е обвинение по член 258 ал.1 от  НК , и до момента обвиняемият отказва да дава обяснения за поведението си.Разпоредителното заседание на окръжния съд е насрочено за 29 ноември, не е изключено мъжът да поиска сключване на споразумение , за избегне евентуалния престой зад решетките.", "date": "2019.11.28", "title": "Собственик на пиано бар отива на съд, изгонил данъчни"}
{"url": "https://www.monitor.bg:443/bg/a/view/prihodite-godishno-ot-kratkosrochen-naem-sa-okolo-7-mln-lv-182059", "text": "Годишно оборотът на собственици на имоти, отдавани в платформата на Airbnb в България, възлиза на около 7 млн. лв. годишно. Плащанията са изцяло онлайн и са лесно проследими, а в много страни Airbnb работи в партньорство с местните данъчни власти, така че има възможност платформата да се интегрира към Националната агенция за приходите (НАП), за да се гарантира 100% проследимост на приходите.  Това стана ясно на пресконференция на Българската стартъп асоциация (BESCO) днес във връзка с предложението за промяна в закона за туризма, внесено от депутатите Менда Стоянова (ГЕРБ) и Валери Симеонов (Обединени патриоти).  Представителите на стартъп компаниите в България изказват силна загриженост, че предложената промяна в Закона за туризма ще нанесе сериозни вреди върху бизнеса и свързаните с него индустрии. От BESCO категорично подкрепят нуждата от по-добро регламентиране на този вид услуги, като заявяват желанието си да участват в подобряването на законовата уредба. В същото време от Българската стартъп асоциация изказват силната си загриженост, че така предложената промяна в Закона за туризма ще нанесе сериозни вреди върху бизнеса, свързаните индустрии, както и цялостно върху потребителите в България. Така направените предложения за промяна на закона ще доведат до ограничаване на туристическите услуги и неравнопоставеност на различните доставчици на такива. Основен проблем в това отношение е процедурата по сертификация на туристическите обекти. Процедурата по категоризация е тромава, недигитализирана и свързана с множество документация, което затруднява и самите отговорни комисии на местно ниво, смятат от неправителствената организация. „Съществуващата наредба за изискванията към местата за настаняване, както и самият Закон за туризма съдържат изисквания, които не съответстват на съвременната реалност и новите бизнес модели. Пример за това е изискването за поставяне на табели в близост до входа с информация за фирмата, седалището и адреса на управление на търговеца, имената на управителя на обекта с телефон за контакт, наличието на рецепция, виненочервена табела със златни звезди, официален ценоразпис, книга за оплаквания и дори задължителен стационарен телефон.“, поясни Борис Павлов от организацията и изпълнителен директор на водеща компания за управление на имоти. „Вярваме, че предвидените в законопроекта ограничения и дори спиране на работата на глобални платофрми, са недемократични. Заложените механизми за контрол прехвърлят отговорността от компетентните български органи (Министерство на туризма и КЗП) към електронните платформи.“, каза Добромир Иванов, изпълнителен директор на стартъп асоциацията. Предвидените законови промени предвиждат за „системно нарушение“, което води до прекратяване на достъпа до съответната платформа в цяла България, ако някой от съответните платформи-доставчици не изпълни в срок от 3 месеца условието да удостовери, че няколко хиляди имота от най-различен тип са категоризирани според Закона за туризма. Този процес, освен крайната му нереалистичност, би лишил българските граждани от възможността изобщо да използват онлайн запазването на места за настаняване като услуга както в България, така и където и да е по света. Друга ключова причина, която изтъкна Българската стартъп асоциация на пресконференцията е, че платформите за краткосрочни наеми не са насочени единствено към туристите. Голяма част от апартаментите в съответните платформи често се наемат от чуждестранни и български служители, клиенти и партньори на български и международни компании и институции, от театри, филмови студия, телевизии и рекламни агенции, от спортни отбори, държавни университети и студенти по обменни програми поради ред причини и за по-дълги периоди. Или по друг начин казано - голяма част от пребиваващите в апартаментите не попадат в дефиницията „турист“ съгласно §1 от Допълнителните разпоредби на Закона за туризма. Настаняването на тези лица не следва да бъде третирано като „туристическа услуга“. София генерира около една трета от оборота в България при краткосрочно наемане на имоти през платформата Airbnb. В столицата се отдават 2775 жилища със среден месечен приход от 460 евро. Сред водещите градове по отдаване през платформата са Варна с 16,2% от пазара, Несебър и Слънчев бряг (13,3 на сто), Пловдив (10,2) и Бургас с 6,5%.", "date": "2019.11.28", "title": "Приходите годишно от краткосрочен наем са около 7 млн. лв. "}
{"url": "https://www.monitor.bg:443/bg/a/view/parad-na-motocikletisti-na-harli-dejvidsyn-chupi-gines-rekord-182046", "text": "Ентусиаст, фен на престижната марка \"Харли Дейвидсън\" , успя да организира шествие на 3 497 мотоциклетисти на подобни мотори за Гинес рекорд, съобщава агенция ЮПИ. Адам Сандовал се опитал на няколко пъти да подобри рекорда в дисциплината през 2010 година. Но едва сега успял в начинанието си с организираната от него проява в град Парис, щата Тексас. Сандовал много държал да върне отново рекорда в Америка, след като предишното Гинес постижение с най-голям парад от \"Харви Дейвидсън\" мотоциклетисти беше регистриран в Гърция. \"Това се превърна в нещо като лично предизвикателство за мен\", доверява Сандовал. Рекордът беше поставен на пистата на летище Кокс фийлд в град Парис.", "date": "2019.11.28", "title": "Мотопарад на \"Харли Дейвидсън\" чупи рекорд на Гинес"}
{"url": "https://www.monitor.bg:443/bg/a/view/bylgarija-pravi-treta-izlojba-v-luvyra-182057", "text": "От най-посещавания музей в света – парижкия „Лувър“, потвърдиха, че през лятото на 2020 г. в неговите зали ще бъде показана трета изложба, посветена на България, съобщиха от пресцентъра на Министерството на културата. „Радостен съм за това ново сътрудничество, което започна още от 2018 г. между нашите две институции. Убеден съм, че този нов и оригинален поглед към България ще има голям успех“, изтъква в писмото си до министъра на културата Боил Банов президент-директорът на музея „Лувър” Жан-Люк Мартинез. „Имам удоволствието да ви потвърдя, че в рамките на сътрудничеството между нашите две институции Лувърът ще представи изложбата с работното заглавие „Изкуство и култури в България (ХVI-XVIII век)”... Тази изложба, изцяло подкрепена от мен, ще представлява истинско събитие за Лувъра“, посочва в кореспонденцията президентът на френския музей. Българските експонати ще бъдат изложени в залите на Лувъра в Париж 2020 г. или до началото на януари 2021 г. в зависимост от възможностите на двете страни и на институциите, които работят за този проект, посочва се още в писмото. В изложбата ще бъдат представени около 60 емблематични за периода експоната от различни области, които ще позволят да бъдат проследени основните тенденции и взаимодействия между материалната и духовната култура. „Искаме да дадем възможност изложбата да бъде разгледана не само от многобройните посетители през лятото и от нашата обичайна публика, но и от любителите на есенните изложби“, подчертава президентът на Лувъра Жан-Люк Мартинез. За целите на организирането на изложбата ще бъде създаден официален научен комитет от експерти на двете страни, представители на министерства, музеи, галерии и културни институти, които са в неформален контакт от миналата година. Лувърът ще изработи и отпечата на всички участващи в експозицията произведения. През 2015 г. страната ни за пръв път бе представена в Лувъра с мащабната изложба „Епопея на тракийските царе - археологически открития в България “, а през 2018 г. там гастролира експозицията „Преславското съкровище. Отражение на златното българско средновековие“. Предвид на периода, който ще обхваща бъдещата изложба – епохата на османското владичество до ранното Възраждане, може да се предположи, че селекцията ще заложи на икони, средновековни книжовни паметници, образци на възрожденската светска живопис и др.", "date": "2019.11.28", "title": "България прави трета изложба в Лувъра    "}
{"url": "https://www.monitor.bg:443/bg/a/view/gazprom-oficialno-zaplashi-da-spre-tranzita-prez-ukrajna-182070", "text": "Украинската компания „Нафтогаз“ е получила писмо от „Газпром“, в което се казва, че руският концерн няма да има правно основание да доставя газ на Украйна от 10 часа сутринта на 1 януари 2020 година. Това е съобщил изпълнителният директор на „Нафтогаз“ Юрий Витренко в интервю за \"Дойче веле\". Според него това означава, че на 1 януари „Газпром“ ще затвори крана на тръбата, минаваща през Украйна. Договорът между Украйна и Русия за транзит на руски газ към Европа изтича в края на годината и до този момент не е подновен. Основната пречка са финансовите претенции на „Нафтогаз“ към „Газпром“, които украинската компания оценява на около 22 милиарда долара. Неотдавна арбитражен съд в Стокхолм призна за основателен иск на „Нафтогаз“ за 2,4 млрд. евро, което допълнително усложнява ситуацията. През Украйна транзит преминават 87 млрд. куб. м руски газ за страни от ЕС от 200 млрд. общ износ за Европа. Последният път, когато Русия и Украйна имаха сериозен газов спор, бе зимата на 2008 - 2009 г. Тогава възникна хаос, който засегна България, Унгария, Полша и Словакия, които са силно зависими от руския газ. България обаче и тогава е със силно ограничени възможности за алтернативни доставки на синьо гориво. „Европа се готви за криза. Не знаем какво ще стане на 1 януари, но ще бъдем подготвени“, каза Мачей Возняк, зам.-шеф на полския газов дистрибутор PGNiG, миналата седмица.", "date": "2019.11.28", "title": "”Газпром” официално заплаши да спре транзита през Украйна"}
{"url": "https://www.monitor.bg:443/bg/a/view/naglasjali-postfaktum-kreditnite-dosieta-v-ktb-182053", "text": "КТБ първо е отпускала кредитите на дружествата-заемодатели, контролирани от Цветан Василев, а чак след това са били обосновавани парите и изготвяни договорите за кредитиране. Те самите пък са били абсолютно формални. Това заяви пред спецсъда основният свидетел по делото за източването на банката Бисер Лазов. Той е бил главен счетоводител на множество контролирани от банкера дружества под общото име „Фирмата“. Източването на трезора е ставало години наред чрез банкови кредити към тези дружества, които веднага били прехвърляни където Василев посочи. „Договорите за кредитиране се изготвяха последващо. Това е едно комбинезонче, дрешка, дадена от банката, за да не се вижда в този момент, че сумите са дадени без основание. Всички знаеха и бяха спокойни, че това са неща на Цветан Василев, а всички бяхме негови служители. Хората, които подписваха договорите са тук. Да кажат, ако лъжа“, заяви Лазов на поредното заседание по делото, на което отговаря на въпроси на подсъдимите и на адвокатите. Лазов разказа още, че е бил свидетел как началникът на Управление „Кредитиране“ в КТБ Георги Зяпков подписва т.нар. инспекторско нареждане за отпускане на кредит без необходимите предхождащи 10 подписа. „Неговият подпис е 11-и и последен, преди това трябва да има подписи на кредитен инспектор, за разглеждане на документи и т.н. Но Зяпков подписваше без тях и едва след това са правени досиета за някои от кредитите, а за други и не са правени“, каза Лазов. По думите му Цветан Василев всеки ден посещавал офиса на „Фирмата“ след работата си в КТБ и пред него и други свидетели често коментирал директорите в банката. „Беше неприятно, че той обижда хора, които с една ръка издигаше, а с другата мачкаше и унижаваше достойнството им. Василев откровено осмиваше Зяпков, понякога го псуваше и наричаше „Зяпалник“ и че ще черпи този, който му е дал фамилията. Визираше и Георги Христов, Орлин Русев и Александър Панталеев. Когато го питахме защо не ги маха, отговор не получавахме и нищо не се променяше“, разказа Лазов. На делото в ролята на разпитващ влезе и един от подсъдимите – бившият изпълнителен директор в КТБ Георги Христов, който попита Лазов защо е ходил при него след връщането си от Виена. Още преди няколко заседания Лазов обясни, че в австрийската столица се е срещнал с Василев в първите дни след затварянето на банката през юни 2014 г. „Срещнах се с теб и ти казах: Всички ние сме измамени, нашият началник, главатар ни предаде. Аз смятам да си кажа истината. А ти отвърна: Аз не знам. Аз не съм сигурен. Аз ще ида на почивка на Витоша. Това ме изуми. Ти отиде на Витоша, а аз в следствието“, разказа още Лазов. След срещата си с Цветан Василев във Виена, където Бисер Лазов разбрал, че банкерът няма намерение да се върне в България и да понесе отговорност за делата си, той споделил какво е чул и видял и с колеги от „Фирмата“, както и с друг от изпълнителните директори в КТБ – Орлин Русев. „Русев ми каза: Аз те поздравявам и отивам на Созопол“, спомни си Лазов. Той бе категоричен, че независимо кой какъв пост е заемал при Цветан Василев, решаващият гласът е бил само на банкера. „По документи не съм бил ръководител. Не можех да освободя дори шофьор. Формално на баджа пише нещо, но реално бяхме прислужници“, каза още Лазов. Той си спомни и един тежък разговор и обиди към него от Цветан Василев, след който заявил, че напуска. „Казах: Г-н Василев, на мен не ми изнася. Ставам и си отивам. На следващата сутрин се гласях да ида да си взема вещите, но още в 8 без 15 ч. започна да ми звъни секретарката му Светлана Бахчеванова и да ми казва, че ме молел да се видим в офиса на „Фирмата“. Там за втори път ми разви концепцията си за своята бизнесфилософия, как сме едно семейство и никой не бива да напуска“, разказа Лазов.", "date": "2019.11.28", "title": "Нагласяли постфактум кредитните досиета в КТБ "}
{"url": "https://www.monitor.bg:443/bg/a/view/teatrali-ubiljari-chestvat-vek-ot-rojdenieto-na-hajtov-182047", "text": "Със спектакъла „Мерак“ по три емблематични произведение на Николай Хайтов /Мъжки времена, Мерак и Дервишово семе/  ще отбележат 1 век от рождението на писателя на 2 декември актьорите от старозагорския драматичен театър „Гео Милев“, чийто едновековен юбилей от основаването му ще бъде десет дни по-късно. Драматизацията и постановката са на Надя Асенова, а сценографията е на Тодор Райков. Специални консултации по сценичен бой е дал Камен Иванов, преподавател по бойни техники в НАТФИЗ, той е автор и на музикалното оформление.Вокалите са на Лия Иванова, която в началото на 90-те години беше бек-вокалистка на Лили Иванова, а хореографията е на Христо Иванов, ръководител на фолклорния ансамбъл „Загоре“. В образа на  Рамадан  режисьорката е поканила македонския актьор Иван Калошев, а ролята на Емине е поверена на младата Николета Минкова, възпитаничка на проф.Румен Рачев, позната вече като Аня в „Нощно слънце“ на Йордан Йовков и Сандра „От полет над кукувиче гнездо“ на Дейл Васерман. „Хайтов говори с малко думи за големите неща от живота, придава с един жест дълбочина и плътност на своите герои. Не случайно именно неговите разкази са в основата на емблематичните филми „Козият рог” и „Мъжки времена”.Нашият спектакъл  ще Ви пренесе в Родопите, ще Ви срещне с българи и българи-помаци, ще Ви разказва за любов, мъжество, чест, дълг, за изконния човешки инстинкт – продължаването на рода. Ще дръпне струните на скритите желания и стаените блянове на нашите герои, изправени пред непосилен избор... Вярвам, че ще обикнете тези герои, както ги обикнахме ние и ще припознаете у тях по нещо от себе си!“, коментира в аванс Надя Асенова.    ", "date": "2019.11.28", "title": "Театрали-юбиляри честват век от рождението на Хайтов"}
{"url": "https://www.monitor.bg:443/bg/a/view/specchasti-ubiha-terorist-i-osvobodiha-zalojnik-182056", "text": "Специални сили от Българската армия, щурмуваха сграда, убиха терорист и спасиха взетия от него заложник. Екшънът се разигра в центъра на Велико Търново пред очите на военния министър Красимир Каракачанов. Момчетата от спецчастите, в пълно бойно снаряжение, въоръжени с най-модерни огнестрелни оръжия успяха да се доберат до помещението, в което бе държан заложникът с маска на лицето. Само с един изстрел пазещият го терорист беше проснат на земята, а след това заложникът бе изведен жив и невредим. За щастие всичко това бе само част от демонстрациите, организирани по повод празника на Националния военен университет, 141-та годишнина от създаването на първото военно училище в България и заключителното събитие от кампанията „Бъди войник”. След търествената част, която бе в района на военния университет, честването продължи в центъра на старата столица с много атрактивни демонстрации на бойните и професионални умения на курсантите от НВУ „В. Левски”. След показаните строеви хватки с оръжие те събраха очите на присъстващите със схватки от специализиран ръкопашен бой със и без оръжие. А накрая неколцина от тях хоказаха и как се трошат с голи ръце заляти с бензин и запалени керемиди и блокчета итонг. Сред смелчаците, извършили демонстрацията имаше и няколко момичета, което предизвика вълна от „Уау” от страна на мъжката част от зрителите. Гост на тържествата бе военният министър Красимир Каракачанов, който коментира, че се очаква в началото на следващата година да бъдат приети промените в Закона за отбраната за въвеждането на доброволната наборна военна служба. Процесът досега бе забавен заради уточняване на финансовата част на програмата. Доброволната казарма е замислена в три модул – 3,6 и 9 месеца и с опция веднага след това преминалите ги и желаещи, да могат веднага да постъпят в армията. „Ще струва няколко милиона лева на година. Като начало, 4 млн., с които да се обнови базата. Редвиждаме за обучението да се използва НВУ, новото военно училище в Долна Митрополия, факултета в Шумен, а също и центровете за подготовка, които и в момента се използват”, каза министърът. Според него единственото решение за преодоляване на недокомплекта в армията е възстановяването на задължителната казарма. Идея която се обсъждала и в Германия. Министър Каракачанов съобщи също, че очаква през 2020 г. да приключат договорите и за двата многофункционални патрулни кораба за флота на стойност 2,2 млрд. лв., и бронираната машина на пехотата на стойност 840 млн. лв. без ДДС. „Удължавахме няколко пъти сроковете с идеята да има повече участници и конкуренцията да бъде по-голяма за да можем да изберем най-доброто. Мисля, че ако нещата вървят добре, до средата на 2020 договорите по двата проекта трябва да са сключени”, каза министърът. Той сподели и задоволството си от това, че вече трета поредна година има увеличение на бюджета на армията, благодарение на което има и увеличение на заплатите с 10%. Отделени са също средства за ремонт и за закупуване на нова техника.", "date": "2019.11.28", "title": "Спецчасти убиха терорист и освободиха заложник"}
{"url": "https://www.monitor.bg:443/bg/a/view/hvanaha-95-zemedelci-s-nepravomerno-ploshti-za-evrosubsidii-182054", "text": "95 земеделци са уличени в опит за измама при заявяването на площи, за които да получат субсидии с европейски средства, съобщават от Министерството на земеделието, храните и горите. Проверява се и дали служители на дирекциите \"Земеделие\" са съдействали на тези опити за измами. Доклад от извършените  проверки ще бъде предаден на прокуратурата. Нарушителите са заявили за подпомагане общо 25 хиляди хектара, като 16 хиляди от тях са неправомерно заявени за субсидиране, което означава, че фермерите очакват субсидии за земи, които не са техни и за които нямат документи, доказващи правно основание за ползване. Земеделските земи, които са посочени от стопаните за подпомагане, са основно на територията на областите Велико Търново, Габрово, Благоевград, Кюстендил, Перник и София-град. Поисканата за тези площи субсидия е около 8 млн. лева, сочи проверката на земеделското ведомство. От там съобщават, че се правят допълнителни проверки дали неправомерното очертаване на площи е подпомагано от служители от областни и общински дирекции по земеделие. По неофициална информация на \"Хоризонт\" в министерството има подобни сигнали.", "date": "2019.11.28", "title": "95 земеделци представили чужди ниви за свои заради евросубсидии"}
{"url": "https://www.monitor.bg:443/bg/a/view/mitropolit-kiprian-otsluji-trisagium-v-pamet-na-lambo-182049", "text": "„Трисагиум“ в памет на любимия на поколения българи актьор Стефан Данаилов отслужи в параклиса „Свети апостол Карп“ старозагорският митрополит Киприан. Това е служба с тропари, кратка заупокойна ектения и молитва и е един от християнските обичаи за погребение и почит към починалите. „Ние ще се молим за неговата душа, Бог да му въздаде доброто, горе на небесата, за да може ние да съхраним вечния спомен и образът му за делото, което извърши да бъде жив. Молим Всеподателя Бога, да го упокои там, където няма нито болка, нито скръб, нито въздишка. Вечна и блажена да е паметта му!“, каза владиката на финала , а в частен разговор сподели, че помни филмите с  участие на Ламбо от най-ранното си детство и че винаги се е възхищавал на майсторството му да стигне до сърцето на зрителите. В параклиса, който е част от митрополитския дом на службата дойдоха и старозагорските съветници от БСП, които запалиха свещички за успокоение душата на големия актьор и политик. С едноминутно мълчание в памет на Стефан Данаилов започна и редовното заседание на старозагорския парламент в четвъртък.", "date": "2019.11.28", "title": "Митрополит Киприан отслужи трисагиум в памет на Ламбо"}
{"url": "https://www.monitor.bg:443/bg/a/view/centyryt-za-inovacii-v-sgradnite-tehnologii-na-simens-otkri-ofis-v-ruse-182027", "text": "Центърът за иновации в сградните технологии на „Сименс България“ откри днес в Русе свой офис. Това стана в присъствието на главния изпълнителен директор на „Сименс България“ д-р инж. Боряна Манолова, заместник-областния управител Валентин Колев и кмета на Русе Пенчо Милков. Центърът за иновации в строителните технологии е най-бързо развиващото се звено на фирмата в страната, а портфолиото му покрива пълния цикъл на сградна автоматизация. Създаден е 1998 г. и към момента в него работят 155 души със средна възраст 31 години. Освен в Русе офиси на центъра има още в София и Пловдив. Екипът има зад гърба си повече от 4500 проекта, реализирани в над 20 държави. Сред най-известните проекти, по които са работили експертите на компанията в тази сфера, са летищата във Франкфурт и Мюнхен, седалището на Европейския парламент в Брюксел и много други.", "date": "2019.11.28", "title": "Експерти, участвали в изграждането на ЕП и летището във Франкфурт с офис в Русе"}
{"url": "https://www.monitor.bg:443/bg/a/view/jordan-lechkov-veche-ne-e-viceprezident-na-bfs-182048", "text": "Изпълкомът на БФС взе важни решения на днешното си заседание, което се проведе на Националната база в „Бояна“, където за втори пореден ден тършуват служители на МВР. Беше определена датата за извънредния конгрес, на който да се избере ново ръководство след оставката на Борислав Михайлов. Това ще се случи на 7 юни, когато ще се съберат всичките 665 клуба с право на глас. Към момента все още няма нито една официално издигната кандидатура за президентския пост, като единственото сигурно е, че временният управляващ БФС Михаил Касабов и вицето му Атанас Фурнаджиев няма да се кандидатират. На събранието бе взето и решение да се отстрани Йордан Лечков от поста му на вицепрезидент на БФС. Решението е гласувано единодушно от всички присъстващи членова на Изпълкома, като единствените отсъстващи са били Кирил Домусчиев и Спас Русев. Така Лечков няма повече да отговаря за националния отбор, а неговите функции ще бъдат иззети от Емил Костадинов, който ще продължи да има и ресор детско-юношески футбол. Както е ясно, Лечков оспорва в съда избора на Михаил Касабов, а освен това се е обявил против извънреден конгрес и е настоял той да управлява БФС с мандата на Борислав Михайлов. „Всички решения, които се вземат в момента, са нелегитимни. Включително и това за отстраняването ми като вицепрезидент. Сега трябва да изхарчим половин милион лева за конгрес, вместо да се фокусираме върху предстоящите плейофи за класиране на Евро 2020“, заяви Лечков, който подчерта, че и назначението на Георги Дерменджиев начело на националния отбор също е нелегитимно и трябва да бъде преподписано. На заседанието на Изпълкома бе взето и решение сегашният временно изпълняващ длъжността председател на Съдийската комисия Костадин Стоичков да остане за постоянно на поста си.", "date": "2019.11.28", "title": "Конгресът на БФС ще е на 7 юни, Лечков - отстранен (ОБОБЩЕНИЕ)"}
{"url": "https://www.monitor.bg:443/bg/a/view/vijte-logoto-na-evrovizija-2020-182026", "text": "Организаторите на конкурса \"Евровизия- 2020\" представиха логото на телевизионния конкурс, който ще се проведе в Ротердам. То представлява кръг с флаговете на всички 41 страни-участнички, подредени по реда на първото им представяне през годините. \"Логото съответства на характеристиките на холандския дизайн - то е минималистично, експериментално и иновационно. Емблемата разказва история, тя е достатъчно ярка и празнична, и приемлива за всички\", заяви изпълнителният директор на конкурса Ситсе Бакер. По случайно съвпадение на първия конкурс на \"Евровизия\" в Швейцария през 1956 година първи пя представителят на Холандия, поради тази причина кръгът в логото започва с нидерландския флаг. Шестдесет и петото издание на песенната надпревара ще се проведе под мотото Open up (Открий се). Холандия получи правото да бъде домакин на конкурса \"Евровизия-2020\", след като миналата година на първо място беше класиран представителят на страната Дънкан Лорънс с песента Arcade.", "date": "2019.11.28", "title": "Вижте логото на \"Евровизия-2020\""}
{"url": "https://www.monitor.bg:443/bg/a/view/ohranitel-spipan-s-kilo-amfeti-se-prizna-za-vinoven-182039", "text": "С условна , 3 – годишна присъда при 5-годишен отлагателен срок за изпълнение се сдоби спипан наскоро с 1 кг амфети охранител в старозагорско нощно заведение.29-годишният Иван Витанов, от гълъбовското село Априлово бе задържан в близост до квартирата си от полицаи във Второ РУ. При обиска в автомобила му „Фолксваген“ униформените открили торба със синтетична дрога на стойност над 30 бона. В дрехите на Витанов са били намерени още 11 грама за 300 лв. от същия синтетик, за което престъпление е осъден на 2 години условно. Според споразумението, одобрено от състав на районния съд в Града на липите на работещия като охрана в бар „Игълс“ се налага наказание при условията на  чл.354 а,ал.3,т.1 от НК  и чл.54 от НК - “лишаване от свобода“ за срок от 3 години условно, изпълнението на което, на основание чл.66, ал.1 от НК, ще бъде отложено за срок от 5 години, както и „глоба“ в размер на 3 000 лв..Витанов ще трябва да заплати и разноските по досъдебното производство в размер на 169 лв. Веществените доказателства по делото , дрогата и опаковките се отнемат в полза на държавата и предстои унищожаването им. Определението на съда има характер на влязла в сила присъда и не подлежи на обжалване.Предстои двете присъди на Витанов да бъдат кумулирани като ще изтърпи по-голямата. С условна , двугодишна присъда и 2 000 лв. глоба се е разминал и задържаният заедно с Витанов  27 – годишенТодор Димитров от село Братя Даскалови, в когото полицаите открили 8,6 г амфети за 259 лв. И двамата са неосъждани и неженени.  ", "date": "2019.11.28", "title": "Охранител, спипан с кило амфети се призна за виновен"}
{"url": "https://www.monitor.bg:443/bg/a/view/venci-stefanov-titlata-na-slavija-e-naj-chestnata-182052", "text": "Колоритният президент на „Славия“ Венцеслав Стефанов направи интересна ретроспекция на живота си, а поводът бе вчерашният му 70-годишен юбилей. Босът на „Славия“ се върна назад към титлата за „белите“ от 1996 година и бе категоричен, че това е най-честно станалият шампион в историята на българския футбол. „Знам неща на 100%, знам как сме станали шампиони, свидетел съм другите как ставаха шампиони, сподели Стефанов пред “Спортал“. - Титлата на „Славия“ е най-честната. Просто съм в кухнята и знам за какво става въпрос. „Славия“ никога не е участвал в измами, готов съм да застана пред всеки един бивш наш футболист и пред детектор на лъжата“. Като човек с над 20-годишен опит в българския футбол Стефанов коментира накратко и някои бивши и настоящи собственици на клубове. Така Томас Лафчис бе определен като „византиец“, Тодор Батков е „добър човек“, Васил Божков - „математик“, Александър Томов бе окачествен като „артист“, а Гриша Ганчев - „човекът оркестър“. „Имахме подписан договор със „Спартак“ (Москва), Бачев обаче избяга. Звънна ми лично Виктор Черномирдин, дадох телефона на Младен, защото почти забравих руския език, когато чух премиера на Русия в слушалката. Това магаре (Бачев, б.р.) се скри, за да отиде в „Левски“ – да седи в България и да ходи по казината. Иначе може би щеше да играе я в „Челси“, я в „Барселона“. Олег Романцев водеше „Спартак“ тогава, играеха в Шампионската лига, но нашият човек не отиде там, защото се хранели в стол, където си връщаш таблата сам, прали си дрехите сами. Това ми е най-трудният трансфер – скри се, изложихме се пред хората, а бяхме подписали договор за $1 милион. Излагация страшна!“, разказа още Венци Стефанов.", "date": "2019.11.28", "title": "Юбилярът Венци Стефанов: Титлата на „Славия“ е най-честната"}
{"url": "https://www.monitor.bg:443/bg/a/view/ucheni-syzdadoha-napitka-sreshtu-mahmurluk-182038", "text": "Индийски учени твърдят, че най-доброто лекарство срещу махмурлук е напитка от сок от круша, сладък лайм и кокосова вода, съобщи в. \"Мирър\". За да създадат напитката, учените от химико-технологичния институт в Мумбай анализираха ефекта на различни хранителни продукти върху два ензима, разграждащи алкохола. Резултатите им показаха, че най-ефикасни са крушата, сладкият лайм, кокосовата вода, сирената, краставицата и доматите. Сиренето обаче не е толкова апетитно в напитка. При тестовете за вкус с най-добри показатели е сок от 65 процента круша, 25 процента сладък лайм и 10 процента косова вода. Тази напитка увеличава активността на единия ензим с 23 процента, а на другия - със 70 процента. \"Заедно с неприятните симптоми, махмурлукът носи и рискове за здравето, които могат да се отразят на ежедневието\" - каза ръководителят на екипа проф. Рекха Сингал. Консумирането на напитката със сирене, краставица и домати може допълнително да облекчи симптомите.  ", "date": "2019.11.28", "title": "Учени създадоха напитка срещу махмурлук"}
{"url": "https://www.monitor.bg:443/bg/a/view/gripyt-brizbejn-i-kanzas-udrjat-drobovete-i-nervnata-sistema-182010", "text": "Четири грипни щама и от двете групи – А и Б, ще ни ударят тази зима. На тези от група А много по-ефикасно действат антивирусните лекарства, отколкото вирусите от Б група. Бризбейн 2018 и Канзас (група А) удрят белите дробове, дихателната и централната нервна систевма. Това съобщи за „Монитор“ проф. Тодор Кантарджиев – директор на Националния център по заразни и паразитни заболявания и национален консултант по микробиология. За разлика от тях, при Пукет и Виктория (група Б), заболяването е по-продължително. Основната причина е, че при тях антивирусните лекарства действат много по-слабо. От тези щамове много по-уязвими са хората с проблеми в дихателната система и диабетиците, те са и по-податливи към тях, каза още проф. Кантарджиев. Специалистът уточни, че независимо дали грипът е от група А или Б на първо място опасността е за бременните, възрастните хора и тези с хронични заболявания. Според прогнозата на доц. Ангел Кунчев – главен здравен инспектор се очакват повече случаи на заразени с Бризбейн и Виктория, тъй като те са сравнително нови и хората нямат създаден по-силен имунитет към тях. Проф. Кантарджиев пък поясни, че на 10 000 болни от грип, един може да развие мозъчно възпаление. Сред 3 000 заразени един може да се прояви мълниеносно протичане на инфекцията, което за часове да доведе до дихателна недостатъчност. Грипът настъпва с различна степен всяка година. Този епидемиологичен модел отразява променящия се характер на антигенните свойства на грипните вируси и последващото им разпространение зависи от множество фактори, включително предаване на вируса и чувствителността на населението. Според прогнозата на специалистите за България се очаква епидемията да настъпи около Нова година. Той достига пикова честота през зимата, и тъй като Северното и Южното полукълба имат зимата по различно време на годината, всъщност съществуват два различни грипни сезони всяка година. Ето защо Световната здравна организация отправя препоръки за две различни форми на ваксина всяка година - една за Северното и една Южното полукълбо. Грипните вируси се разпространяват по въздушно-капков път чрез малки капчици, които се отделят при кихане, кашлица, говор от хора, които са заразени и се намират около нас. Заразяване с грипен вирус става след инхалиране на тези капчици. Ако те не се неутрализират в горните дихателни пътища, навлизат в клетките на носа, гърлото и т.н., и започват бързо да се размножават. Болният отделя вируса от началото на развитие на симптомите или 24 часа преди развитието им. Вируси продължават да се отделят в рамките на 5-10 дни. Малките деца отделят вируса по-продължително. Пациенти с нарушен имунитет могат да отделят вируса няколко седмици до няколко месеца. Предаването на вирусите на грипа по контактен път (чрез допир) е доста по-рядко. Започва ваксинирането на 120 000 възрастни хора с безплатно ваксинирани срещу грип в рамките на Националната програма, която се изпълнява повече от 10 години у нас. От тази възможност се възползват хората, които са над 65 години и са заявили желанието си пред своя общопрактикуващ лекар. По данни на Министерството на здравеопазването тази есен има засилен интерес към имунизациите срещу заразата. От внесени общо 280 000 дози по-голямата голяма част от тях вече са изчерпани. 160 000 от тях са били пуснати в аптеките, но и те са на привършване. За сравнение предишни години са се имунизирали средно по около 140 000 души на година. Министерството на здравеопазването е препоръчало на личните лекари, ако останат неизползвани дози от противогрипните ваксини да сигнализират навреме, за да бъдат преразпределени от здравните власти и да не останат неусвоени дози. По данни на Световната здравна организация всяка година от грип се разболяват 1 милиард души, като 650 хиляди умират от дихателни заболявания, свързани с инфекцията. От там препоръчват противогрипна ваксина на възрастните хора над 65 години, на бременните, на страдащите от хронични заоблявания и на малките деца над 6-месечна възраст. Алтернативна хипотеза за обяснение на сезонността в грипните инфекции е ефектът на нивата на витамин D върху имунитета към вируса. Тази идея е била предложена за първи път от Робърт Едгар Хоуп-Симпсън през 1965 г. Той е предложил, че причината на грипната епидемия през зимата може да бъде свързана със сезонните колебания на витамин D, който се произвежда в кожата под влиянието на слънчевата (или изкуствена) UV радиация. Това би могло да обясни защо грипът настъпва най-вече през зимата и по време на тропическия дъждовния сезон, когато хората прекарват повече време на закрито, далеч от слънцето, и техните нива на витамин D се понижават.", "date": "2019.11.28", "title": "Грипът: \"Бризбейн\" и \"Канзас\" удрят дробовете и нервната система"}
{"url": "https://www.monitor.bg:443/bg/a/view/utre-otvarjat-ofertite-za-proektant-na-am-cherno-more-182044", "text": "Офертите в обществената поръчка за разработване на разширен идеен проект, с извършване на пълни инженерно-геоложки проучвания и изготвяне на подробен устройствен план-парцеларен план на АМ „Черно море“ ще бъдат отворени утре - 29 ноември в Агенция „Пътна инфраструктура“. Бъдещият изпълнител ще трябва да разработи най-малко три варианта за трасе на АМ „Черно море“, както и да проучи възможностите за изграждането на връзки с курортните градове и комплекси, посредством съществуващите пътища. Проектната скорост на трасето се предвижда да бъде 120 км/ч, с габарит 27 м, с по две активни и една аварийна лента във всяка посока на движение. Поръчката включва извършване на инженерно-геоложки и геодезически проучвания на бъдещото трасе, разработване на проектни решения за изграждането на големите мостови съоръжения, виадукти, надлези, подлези, тунели и пътни възли, ландшафтно оформление, изготвяне на мерки по опазване на околната среда и разработване на подробен устройствен план-парцеларен план. Срокът за изпълнение е 365 календарни дни, който включва само времето за проектиране, без времето за преглед на разработката, организиране и провеждане на заседания на ЕТИС на АПИ, както и за провеждане на процедури по реда на ЗООС. Предвижда се трасето на АМ „Черно море“ да започва при бъдещата връзка с АМ „Хемус“, в района на с. Слънчево, да пресича Варненското езеро в най-тясната му част при гр. Белослав, да се свърже със съществуващата част от АМ „Черно море“ при с. Приселци и да направи връзка с края на АМ „Тракия“ при кв. „Ветрен“ на гр. Бургас.  Изграждането на АМ „Черно море“ ще завърши автомагистралния пръстен на страната, което е една от дългосрочните стратегически цели на пътната агенция. Свързването на основните пътни направления на Северна и Южна България – АМ „Хемус“ и АМ „Тракия“ ще подобри достъпа на международния транзитен трафик до двете най-големи пристанища - Варна и Бургас и на туристическия поток до цялото Черноморие. Индикативната стойност на поръчката е 14,4 млн. лв. без ДДС.", "date": "2019.11.28", "title": "Утре отварят офертите за проектант на АМ „Черно море“"}
{"url": "https://www.monitor.bg:443/bg/a/view/kafeto-pomaga-sreshtu-diabet-i-visoko-kryvno-182050", "text": "Учени откриха връзка между консумацията на кафе и появата на метаболитен синдром, съобщиха в. \"Дейли мейл\" и в. \"Дейли стар\", цитирани от БТА. Според тях пиенето на три-четири чаши кафе дневно значително намалява вероятността от поява на високо кръвно налягане, диабет тип 2 и сърдечносъдови проблеми.  Дори кафето без кофеин носи такива ползи, които се дължат на съдържащите се в напитката полифеноли. Учените от университета на Навара в Испания и университета на Катания в Италия установиха, че пиенето на три или четири чаши кафе въздейства положително върху кръвната захар. Според тях рискът от диабет намалява с до 25 процента при пиещите три или четири чаши кафе в сравнение с въздържателите или пиещите до две чаши кафе дневно. Ако кафето е повече - от шест до осем чаши, рискът от диабет намалява с 5-10 процента.  Учените са анализирали връзката между пиенето на кафе и хиляди новодиагностицирани случаи на диабет тип 2 в осем държави. Метаболитният синдром е комбинация от диабет, високо кръвно налягане и затлъстяване. Той повишава опасността от сърдечносъдови проблеми, инсулт и инфаркт.", "date": "2019.11.28", "title": "Кафето помага срещу диабет и високо кръвно"}
{"url": "https://www.monitor.bg:443/bg/a/view/nad-50-prikazki-za-gotvene-v-naj-novata-iznenada-ot-lidl-182033", "text": "В навечерието на най-семейния празник Lidl ще зарадва своите клиенти с традиционни български рецепти, събрани в специалното издание „Любимо от родната кухня с Манчев и Шишков“. През декември веригата ще даде възможност на своите потребителите да се сдобият с новата книга, представяща не само рецепти, а истории за родната кухня, събрали интересни факти и легенди около произхода на всяко ястие. В периода от 2 до 22 декември при пазаруване в търговската мрежа на Lidl за всеки 25 лв. от стойността на покупката в една касова бележка клиентите ще получават по 1 точка, а при 5 събрани точки ще могат да се сдобият с книгата „Любимо от родната кухня с Манчев и Шишков“. Повече информация и пълните условия на активацията могат да бъдат открити на  . В книгата всички потребители ще могат да открият как да приготвят ястия от традиционната национална кухня, както и споделени рецепти, предавани поколения наред в родове от различни региони в страната. „Любимо от родната кухня с Манчев и Шишков“ е създадена под редакцията на Мария Маркова, гл. ас. д-р към Института за етнология и фолклористика с Етнографски музей към БАН, която представя и историята на основните продукти и продуктови групи, известни в България от векове. Всяка рецепта е придружена от етнографска бележка с информация за произхода на ястието или продуктите, използвани в него. Написани увлекателно и придружени с изящни фотографии, рецептите са превърнати в истински приказки за готвене. Сред тях има отдавна забравени български ястия като барабойника, суджучената каша, белия мъж, петмеза от круши, както и любимите традиционни гозби като пататник, чомлек и добруджанска яхния, които оживяват през кулинарния прочит на Шеф Иван Манчев и шеф Таньо Шишков. През топлината на домашния уют, пресъздаден на страниците на книгата, читателите ще могат да надникнат далеч назад към корените на българското и да научат повече за традициите ни. В новата книга Лидл България представя и едни от найуспешните български производители, с които компанията работи в посока съхраняване и развиване на родните вкусове и продукти. Репортажните фотографии от срещите между шеф-готвачите и производителите разнообразие от автентични български продукти, отглеждани с любов и отговорност у нас. Компанията активно работи съвместно с български производители за разработване на местни продукти, защото вярва, че качествените локални продукти са в основата на любимите ни родни ястия. ", "date": "2019.11.28", "title": "Над 50 „приказки за готвене“ в най-новата изненада от Lidl"}
{"url": "https://www.monitor.bg:443/bg/a/view/supermodelyt-petra-nemcova-gushna-momchence-182029", "text": "Супермоделът Петра Немцова стана майка за пръв път. Това тя сподели в профила си в Инстаграм, а щастливото събитие се е случило на 15 ноември. Тя е изчакала две седмици, преди да съобщи новината, защото синът й се е родил шест седмици преждевременно и е искала да се увери, че той е в безопасност.  Бебето се е родило \"посред нощ на отдалечено място сред природата\", насред буря и за малко да се появи на бял свят в автомобила на път за болницата. След това са сменили няколко болници \"в молитви за възстановяването на бебето и пожелания да стане по-силен и здрав\". Петра Немцова е на 40 години. Омъжена е за френско-венецуелския предприемач Бенжамен Лареч.", "date": "2019.11.28", "title": "Супермоделът Петра Немцова гушна момченце"}
{"url": "https://www.monitor.bg:443/bg/a/view/zemedelcite-shte-se-osigurjavat-na-420-lv-182037", "text": "Земеделските производители у нас ще се осигуряват на 420 лв. от догодина. Това стана ясно след приети от бюджетната комисия промени в Закона за държавното обществено осигуряване (ДОО). Днес Комисията по бюджет и финанси разгледа на второ четене парите за НЗОК, ДОО и държавният бюджет за 2020 г.  По време на заседанието от БСП се оплакаха и казаха, че трябва всеки бюджет да се разглежда самостоятелно, а не в един ден. Председателката на водещата комисия обаче се защити като отвърна, че това винаги е било така и не е някаква уникална практика. “Всеки ще има време да се изкаже”, успокои Менда Стоянова. По време на заседанието се дадоха предложения за диференцирано ДДС, каквато е практиката в други европейски страни, за качване на максималния осигурителен доход и други. От ДПС предложиха месечният размер за осигуряване на регистрираните стопани да остане 400 лв. След окончателна редакция неговият размер стана 420 лв. с подкрепа от 14 гласа и 7 въздържали се. По отношение на пенсиите, от \"Обединени патриоти\" и ГЕРБ предложиха минималната пенсия а осигурителен стаж и възраст да бъде 250 лв. от 1 юли догодина. от ДПС направиха същото предложение за промяна, но още от 1 януари 2020 г. На второ четене БСП предложиха 300 лв. минимална пенсия. В бюджета беше заложено от догодина всички пенсии да се вдигнат с 6,7%, а минималната да стане 234,13 лв. В момента тя е 219,43 лв. Накрая обаче бе прието предложение на ОП и ГЕРБ за 250 лв. пенсия. Припомняме, че минималният размер на пенсията бе договорен между НФСБ, ВМРО и ГЕРБ по време на коалиционен съвет, провел се преди няколко седмици. На него стана ясно, че това увеличение ще бъде за 800 000 души. Според социалният министър Бисер Петков финално решение за болничните може да има на Националния съвет за тристранно сътрудничество. \"Решение за болничните трябва да има до един месец след обнародването на Законопроекта за бюджета на държавното обществено осигуряване, което е доста скоро. Работата на експертно ниво е започнала и очакваме финалните предложения от НЗОК, които да обсъдим със социалните партньори. Вариантите за болничните са ясни, така че, когато има нов вариант, той ще обсъди\".", "date": "2019.11.28", "title": "Земеделците ще се осигуряват на 420 лв."}
{"url": "https://www.monitor.bg:443/bg/a/view/izgodnata-antilekarska-dyvka-182036", "text": "Започват да стават подозрителни всекидневно раздухваните случаи на далавери и “лекарски” грешки, извършвани от медици. Очевидно някой се нуждае от обществен гняв и най-вече от противопоставянето между пациенти и лекари. Несъмнено съобщението за закопчана психиатърка, източила 500 000 лв. от Здравната каса за лечение на мними болни, е щекотливо и дразнещо събитие. Такова беше напоследък и ТЕЛК-ът на шефа на Пазарджишката болница, в която друг доктор си изкарваше добри пари, чрез поставяне на стендове на здрави хора. Шум се вдигна и около съмнителното разкарване между болници на родителите и болното им 3-годишно дете, преди да почине. Ще кажем направо – случващото се все повече прилича на димна завеса, която цели да прикрие безспорният факт, че Здравната каса е каца без дъно, която докарва добри доходи на малка върхушка около нея. И с разбиването на която, вместо да се заемат, управляващите предпочитат да наливат милиони. Само за последните няколко години там бяха налети близо един милиард лева. А резултатът е все по чести скандали и срам за хилядите лекари, които добросъвестно спасяват всекидневно човешки животи. Обидно е бивш министър на здравеопазването открито да твърди, че има недосегаеми около Касата, а държавата да си мълчи. Или да лови дребните риби. А те не са слепи и действат на принципа не е луд този, който яде зелника, а който му го дава. Да, но това са нашите пари! И е крайно време управляващите, които и да са те, да решат този проблем, а не да си прехвърлят топката от правителство на правителство. Нито лекарите, нито пациентите заслужават подобно отношение.", "date": "2019.11.28", "title": "Изгодната антилекарска дъвка "}
{"url": "https://www.monitor.bg:443/bg/a/view/d-r-kristijan-gonovski-otdelenie-po-ortopedija-i-travmatologija-v-umbal-pylmed-plazmoterapijata-e-prilojima-pri-vsichki-vyzpalitelni-ortopedichni-zaboljavanija-182023", "text": "Остеоартрит и дегенеративни ставни заболявания, силни болки след спортни занимания, менискални увреди и лезии, тежки навяхвания, свързани с увреди на връзки, както и асептични некрози могат да се повлияят успешно от щадящия метод плазмотерапия. Това коментира *д-р Кристиян Гоновски, ортопед-хирург в УМБАЛ „Пълмед“. Методът „плазмотерапия“ е иновационен и най-общо представлява инжекционно въвеждане на специална плазма в тъканите на пациента, обогатена с тромбоцити, като целта е локална стимулация на регенераторните процеси. В Отделението по ортопедия и травматология на пловдивската университетска частна болница методът успешно се прилага вече от година, като през последните шест месеца търсенето му от пациентите с възпалителни заболявания е особено активно. Това е така, защото терапията дава силно положителен резултат, а е почти без странични ефекти. „Всъщност в УМБАЛ „Пълмед“ възстановяваваме стави, сухожилия и меки тъкани с помощта на плазмотерапия“, заключава д-р Гоновски. Доктор Гоновски обаче предупреждава, че както при всяка друга манипулация с цел инжектиране на вещества, и при плазмотерапията се срещат противопоказания при прилагането й. Тя не се препоръчва на пациенти с туморни заболявания, с тромбоцитопении, при грип или инфекциозни заболявания. Честотата на процедурите в общия случай варира между една и три. Те се извършват през седмица в период от един месец. За настъпване на ефект може да са нужни няколко инжекции на сесия, както и няколко сесии в продължение на 3 до 6 месеца, обяснява още д-р Кристиян Гоновски. Важно е обаче да се отбележи, че сама по себе си плазмотерапията не е еликсир, който непременно лекува всякакви ортопедични и травматологични заболявания. Целта на прилагането на този иновационен метод е да се сведе до минимум количеството на приеманите от пациентите обезболяващи и противовъзпалителни медикаменти.", "date": "2019.11.28", "title": "Д-р Кристиян Гоновски, Отделение по ортопедия и травматология в УМБАЛ „Пълмед“: Плазмотерапията е приложима при всички възпалителни ортопедични заболявания"}
{"url": "https://www.monitor.bg:443/bg/a/view/karanikolov-bylgarskijat-iznos-za-syrbija-e-narasnal-s-nad-10-182025", "text": "За първите осем месеца на настоящата година българският износ за Сърбия е нараснал с 10,3% и достига 437 млн.евро. Това заяви министърът на икономиката Емил Караниколов, който откри българо-сръбски бизнес форум с участието на близо 100 компании от секторите земеделие, строителство, ИКТ, туризъм, хранително вкусова промишленост и др. Събитието се проведе в рамките на Третата сесия на смесената Българо-сръбска междуправителствена комисия за икономическо сътрудничество в София. Икономическият министър подчерта, че българо-сръбското икономическо сътрудничество бележи положително развитие в последните години. „През 2017 – та и 2018 – та година стокообменът между двете страни надхвърли 1 млрд. евро, а само за периода януари-август тази година той достига 886 млн.евро\", допълни той. По думите му съществува голям потенциал за нарастване на обемите в двустранната търговия, както и много възможности за реализиране на съвместни бъдещи проекти. Министър Караниколов, който е съпредседател на смесената комисия от българска страна и министърът, отговарящ за иновациите и технологичното развитие на Република Сърбия г-н Ненад Попович проведоха среща, на която обсъдиха разширяване на търговско – икономическите отношения между двете страни. Двамата се договориха за задълбочаване на регионалното сътрудничество в сферата на иновациите и дигитализацията, удвояване на стокообмена, както и за подпомагане на фирми от двете страни да излязат на трети пазари. Министър Попович посочи от своя страна, че България е партньор, с който сръбската страна иска да подобри сътрудничеството, особено в новите технологии и иновациите, както и между малките и средни предприятия. В края на заседанието на междуправителствената комисия двамата съпредседатели подписаха протокол, в който се идентифицират мерки за разширяване на сътрудничеството в редица области от взаимен интерес, като търговия и инвестиции, иновации, енергетика, туризъм, селско и горско стопанство, транспорт, информационни технологии и дигитализация, регионално развитие, трансгранично сътрудничество и други. Подписан бе и Меморандум между Изпълнителната агенция за малки и средни предприятия и Иновационния фонд на Република Сърбия.", "date": "2019.11.28", "title": "Караниколов: Българският износ за Сърбия е нараснал с над 10%"}
{"url": "https://www.monitor.bg:443/bg/a/view/kolite-v-centyra-sofija-pypljat-kato-peshehodci-182024", "text": "Скоростта на движението на колите в центъра на София достига тази на пешеходец в пиковите часове. Това става ясно от анализ за транзитния трафик през града на проекта „Визия за София“, който започна да се разработва преди две години с цел да предложи дългосрочна стратегия за развитие на столицата. В проекта са начертани 384 мерки за бъдещата работа на кметството, който ще бъде внесен в Столичния общински съвет за гласуване.  От анализа става ясно, че в най-натоварените часове на места в центъра на София колите се движат с 5 км в час. Средната скорост на надземния градски транспорт е 14 км в час, а заедно с метрото достига до 21 км в час, а от инициативата предлагат в следващите няколко години да достигне до 25 км в час. „Средната скорост на придвижване в пикови часове през централната градска част е изключително ниска и това показва, че централните булеварди са изчерпали капацитета си на поемане на трафик. Препоръчва се търсене на решение за намаляване на непрекъснатия транзит най-вече на товарните автомобили. Сравнението с другите подобни на София градове, показва, че са успешни политиките за „изнасяне“ на повече автомобилно движение от центъра към периферията на града“, се посочва в анализа. От „Визия за София“ предлагат цената на разрешенията за строеж в София да имат различни такси обвързани с района на инвестицията. „В момента цената им почти не зависи от района, за който се издава документът“, изтъкна арх. Любо Георгиев, който е ръководител на екипа, разработил „Визия за София“. Според него обаче има значение дали една нова сграда се прави в центъра на София, в някой от жилищните квартали или в крайградските територии. Предлага се също ново изчисление на такса смет на база генерирания отпадък, а не както е в момента спрямо данъчната оценка на имота. Според експертите трябва да има повече съдове за разделно събиране, защото отдалечеността им е сред проблемите за гражданите. Предлага се и в Столичната община да бъде сформирано звено, което да контролира и модерира общинските проекти. „Случаят с ул. \"Граф Игнатиев\" показа, че необходимостта от това е належаща“, заяви Георгиев. Звеното по думите му трябва да спре и честата безконтролна практика първо да се асфалтира улицата, а после да се полагат тръби. За справяне с проблема с мръсния въздух се препоръчват глоби за отопление на дърва и въглища и в същото време стимули за използването на газ и парно. „Когато живееш в голям град, където хората са близко един до друг, не може да си правиш каквото си искаш и да ползваш дърва или въглища само защото ти харесва повече“, коментира арх. Георгиев. Според екипа на \"Визия за София\" гражданите трябва да бъдат включени по-активно във формирането и изразходването на бюджета на София. Оттам предлагат всички бюджети, както и разходите за публичната среда да се публикуват онлайн, за да е ясно как и за какво се харчат средствата.", "date": "2019.11.28", "title": "Колите в центъра на София пъплят като пешеходци"}
{"url": "https://www.monitor.bg:443/bg/a/view/jeleznijat-chovek-i-spajdyrmen-se-sybirat-v-dulityl-snimka-182030", "text": "Робърт Дауни Джуниър и Том Холанд, които феновете на комиксовите филми обикнаха като дуо с почти бащино-синовна връзка в серията от филми под щампата на „Марвел“, се събират отново на голям екран. След като Железният човек (Дауни Джуниър) трагично намери смъртта си в „Отмъстителите: Краят“, фенове се надяваха да видят двамата актьори отново заедно. Това ще се случи в предстоящия „Дулитъл“, който ще направи световната си премиера в средата на януари. Филмът, както може би вече се досещате, е посветен на прочутия герой д-р Джон Дулитъл, а сюжетът ще го провокира да преодолее тежката загуба на съпругата му, като го изпрати на мисия в джунглата, за да търси лек за болната кралица. Макар че няма да видим екранния Спайдърмен наистина на големия екран, то Том Холанд ще озвучи един от най-добрите приятели на д-р Дулитъл – кучето Джип. Сред звездните актьори, които също ще дадат гласовете си назаем за животните в заглавието са още Селена Гомес, Марион Котияр, Реми Малек, Ема Томпсън, Октавия Спенсър, Джон Сина и др. Това е първият филм на Дауни Джуниър, който ще изиграе Дулитъл, след раздялата му с киновселената на „Марвел“. Последният път, когато актьорът участва във филм с роля, различна от тази на Тони Старк, бе през 2014 г., когато премиерата си направи „Съдията“.", "date": "2019.11.28", "title": "Железният човек и Спайдърмен се събират в „Дулитъл“ (СНИМКА)"}
{"url": "https://www.monitor.bg:443/bg/a/view/zapaliha-statujata-na-ibrahimovich-v-shvecija-182032", "text": "Статуята на Златан Ибрахимович пред стадиона на родния му клуб „Малмьо“ бе вандалски нападната от бесни фенове на отбора. По този начин те показаха разочарованието си от новината, че Ибра е закупил част от контролния пакет акции на големия враг - „Хамарби“. Шведът определи действието си като „забавно и вълнуващо“ и заяви: „Това няма нищо общо с миналото ми в „Малмьо“, даже мисля, че запалянковците ще се радват за мен“. Реакцията на феновете обаче се оказа изненадваща за Ибра, чиято бронзова фигура беше построена преди по-малко от два месеца между стария и новия стадион на клуба, за който той дебютира в професионалния футбол през 1999 година. Първо през деня се видяха плик за боклук върху главата и тоалетна чиния на рамото на статуята, а впоследствие в по-късните часове се появиха клипове в социалните мрежи с фенове, които я възпламеняват. През миналия сезон “Малмьо“ завърши втори, а “Хамарби“ трети с равен брой точки. Враждата между двата отбора е жестока и феновете никога не прощават подобни постъпки.", "date": "2019.11.28", "title": "Запалиха статуята на Ибрахимович в Швеция"}
{"url": "https://www.monitor.bg:443/bg/a/view/tri-bolnici-v-sofija-poemat-speshnija-priem-na-deca-182003", "text": "Три болници в София започват да приемат деца по спешност. Това са „Пирогов“, Национална кардиологична и Александровска болница, съобщиха от Министерството на здравеопазването. Решението е взето, след като директора на Столичната регионална здравна инспекция д-р Данчо Пенчев е уведомил с писмо министерството, че поради напуснали лекари от Педиатричната болница „Проф. д-р Иван Митев“ и липсата на медицински кадри се преустановява приема на деца, нуждаещи се от интензивно лечение и дихателна реанимация. Директорите на трите болници са декларирали готовност лечебните заведения да поемат детската спешност на територията на София. Информиран е и Центърът за спешна медицинска помощ – София, като транспортът на пациентите ще се осъществява до лечебните заведения със структури по педиатрия и с необходимото ниво на компетентност, което да гарантира оказването на качествена и навременна медицинска помощ на пациентите.  ", "date": "2019.11.28", "title": "Три болници в София поемат спешния прием на деца "}
{"url": "https://www.monitor.bg:443/bg/a/view/56-godishen-se-preobryshta-s-djipa-si-na-gorski-pyt-zagiva-na-mjasto-182007", "text": "56-годишният А.Димов от симитлийското село Полена загина на място след като се преобърна с джипа си „Нисан Терано“ в трудно достъпната местност „Бившата застава“. Сигналът за инцидента е подаден вчера около 17 часа от землището на село Сушица. Той отишъл с джипа да нагледа стадо с крави. С високопроходимия си автомобил потеглил по стръмен наклон, но загубил контрол над возилото, което потеглило назад.  Последвало преобръщане на джипа няколко пъти  в стръмно дере.  56-годишният А. Димов е загинал на място. Полицаи от 02 РУП-Благоевград са извършили оглед на място. Към 20 часа снощи загиналият е транспортиран за аутопсия от съдебен лекар в благоевградската патоанатомия.", "date": "2019.11.28", "title": "56-годишен се преобърна с джипа си на горски път, загина на място"}
{"url": "https://www.monitor.bg:443/bg/a/view/futbolnite-nacionali-se-izravniha-s-burkina-faso-182041", "text": "Националният отбор на България по футбол се изкачи с две позиции в ранглистата на ФИФА за ноември и вече заема 59-о място. Националите приключиха квалификационния цикъл за Евро 2020 с победа над Чехия с 1:0 по-рано този месец и с 1381 точки тимът на Георги Дерменджиев дели 59-о място с Буркина Фасо. Съперникът на България в баражите за Евро 2020 - Унгария, е малко по-напред - 52-ро място с 1416 точки. Лидер остава Белгия с 1765 точки, следван с 1733 точки от световния шампион Франция и Бразилия с 1712. Междувременно бившият национал Георги Миланов разкри, че в Унгария се радват на жребия за плейофите за Евро 2020, който ги изправи срещу България. Миланов играе за местния шампион „МОЛ Види“, но от година не е обличал екипа на „лъвовете“. \"Изглежда всички са доволни от жребия за баражите за европейското първенство, заяви Миланов пред „Хоризонт“. - В Унгария се радват, че ще играят с България, а ние се радваме, че ще играем с унгарците. Ако публиката ни помогне, можем да се справим“, категоричен бе Миланов.", "date": "2019.11.28", "title": "Футболните национали се изравниха с Буркина Фасо"}
{"url": "https://www.monitor.bg:443/bg/a/view/oranjev-petyk-s-ogromni-otstypki-v-magazinite-na-vivacom-182022", "text": "Оранжевият петък в магазините на VIVACOM започва от днес и продължава 5 дни. В магазините на телекома и онлайн на сайта, потребителите могат да се възползват от големи отстъпки на различни видове устройства от портфолиото на компанията. Сред намалените модели до 2 декември са модели на Huawei, HONOR и Samsung.  Офертата важи при сключване на нов срочен договор или подновяване на текущ за тарифни планове SMART L, L+, XL, XL+, U, както и i-Traffic M+, L+, XL+, XXL+ и закупуване на устройство при еднократно заплащане в брой или на лизинг. Huawei P30 със 6.1-инчов OLED дисплей и резолюция от 1080 х 2340 пиксела. Смартфонът използва 7nm-овия икономичен процесор Kirin 980, който в комбинация с 6GB RAM и 128GB вградена памет, осигуряват възможност за използване на няколко приложения едновременно.  Huawei P30 разполага с тройна основна камера – 40 МР широкоъгълен обектив с лазерен автофокус, 8 МР телефото обектив с 3 пъти оптично приближение и 16 МР ултраширокоъгълен обектив за по-голяма зрителна площ на кадъра, както и 32 МР селфи камера. Предлага се на цена от 37.98 лв. на месец с план SMART L+. Друг модел, част от оранжевия петък във VIVACOM е Huawei P30 lite. Смартфонът е оборудван с мощния 8-ядрен процесор Kirin 710, а 4 GB RAM памет и 128 GB вградена памет съхраняват всички важни моменти на едно място. Камерата на Huawei P30 lite разполага с троен хибриден зуум. Устройство има опция за бързо зареждане и може да бъде закупено на цена от 15.98 лв. на месец с план SMART L+. В промоцията е включено и е бюджетното предложение Samsung Galaxy A10. Galaxy A10 има отделен слот за microSD карти, като поддържа такива до 512GB. Моделът има предлага възможност за лесно прехвърляне на файлове от смартфона към външна флашка и обратно с опцията USB On-The-Go. Смартфонът изпозлва лицево разпознаване и се предлага на цена от 6.98 лв. на месец с план SMART L+. Друго предложение от VIVACOM през оранжевия петък е HONOR 8S. Дисплеят му е 5,71-инчов HD+, а 5 MP селфи камера предоставя функцията бърз Face Unlock. Устройството е на промоционалната цена от 4.98 лв. на месец с план SMART L+.", "date": "2019.11.28", "title": "Оранжев петък с огромни отстъпки в магазините на VIVACOM "}
{"url": "https://www.monitor.bg:443/bg/a/view/shofior-pregazi-padnal-djado-na-pytja-182017", "text": "Шофьор от Пловдив е прегазил по невнимание паднал дядо на пътя в брациговското село Бяга и той е починал, въпреки усилията на лекарите. Сигнал за случилото се е бил получен в сряда малко пред 11.00ч. в Районното управление на МВР в Пещера. 44-годишният К.Г. от Пловдив управлявал лек автомобил „Фолксваген“ по улиците на селото. На кръстовище по време на завой мъжът не видял падналия на пътното платно 75-годишен жител на селото Т.Г. Така автомобилът преминал буквално през пенсионера. Незабавно на мястото са пристигнали екипи на „Спешна помощ“, местния полицейски участък и пещерското полицейско управление. Пострадалият е транспортиран с линейка към МБАЛ-Пазарджик, но за съжаление въпреки усилията на спешните медици още по пътя е починал. Възрастният мъж е имал сериозни травми в областта на главата и гръдния кош, вследствие на това, че през тялото му е преминала леката кола. Пещерски пътни полицаи са тествали за алкохол и наркотични вещества шофьора, като пробите са отрицателни. Виновният за смъртта на дядото водач на автомобила е задържан в ареста за срок от 24 часа, а за случилото се е уведомен прокурор от Окръжната прокуратура в Пазарджик.  ", "date": "2019.11.28", "title": "Шофьор прегази паднал дядо на пътя"}
{"url": "https://www.monitor.bg:443/bg/a/view/dariha-bitkojni-za-55-bona-za-borba-s-raka-182019", "text": "Дарение в размер на 55 000 лева под формата на биткойни получи фондация „Победи рака“. То е направено от покерпортал в САЩ и е 3.6105 биткойна. Средствата са събрани чрез благотворителни онлайн турнири, провеждани през октомври - Световният месец за борба с рака на гърдата.   Парите от дарението ще бъдат вложени в национална кампания за профилактични прегледи за рак на гърдата, която ще се проведе през 2020 г.\", сподели д-р Полина Лъжанска, председател на  \"Победи рака\", като посочи, че е изключително благодарна за дарението и подчерта, че виждаме нагледно как с добра воля и социална отговорност печалбите от виртуалното пространство могат да помогнат на десетки реални хора в битката за собствения им живот. Фондацията е била избрана като бенефициент на дарението след провеждането на маратона Race for the Cure. Най-голямото благотворително събитие за жени с рак на гърдата в света се проведе за пръв път у нас на 29 септември и събра на стартовата линия в столичния Южен парк близо 6000 души. София бяга заедно с представители на още 16 европейски столици, сред които Рим, Атина и Прага, благодарение на CancerCare.bg – създадената от лекари платформа за онкологични заболявания на \"Победи рака\".", "date": "2019.11.28", "title": "Дариха биткойни за 55 бона за борба с рака"}
{"url": "https://www.monitor.bg:443/bg/a/view/razdadoha-kaski-sreshtu-zemetresenie-na-deputatite-v-japonija-182021", "text": "Депутатите в японския парламент се сдобиха с пластмасови каски, които много напомнят тези на самураите, за да се защитават в случай на земетресение.   Председателят на долната камара на парламента Тадамори Осима лично демонстрира на колегите си как се носят шлемовете. Той призова присъстващите в залата да бъдат бдителни, но да продължат да участват в заседанията.", "date": "2019.11.28", "title": "Раздадоха каски срещу земетресение на депутатите в Япония "}
{"url": "https://www.monitor.bg:443/bg/a/view/livyrpul-shte-treperi-do-posledno-v-shampionskata-liga-182014", "text": "Европейският клубен шампион „Ливърпул“ може сензационно да отпадне още в груповата фаза на Шампионската лига. Мърсисайдци стигнаха само до 1:1 с „Наполи“ и съдбата им ще се реши в последния кръг, когато гостуват на „Залцбург“. Преди финалните сблъсъци „Ливърпул“ е лидер с 10 точки, „Наполи“ е с 9, а „Залцбург“ е на третото място със 7 точки. Това на практика означава, че ако австрийците бият играчите на Юрген Клоп в последния мач и по същото време „Наполи“ спечели срещу „Генк“, ще ги елиминират от надпреварата. Именно поради тази причина германският мениджър на „Ливърпул“ изобщо не бе доволен от равенството с „Наполи“, но заяви, че остава оптимист. „Ситуацията в групата е отворена, което не ми харесва, защото трябваше вече да сме се класирали, сподели Клоп. - Проблемът не е, че играем слабо, а просто съперниците ни са много силни. Ще трябва да се борим до последно, но така беше и миналата година. Ситуацията ни не е брилянтна, но е добра и трябва да я използваме по най-добрия начин”, заяви Клоп, който съжали за контузията на Фабиньо и заяви, че повече информация за състоянието му ще има в близките дни. Преди мача пък ултрасите на „Наполи“ създадоха много работа на полицията, като петима бяха арестувани за безредици и сбивания.", "date": "2019.11.28", "title": "„Ливърпул“ ще трепери до последно в Шампионската лига"}
{"url": "https://www.monitor.bg:443/bg/a/view/nashi-paralii-davat-pod-naem-skypite-si-kyshti-prez-ljatoto-182005", "text": "Българи с по-високи финансови възможности купуват скъпи къщи в хубавите курорти по Средиземноморското крайбрежие на Южна Европа и през лятото ги дават под наем. Това смята Весела Илиева, собственик на една от посредническите агенции, специализирана в сферата на луксозните имоти. Тя уточни, че основно тези къщи от високия сегмент се купуват от българи в Гърция или по фреската Ривиера. „Подобни Швейцария и Франция, като къщите се дават под наем в разгара на сезона и имат печалба“, поясни тя. Илиева каза още, че в момента у нас много трудно може да се наеме хубава апартамент или къща за срок от от един до няколко месеца. Причината е в стремежа на собствениците им да ги предлагат през платформите карткосрочно или минимум за година. „Немалко чужденци идват в България и търсят луксозна квартира или къща например за 4 месеца, защото за този срок през Airbnb им неизгодно да наемат жилище. В повечето от другите страни от Европа подобен проблем не съществува. У нас през лятото е много трудно да се наеме хубав имот за 2 или 3 месеца“, добавя тя. Относно интереса на най-състоятелните нашенци към покупки на много скъпи имоти зад граница Илиева уточни, че от началото на годината такива сделки са били едва десетина. Анализите от началото на 2019-та след еуфоричните предишни 2 години. Според данните максималната отстъпка от офертната цена за сделки в сегмента е 12%, а минималната - 5 на сто. „Купувачите вече отделят много повече време за решението си да купят даден имоти и правят доста повече огледи. Едновременно с това има ръст от 30% на обажданията по обяви за недвижимости от сегмента. Традиционно най-много сделки с луксозни имоти в София се правят в района на Докторски паметник, както и в „Лозенец““, добавя Илиева. Друга тенденция от началото на годината е и нарастващото предлагане на новопостроени луксозни имоти. През миналата година инвеститорите в тези проекти са се надявали да доста високи цени, като те дори са били близки до тези за реализирани сделки с уникални жилища в сегмента. От началото на годината най-високата цена на сделка от 4,5 млн. евро за резиденция в полите на Витоша. Обичайният бюджет на купувачите на луксозните имоти у нас е от 450 хил. до 800 хил. евро. Само при 10-15% от сделките в сегмента купувачите прибягват до ипотечен кредит. Според брокери уникалните имоти от сегмента обикновено се обявяват за продажба при възход на цените, при спад - обявите за тях изчезват. Крийс Дийц, от голяма западна мрежа за продажба на имоти в цял свят прогнозира, че в следващото десетилетие голяма част от покупките на недвижимости ще се прави с инвестиции от Азиатско-Тихоокеанския район и посъветва българските брокери да са готови за това.", "date": "2019.11.28", "title": "Наши паралии дават под наем скъпите си къщи през лятото"}
{"url": "https://www.monitor.bg:443/bg/a/view/10-godishnata-djulija-bytyrs-otkradna-syrceto-na-tarantino-182020", "text": "Куентин Тарантино е фен на 10-годишната актриса Джулия Бътърс, която виждаме в последния му филм „Имало едно време в Холивуд“. В лентата тя влиза в ролята на Труди Фрейзър – малката актриса, която успява да постави позалязващата уестърн звезда Рик Далтън (Леонардо ди Каприо) на мястото му. Оказва се, че режисьорът  е харесал Бътърс още от участието й в ситкома „Американска съпруга“, като впоследствие не се и замислил на кого да даде ролята на малката Труди Фрейзър. „Отидох на едно прослушване. После той се обади да покани мен и майка ми в офиса му. Бях много нервна и имах чувството, че сърцето ми ще се пръсне всеки момент“, обясни Бътърс пред The Hollywood Reporter на прага на старта на наградния сезон тази година, в който „Имало едно време в Холивуд“ вероятно ще остави следа. По думите на актрисата, тя все още не е гледала нито един филм на Тарантино, защото те не са подходящи за деца на нейната възраст. Видяла по-голямата част от „Имало едно време...“ обаче, като излизала от киносалона, когато сцените не били подходящи. споделя още малката звезда. Най-ценни съвети пък получила от Ди Каприо, който също като нея стартира кариерата си още като дете. „Обясни ми през какъв път е минал той, като ми каза да продължа да съм все така професионална и фокусирана“, казва още Бътърс.", "date": "2019.11.28", "title": "10-годишната Джулия Бътърс открадна сърцето на Тарантино"}
{"url": "https://www.monitor.bg:443/bg/a/view/sakskoburggotski-njama-druga-alternativa-osven-obedinena-evropa-182009", "text": "\"За мен няма друга алтернатива освен обединена Европа.\". Това заяви експремиерът Симеон Сакскобургготски на кръгла маса \"Европа без стени. Какво ни обединява днес - либерален преглед\", организирана от Европейския либерален форум с подкрепата на Либералния институт за политически анализи и фондацията \"Фридрих Науман\". По думите му Европа и ЕС са бъдещето ни и либералната ценностна система покрива най-широко различните идеи. Той отбеляза, че напоследък радикални нагласи под претекст, че съществуващите системи не са актуални и не функционират добре, са готови да разрушат всичко за някакъв нов свят. \"За мен това е утопия\", посочи той и допълни, че либералното мислене и диалогът, с който може да се гарантира мирът, не бива да се подценяват. Сакскобургготски посочи, че трябва да сме отворени и да слушаме, като каза, че това му е помагало през целия му живот, но уточни, че не трябва да надвикваме, а да изслушваме. Сакскобургготски припомни девиза \"Съединението прави силата\" и отбеляза, че това е важно и вдъхновяващо. Бившият премиер и лидер на НДСВ коментира, че обединена Европа е единственият начин за България да може да защити интересите си. На въпрос за посещението на премиера Бойко Борисов в САЩ той каза, че това е нормално в съюзнически взаимоотношения и е позитивно.  \"Образованието е това, което може да възпре популизма, а популизмът е общото име на бедите, на които сме жертва\", смята пък президентът на Атлантическия клуб Соломон Паси. Той припомни, че Хитлер всъщност се възползва именно от дефектите на демокрацията - да създадеш изкуствени страхове у хората, да показваш плашилото и да казваш \"Аз мога да ви спася от това плашило\", което фактически не съществува. \"В момента, в който беше съборена Берлинската стена, започнахме да градим други стени едновременно - видими и невидими\", добави Паси и отбеляза, че повече говорим за Берлинската стена, а по-малко за Желязната завеса, която е била невидима, но е била истинската разделителна линия. По думите му всяка държава имала своя собствена Берлинска стена, а тази у нас е паднала една седмица преди реалната - с шествието на \"Екогласност\", когато за първи път масово и организирано хора са излезли да протестират пред Народното събрание.  Бившият посланик на Чехия у нас Петр Поспихал, отбеляза от своя страна, че борбата с режимите тогава може да се погледне и като борба за правата на човека. Фелицита Медвед, президент на словенския \"Новум институт\" пък изрази мнение, че всички стени рано или късно падат, защото имало човешки стремеж във всички нас да бъдем свободни. А д-р Райнер Адам, регионален директор на Източна и Югоизточна Европа на фондацията \"Фридрих Науман\" коментира, че Берлинската стена е била построена, за да не избягат хората, да ги пази от свободата. \"ЕС е проект на мира\", изтъкна той.", "date": "2019.11.28", "title": "Сакскобургготски: Няма друга алтернатива освен обединена Европа"}
{"url": "https://www.monitor.bg:443/bg/a/view/psihiatyrka-iztochi-polovin-milion-ot-nzok-s-recepti-za-paranoidna-shizofrenija-182001", "text": "Психиатърка от Пловдив източила над 500 000 лева от НЗОК с фалшиви документи на 52-ма пациенти, чрез измама за отпускане на скъпоструващи медикаменти за лечение на параноидна шизофрения. Това съобщиха на съвместна пресконференция районният прокурор на Пловдив Чавдар Грошев, зам.-районният прокурор и наблюдаващ прокурор Атанас Илиев и шефът на полицията в Пловдив ст. ком. Йордан Рогачев. „Процедурата за издаване на скъпоструващите лекарства е строго регламентирана. Установили сме, че този лекар психиатър се е сдобивал с направления от лични лекари. Проверяваме дали въобще тези направления са издадени, за да минат наистина на преглед пациентите, или са от съучастници”, обясни районният прокурор Грошев. По думите на заместника му Атанас Илиев 52-те лица нямат никакво отношение към този психиатър, не знаят за какво става дума и не познават лекаря. „Част от тях са се намирали в чужбина докато уж са били преглеждани. Други наистина са имали ментални разстройства, но са се лекували с други лекарства от аптеките и не са били минали през процедурата за изписването на трите скъпи лекарства”, каза още Илиев. Той уточни, че досъдебното производство е било образувано на 21 ноември и за времето от началото на 2017г. до август 2018г. „Разследването е в изключително начален етап. Психиатърът е продавала лекарствата на черно, на двойно по-ниска цена. Предстои да бъдат установени хората, които са ги пласирали на черно, което се е случвало на всеки два – три месеца, когато лекарят събере едно количество ампули. Тогава ги продава”, обясни Илиев. Чавдар Грошев уточни, че на черно са пласирани три вида лекарства – „Сеплион”, „Треевикта” и „Зепидера”, които са скъпоструващи, тъй като една ампула струва между 700 и 900 лева. Тези лекарства са с удължено действие – между 15 и 30 дни. „В сряда са извършени претърсвания на 5 адреса в: Пловдив, Кричим, Първомай, село Фотиново в община Батак, Иззети са около 380 медицински протоколи, около 40 рецептурни книжки, печат на РЗОК, служебен компютър, ампули и др., силиконови заготовки на печати на фирми, печати на задържания лекар”, каза ст. ком. Рогачев. „По повдигнатото й обвинение лекарката я грози затвор от 1 до 8 години и конфискация до ½ от имуществото. Предстои да й бъде повдигнато второ обвинение – че въпросният доктор психиатър е държал в лекарския си кабинет вещи – силиконови отпечатъци на печати от РЗОК, за които е знаел, че са били за съставяне на неистински официални документи – до 6 г. затвор”, уточни Атанас Илиев. Диагнозите на 52-мата пациенти за параноидна шизофрения са били фалшифицирани. Част от тях изобщо не страдат от разстройства на личността, а други са се лекували, но не и с такива скъпоструващи лекарства. Редовната процедура за снабдяване с тях е сложна. НЗОК осигурява финансиране на 100% на лекарства на лица с диагноза параноидна шизофрения. Редът за издаване на тези скъпоструващи лекарства е, че лицето първо трябва да посети личния си лекар, който след преглед да издаде направление за лекар специалист. Той пък след преглед издава рецепта за депо медикаменти – лекарства с продължително действие от 15 до 30 дни. След това лицето минава и през специализирана комисия, която му дава нужните документи и му дава протокол за закупуване на скъпоструващите лекарства. С тези документи пациентът отива в РЗОК в Пловдив, откъдето се пращат документите до НЗОК, откъдето дават разрешение или не на лицето”, разказа каква е официалната процедура Чавдар Грошев. Предстои в петък да бъде разгледана мярката за неотклонение на задържаната психиатърка.", "date": "2019.11.28", "title": "Психиатърка източи половин милион от НЗОК с рецепти за параноидна шизофрения"}
{"url": "https://www.monitor.bg:443/bg/a/view/dvojno-poveche-meraklii-za-pagona-182018", "text": "„За първите 9 месеца на 2018 година в армията ни бяха постъпили 325 военнослужещи войници, тази година за същия период са 602, тоест почти двойно\". Това обяви в старата столица Велико Търново министърът на отбраната Красимир Каракачанов.  Каракачанов пристигна във Велико Търново за да се включи в празника на НВУ „Васил Левски“, след което уважи и заключителното събитие от кампанията „Бъди войник“, която се реализира от Министерство на отбраната.  По думите му кампанията „Бъди войник“ е успешна и ефективна, но трябвало да се потърсят и други начини, с които да бъдат приобщени повече млади хора към военната професия. \"От кампанията „Бъди войник“ очевидно има ефект и ако го съчетаем с трите години, в които увеличаваме заплатите по решение на Правителството на Република България със средно по 10%, виждаме, че това е пътят, през който можем да приобщаваме повече млади хора към военната професия\", добави той. Въпреки това той смята, че военните окръжия трябва да бъдат много по-активни в местата, в които присъстват. Като допълнителен ефект изтъкна, че ще е добре да има и по-разширена форма в средните училища. \"Надявам, че промените, които подготвяме в Закона за отбраната и въоръжените сили, в частта да създадем възможност за доброволна военна служба, ще дадат възможност на повече хора да изберат професията на военнослужещите\", каза военният министър. Красимир Каракачанов допълни, че относно часовете по военно обучение в училищата има много разногласия, като не скри, че имат спорове с МОН, от където смятали, че петте часа, които има в момента в училищата били достатъчни. Каракачанов даде да се разбере, че тези часове не само са малко ами направо излизшни и, каза че трябва да са поне от порядъка на 15-20 часа в годината с възможност и за практическо запознаване с воинския живот, в което можело да влиза и доброволен летен курс.  По думите му вместо децата да изучават неща, които никога няма да им влязат в практиката и в живота, е по-хубаво да изучават българската история, в която военната служба е най-красивата и славна част от нея. Министърът уточни, че в началото на следващата година се очаква да бъдат приети промените в Закона за отбраната и въоръжените сили за въвеждането на доброволната казарма. \"От догодина се очаква да се възстанови доброволната казарма. За издръжка на войниците и за ремонти на базите в бюджета на Министерството на отбраната са планирани 4 млн. лева\",  отбеляза още Каракачанов. По думите му въвеждането на доброволната казарма е в управленската програма на правителството, но процесът се забави, защото трябвало да бъде уточнена финансовата част.  „Ние сме го замислили в три модула – три, шест и девет месеца доброволно, и с опция, ако след това имаш желание, на практика тази подготовка, която си получил, ти е основата, на която ти веднага можеш да постъпиш в армията, ако желаеш“, уточни той. ", "date": "2019.11.28", "title": "Двойно повече мераклии за пагон"}
{"url": "https://www.monitor.bg:443/bg/a/view/dyrjavata-tyrsi-speshno-teren-za-parking-za-tirovete-181999", "text": "Държавните институции спешно търсят подходящ терен за изграждане на буферен паркинг за тежките камиони край границата, съобщи на ГКПП Капитан Андреево шефът на Агенция „Митници“ Георги Костов. Това не може да реши проблема с трафика, но поне може да направи престоя на чакащите по-комфортен, както и по-безопасен, защото километричните опашки са предпоставки за ПТП, допълни той. ГКПП Капитан Андреево работи на пълни обороти, 10 трасета на вход и 6 на изход са действащи, но това е максималният капацитет на пункта. През октомври са преминали 70 000 тежки камиони, подобна ще е цифрата за трафика и през ноември, каза Костов. Опашките пред Капитан Андреево стоят между 15 и 25 километра. Тежкият трафик беше обсъден на среща на българските и турските митници. От турска страна делегацията е оглавявана от зам.-министъра на търговията Ръза Туна Турагай. Всичко възможно за облекчаване на трафика е направено. Синхронизирана е смяната на митническите смени. И на българска и на турска страна се губят около 15-20 минути, докато се обработят данните от старата смяна и се включат акаунтите на следващата. С едновременната смяна на митничарите от двете страни на бариерите се пестят тези технологични минути, обясни Костов. Той призова превозвачите да ползват алтернативни маршрути. „Фериботите от Гърция за Италия пътуват празни. Целият трафик на тежки камиони е през българо-турската граница. Капитан Андреево и Лесово са задръстени, защото е достигнат максималният им капацитет, каза още шефът на Агенция Митници.        ", "date": "2019.11.28", "title": "Държавата търси спешно терен за паркинг за тировете"}
{"url": "https://www.monitor.bg:443/bg/a/view/revu-s-influensyri-predstavi-novata-zimna-kolekcija-v-maxsport-182012", "text": "Новите колекции на най-известните световни брандове за зимна екипировка бяха представени на ексклузивно ревю в бутика MAXSPORT в София. На тазгодишното събитие луксозният магазин представи модерна концепция, обличайки с хитовите за сезон 2019/2020 екипи, едни от най-известните български инфлуенсъри. Изчистени линии, ярки мотиви, метални отблясъци, материи от ново поколение и иновативни решения в скиорското оборудване ще завладеят пистите в предстоящата зима. Всеки запален скиор държи да подчертае собствения си стил, което диктува работата на водещите световни брандове, които наблягат на разнообразни дизайнерски решения с безкомпромисно качество. И тази година моделите акцентират на индивидуалността, а жълтото се очертава като доминант през новия сезон. Стилното ревю Let’s influence the winter together стана факт със съдействието на част от най-известните инфлуенсъри, които заразиха с добро настроение социалните мрежи, представяйки хитовете в облеклото за новия сезон. Ивелина от Stylish Toast, Алис от Mademoiselle Aia, Ади Гюзелева от In Food Veritas, Ели от Mademoisеllie, Благомира от Spring Lady, Гергана Илиева от With Love, Gergana и Милена от Mimi’s fashion moments, заедно с двете й деца, станаха част от моделите в хитовото ревю. Над 100 гости присъстваха на ексклузивното събитие, издържано в алпийски стил и придружено с изискани коктейли в духа на зимата. Атмосферата бе допълнена от алкохолни напитки с аромат на солен карамел, портокалова кора и опушени ядки. Специална игра с награда ваучер зарадва посетителите, а настроението се поддържаше от диджей. Събитието се осъществи с подкрепата на Smart Lady от Fibank (Първа инвестиционна банка) и Diners Club International First Lady.", "date": "2019.11.28", "title": "Ревю с инфлуенсъри представи новата зимна колекция в MAXSPORT"}
{"url": "https://www.monitor.bg:443/bg/a/view/nov-silen-trus-v-albanija-182004", "text": "Земетресение с магнитуд 4,9 бе регистрирано в Адриатическо море, на 42 км от албанската столица Тирана и на 18 км от Дуръс, отново в Албания, съобщава Европейският сеизмологичен институт. То е регистрирано в 10:52 централно гринуичко време (11:52 местно време) на дълбочина от 20 км. Няма съобщения за разрушения или пострадали. Междувременно, продължават спасителните акции в Дуръс и Тумане които са най-силно пострадали от земетресението в ранните часове на 26 ноември със сила 6,4 по скалата на Рихтер. До момента се съобщава за поне 41 загинали и над 670 ранени. В страната има множество срутени сгради, пише тиранското издание Albania Daily News.", "date": "2019.11.28", "title": "Нов силен трус в Албания "}
{"url": "https://www.monitor.bg:443/bg/a/view/samo-sol-slagat-v-mljakoto-181769", "text": "Ако някой иска да опита истински крокмач, може евентуално да се сдобие с този деликатес от младото семейство Мария Борисова и Николай Йорданов. Те живеят в Луковит, имат си професии, но са се посветили и на занаятчийските храни. По този начин си осигуряват допълнителни доходи, които са сезонни. Защото този невероятен деликатес се прави само в края на лятото, юли и август и много рядко в част от септември. Те го предлагат основно по фермерски пазари, а стъклените буркани с уникалното сирене свършват много бързо. Този занаят Николай наследил от своята баба и младото семейство го прави точно по този старовремски начин, разказва Мария Борисова, която е на щанда по време на Млечния фестивал в Луковит.    Тя разказва въодушевена, че крокмачът е специфичен продукт за Ловешкия край. В полето и другите части на страната се прави катък. Но разликата между двете е в състава. Катъкът зрее благодарение на бучиците сирене, които се поставят в млякото. Крокмачът пък съзрява единствено благодарение на солта, млечните бактерии, които съдържа самото мляко, и хладното помещение, някогашните изби. Прави се изключително от овче прясно мляко. Семейството го купува от ферми, които им гарантират качество на суровината, за да са сигурни в качеството на продукта, който пък те ще създадат. Обикновено това са стопанства със сертификати, уточни Мария Борисова.   Технологията на направата е повече от майсторска. Използва се само сурово овче мляко, но издоено, когато овцете започнат да прегарят. Защото именно тогава млякото е най-гъсто. След това се вари на много тих огън на водна баня и се бърка през цялото време. Целта е да се избегне образуването на каймак, а маслото да е разпределено равномерно. След като достатъчно се сгъсти, се охлажда постепенно и се осолява.  След това се оставя в хладно помещение, изба или зимник, за да зрее. Единственият му консервант е солта. Но именно тя му позволява да се сгъсти и да узрее. Бактериите, които се съдържат в самото мляко, идват от самата паша и росата по тревата. Те също участват в зреенето, разкри тайната на ловешкия деликатес младата жена.    Освен древния крокмач те правят и млечен пастет, който е новият им експеримент. Той се приготвя пак само от овче мляко, на основата на извара, в съчетание със сушени доматчета, сушена манатарка, дива чубрица, мащерка и босилек.", "date": "2019.11.28", "title": "Само сол слагат в млякото"}
{"url": "https://www.monitor.bg:443/bg/a/view/varnenci-se-vkluchvat-v-kauzata-koleda-v-paket-181989", "text": "Доброволци от Варна се включват в каузата за събирането на хранителни продукти, които да раздават за Коледа на хора в неравностойно положение. Това съобщи Илиян Димитров, организатор във Варна на инициативата по идея на Дияна Христова от София, която от години се занимава с доброволческа дейност. Тази година кампанията преминава под мотото „Коледа в пакет“. Димитров посочи, че идеята за благотворителния акт е възникнала спонтанно и със съпругата му Галя са проявили интерес и се включили в набирането на хранителни продукти, книги и вещи за бита, които да раздадат на нуждаещите се във Варна и региона. „Ще се подпомогнат хора и от цяла България, но по-голямата част са локализирани в София и Варна и околностите им. Семейства с деца, самотни родители, пенсионери и болни хора“, каза още Илиян. В момента доброволците събират хранителни продукти, които след това постепенно и ще разпределят и раздават на нуждаещите се. „Огледайте се около себе си - в квартала, в който живеете, в блока си, в детската градина или пък училището, където учат деца ви. За съжаление, често се срещат бедни семейства. Може да им подготвите нещо малко и вместо да го пращате до нас, да го занесете лично на място при тях. Ние вярваме, че доброто е заразно! Предай нататък“, призовава Илиян. Организаторът на кампанията посочи, че всеки желаещ може да се включи в инициативата, като закупи и донесе продукти, а така също да се даде предложение за помощ на някое семейство, за което имат информация, че се нуждае от помощ. Желаещите да помагат могат да се включат и чрез логистика за разнасянето на готовите пакети. Нужните продукти, които се събират са постни, рибни и месни консерви, пастет, макарони и юфка, сол, захар, брашно, ориз, леща, боб, олио, оцет, сапун, прах за пране, веро, чорапи, мармалад, вафли, бисквити, шоколад, халва, сухи пасти, пакетирани сладки, кафе, чай, книжки за оцветяване, книги за четене и др. Продуктите ще се събират на две дати - на 7 декември от 10 до 13 часа и на 14 декември по същото време на бул. „Княз Борис I” 133 във Варна.", "date": "2019.11.28", "title": "Варненци се включват в каузата „Коледа в пакет“"}
{"url": "https://www.monitor.bg:443/bg/a/view/netflix-prebroi-175-miliona-za-irlandecyt-na-skorseze-182006", "text": "Бюджет в размер на 175 милиона долара – толкова е заделил стрийминг гигантът Netflix за създаването на последния филм на Мартин Скорсезе – „Ирландецът“. Цифрата – впечатляващата сама по себе си, е рекордно висока за заглавие, което не е замислено като блокбастър в киносалона. Вместо това то се излъчва в отбрани кина отвъд Океана, а от днес тръгва и широкото му разпространение в стрийминг платформата. Бюджетът (който не включва маркетинговите разходи) надвишава този на „Спайдърмен: Далеч от дома“, който е с гарантиран касов успех в боксофиса, както и на други подобни заглавия като „Играч първи, приготви се“, „Алита: Боен ангел“ и „Годзила: Кралят на чудовищата“. Според запознати в средите, именно огромните разходи около заглавието са причината Скорсезе да предпочете проектът му да бъде продуциран от Netflix, предвид че повечето компании нямат практиката да финансират с толкова големи суми гангстерски филми. Най-скъпото перо пък със сигурност се крие в технологията за „подмладяване“ и „състаряване“ на героите в „Ирландецът“. „Отне много работа. Аз съм доволен, защото така току-виж филмовата ми кариера се удължила с 30 години“, пошегува се в свое интервю неотдавна Робърт де Ниро, който се разписва в една от главните роли във филма.", "date": "2019.11.28", "title": "Netflix преброи $175 милиона за „Ирландецът“ на Скорсезе"}
{"url": "https://www.monitor.bg:443/bg/a/view/zemetresenie-lushna-i-bylgarija-182011", "text": "След силните трусове в Албания, Босна и Херцеговина и Гърция, земетресение с магнитуд 3,2 по скалата на Рихтер бе регистрирано и на територията на Черно море, край Шабла, съобщи Европейският сеизмологичен център. Трусът е усетен в 13,37 ч. с епицентър на 18 км югоизточно от Шабла и на 67 км източно от Варна, с дълбочина 10 км, съобщи  . По данни на Геофизичния институт на БАН земетресението е с магнитуд 2,9 по скалата на Рихтер. Земетресинята край Шабла не са рядкост през последните години. По повод предишен трус ст. н. с ІІ ст. д-р инж. Орлин Димитров от Института по океанология във Варна обясни пред радио „Фокус” – Варна на какво се дължат колебанията на земната кора в региона. В акваторията на Черно море има не малко огнища, които биха могли да предизвикат земетресения. Най-опасните по българското крайбрежие се намират в акваторията на около 15 км югоизточно от нос Шабла. Там са установени два епицентъра, чийто магнитуд може да достигне повече от 7 по скалата на Рихтер. Тези земетръсни огнища се намират непосредствено едно от друго и на практика това е най-опасното място от българската територия на Черно море. Установени са и няколко други възможни земетръсни центъра, но с по-малък магнитут. Единият се намира на около 20 км. югоизточно от нос Калиакра, а другият - на около 30 км. южно от град Каварна. Според Орлин Димитров има обаче и съвременно активни опасни разломи. Най-опасният от тях е Калиакренският разлом, чиято траектория преминава почти успоредно на бреговата линия между нос Калиакра и нос Шабла. Съществуват още няколко азлома, които обаче пресичат бреговата линия перпендикулярно, а единият от тях минава през средата на варненското езеро и залив и продължава на изток, а другия разлом преминава близо до село Близнаци. Специалистът коментира, че всъщност тези са най-активните разломи, които геолозите наричат – съвременно активни разломи. Орлин Димитров посочи, че според исторически данни в акваторията на Черно море е установено, че е имало не малък брой земетресения, които са оказвали пагубно въздействие върху родното крайбрежие. Според исторически данни през XV век край Варна е имало силен трус, който разрушил целия град. „Имаме всички основания да считаме, че това земетресение е било в акваторията на Черно море”, заяви Димитров и подчерта, че тогава не е имало геофизици, които да определят къде е бил епицентъра на труса, но по малкото данни, с които учените разполагат, са стигнали до това заключение. През I век пр.н.е. е имало друго голямо земетресение в района на днешния град Каварна, когато градът намиращ се там Бизоне е изчезнал. Голямата трагедия обаче е дошла, когато след земетресението се е активизирало свлачище и следствие на свличане на скалната маса всъщност древният град потъва в морето. Това според специалиста е трагедия, която може да се сравни единствено с това, което се е случило на градовете Херкулан и Помпей в Италия, които биват унищожени след изригването на вулкана Везувий. От по-съвременната история специалистът от института по океанология даде за пример земетресението от 1901 година по родното крайбрежие в северната част, което е било изключително силно и е нанесло сериозни щети в района на Шабла, Каварна и най-вече Дуранкулак. Това земетресение е било предизвикано от двете огнища, които се намират в акваторията на 15 км. югоизточно от Шабла.", "date": "2019.11.28", "title": "Земетресение люшна и България"}
{"url": "https://www.monitor.bg:443/bg/a/view/gripyt-udari-kustendilsko-dvoen-ryst-na-bolnite-samo-za-sedmica-181991", "text": "Грипът масово поваля кюстендилци през последните дни, алармираха общопрактикуващи лекари. Опашките пред кабинетите са километрични, като всички пациенти страдат от общи симптоми. „Очакванията бяха грипът да удари през декември и началото на януари. При нас обаче това се случва доста по-рано. Най-засегнати си остават децата, хората с хронични заболявания и възрастните. Основните оплаквания на пациентите са отпадналост, висока температура и болки в гърлото. Отново апелираме да не се прибягва до самолечение, защото това може да доведе до редица усложнения“, коментира д-р Румен Петков от областния град. Данните от Регионалната здравна инспекция в Кюстендил показват, че само за седмица броят на болните от грип и остри респираторни заболявания се е увеличил двойно. Седмичната заболяемост е 81,16 на десет хиляди души, спрямо 44,27 през предходния период. Що се отнася до кампанията с доставка на безплатни противогрипни ваксини за пациенти над 65 г. в Кюстендилска област, местните джипита са категорични, че тя е пред провал. Доставките са били в твърде ограничено количество - на джипи по около 30 ваксини, далеч под регламентираните 10% от подлежащите около 1 500 пациенти в района, коментираха и от Регионалния съюз на общопрактикуващите лекари. „Идват пациентите, правят скандали, а ние сме безсилни. Казват, че през следващия месец ще ни сменят, а не разбират, че ние нямаме вина. Може ли примерно да заявиш 50 ваксини, а след което да получиш едва половината“, пита общопрактикуваща лекарка от Кюстендил. ", "date": "2019.11.28", "title": "Грипът удари Кюстендилско, двоен ръст на болните само за седмица"}
{"url": "https://www.monitor.bg:443/bg/a/view/borisov-naznachi-nov-zam-vynshen-ministyr-182000", "text": "Милен Люцканов е назначен за зам-външен министър със заповед на премиера Бойко Борисов, съобщиха от пресцентъра на кабинета.  Люцканов е дипломат от кариерата и с дългогодишен опит в Министерството на външните работи, като в периода 2009-2010 г. заема поста заместник-министър на външните работи. МОт 2013 г. до 2018 г. Люцканов е генерален консул в Ню Йорк, а след това е висш дипломатически служител в дирекция „Външноикономически отношения“.", "date": "2019.11.28", "title": "Борисов назначи нов зам.-външен министър"}
{"url": "https://www.monitor.bg:443/bg/a/view/s-bonus-malus-plashtame-edno-i-syshto-provinenie-dva-pyti-181993", "text": "Единствено виновно пречинени катастрофи с щети да определят цената на задължителната застраховка \"Гражданска отговорност\" след въвеждането на системата \"бонус-малус\". Оскъпяването на полицата не трябва да зависи от нарушенията по пътищата, защото заради едно и също провинение водачите се наказват два пъти - един път по Закона за движение на пътя, а вторият при плащането на по-висока застраховка. Това призоваха днес превозвачи, представители на организациите на шофьорите и автоинструкторите на пресконференция. Предложената на обществено обсъждане от Комисията за финансов надзор (КФН) нова система \"бонус-малус\" въвежда в заблуждение водачите, че ще плащат по-малко, че ще имат бонуси водачите, защото не са правили нарушение на пътя 20 г., заяви Христо Радков от Българско обединение на шофьорите. По думите регулаторът вместо за благото на застрахования, работи в интерес само на застраховащите. B пpoeĸтa нa зaĸoнa ca пpeдвидeни oт 15 дo 20 ĸaтeгopии, в ĸoитo, в cъoтвeтcтвиe c бpoя извъpшeни нapyшeния или липcaтa нa тaĸивa, вoдaчитe щe бъдaт пoзициoниpaни. Tpитe ocнoвни диaпaзoнa ca \"нeyтpaлeн\", \"бoнyc\" и \"мaлyc\" вoдaч. Малус точки, които ще оскъпяват застраховката, ще се трупат за превишаване на скоростта (между 1 и 5 в зависимост от това дали е в градска среда или извън населени места), неправилно изпреварване (4 точки), опасни маневри (5 точки), отнемане на предимство (5 точки), хулиганско поведение на пътя и т.н. По-скъпа полица ще имат и водачите, карали пили (между 4 и 7 точки), или без книжка (5 точки). Изчисленията на обединението на шофьорите показват, че ако в семейство с два автомобила един от шофиращите превиши скоростта в рамките на година с между 21 и 30 км в час извън населено място, през следващата година гражданската отговорност ще поскъпне със 140 лева. При две превишения на скоростта в града с над 50 км в час сумата вече скача с 1680 лева. При бизнесът сумите за задължителната застраховка също ще скочат в пъти, коментира председателят на Конфедерацията на автобусните превозвачи Магдалена Милтенова. При фирма с пет автомобила и транспортна компания с десет влекача, при които гражданската за всички превозни средства би скочила с 324 и 9750 лева дори при едно превишаване на скоростта с между 21 и 30 км в час и с 3900 и 117 000 лв. при две превишаване на скоростта с над 50 км ч в града. При транспортните фирми, които имат по поне 10 камиона, се стига до 3 900 лв. отгоре. Това ще доведе до отлив на шофьори от родните фирми, защото \"никой няма да иска да работи и глобяван от заплатата\". Освен това при автобусните превози шофьорите са в пенсионна възраст. Автобусните превозвачи ще излязат на символичен протест на 13 декември и ще спрат работа на 13 януари, ако не бъдат приети предложенията им в Закона за автомобилните превози и \"бонус-малус\". Действията им ще бъдат подкрепени от автоинструктори и шофьори, обяви Йонко Иванов.", "date": "2019.11.28", "title": "С \"бонус-малус\" плащаме едно и също провинение два пъти"}
{"url": "https://www.monitor.bg:443/bg/a/view/dimityr-marinov-upravljava-nezakonen-bardak-v-little-things-181997", "text": "Да менажира долнопробен хотел, използван от мнозина и като незаконен бардак – това очаква Димитър Маринов в новия филм Little Things, където българинът ще си партнира с двукратния носител на „Оскар“ Дензъл Уошингтън. За ролята си в холивудското заглавие родният актьор, качил трибагреника ни на сцената в „Долби тиатър“ е преборил редица актьори, които по думите му са „доста познати и признати вече в индустрията“. Въпреки това Маринов не изброи имена. Самият филм проследява истинската история на известния сериен убиец от 90-те години на миналия век Ричард Рамирес, в чиято роля ще видим Джаред Лето. Самият престъпник често е отсядал във въпросния бардак, разположен в гето район на Даунтоун Лос Анджелис. Мениджърът (Маринов) няма обаче и идея що за човек е мъжът, отсядащ в хотела му. „Местният шериф (Дензъл Уошингтън), тръгва по следите му и те го довеждат до този хотел. Не само това, но той се настанява в същата стая, в която е отсядал и Рамирез. Партньорът на шерифа, полицейски следовател, в ролята Реми Малек, помага на шерифа в разследването“, повдига завесата за сюжета на Little Things звездата от „Зелената книга“. Във филма Маринов има две сцени с Уошингтън, като камерата се върти в оригиналния от историята хотел. Последните си кадри за Little Things пък Маринов засне само ден преди да отлети за България, където от началото на седмицата провежда своята актьорска Академия. Филмът пък се очаква да бележи екраните в САЩ най-рано в края на следващото лято. Междувременно из натоварения си график със студентите, с които ще среща в Клуб 1 на НДК, екранният Олег от „Зелената книга“ ще се опита да се види с приятелите си в родината. Той е категоричен, че не идва в България, за да разполага със свободно време. категоричен бе пред „Монитор“ Маринов. Въпреки това се надява да успее да посети театрално представление у нас, както и да изгледа новия филм на Стефан Командарев – „В кръг“. Актьорът не е забравил и заявката си да постави спектакъл по българска класическа литература у нас. За намерението си той обяви пред „Монитор“ още след предишното си посещение в София през март. Предложението да постави спектакъл идва от директора на Народния театър Мариус Донкин. „Попита ме какво бих избрал и аз споделих, че много ми се иска да работя по българска класика. Той малко бе изненадан и попита защо не американска. Но в днешно време според мен, българската публика има нужда да се завърне към нашата класика и творчество, а американците могат да почакат. За сега не съм получил новини по този въпрос, но определено ако има интерес, за мен ще е чест да отредя време за такова начинание“, сподели още пред „Монитор“ звездата.", "date": "2019.11.28", "title": "Димитър Маринов управлява незаконен бардак в Little Things"}
{"url": "https://www.monitor.bg:443/bg/a/view/v-dobrich-se-jenjat-v-obnoven-svatben-dom-181996", "text": "Младоженците в Добрич ще се бракосъчетават в обновен сватбен дом, реновиран изцяло със средства от общинския бюджет. Първата церемония в новата зала бе извършена от кмета Йордан Йорданов, който ожени младата двойка Ирина Ангелова и Мартин Малчев. Сватбената зала в Добрич е в бяло и сребристо и е в тон с идващата високосна 2020 година, когато за здраве и късмет поемащите по нов път по традиция трябва да получат сребърна пара, съобщи директорът на Обредния дом Румена Маринова. Ново осветление, бяло пиано, сребристи пера от нанду, цветно пано за последната моминска снимка са сред акцентите в празничния салон. До момента в Обредния дом в Добрич са сключени 419 брака, като с официален ритуал са 136. Тази година са извършени 47 изнесени ритуала на 20 различни места – на алея „Романтика“ в красивия градски парк на Добрич, в заведенията на града, на морския бряг на курорта „Златни пясъци“, Кранево, Тюленово, сред красивите места на голф игрищата около Балчик. Най-атрактивното място тази година е бил изнесеният сватбен ритуал на 07 август на стадион „Дружба“, проведен не пред традиционна арка от цветя, а пред очертанията на футболната врата. Най-възрастният младоженец е на 88 години, който е казал „да” на своята 72-годишна половинка. Най-натоварения месец от годината за сватби за Общинското предприятие „Обреден дом“ е месец август. През последните пет години те са винаги над 90 брака. През тази година месец август е бил месец рекордьор за последните десет години с 109 сключени брака. 34 чужденци са казали своето „да“ в Обредния дом. Те са от 14 различни националности. При жените най-много са украинките, рускините и белорускините. А също и от Сърбия, Бразилия, Виетнам и Колумбия. 12 са чуждоземните зетьове – най-много са от Турция, има от Русия, Украйна, Румъния, Англия, Франция, Италия, Сирия, Египет. За следващият сватбен сезон през 2020 г. до момента са записани 41 сватби.", "date": "2019.11.28", "title": "В Добрич се женят в обновен сватбен дом"}
{"url": "https://www.monitor.bg:443/bg/a/view/procesyt-sreshtu-godenika-na-ubitata-milena-trygna-povtorno-181988", "text": "Не исках да повярвам, че е той, казвах си, че той я обича. Не искам да го виждам, няма как да се издържи това, просто сме унищожени. Тя беше едва на 26 години, трябваше да я видя булка, трябваше да стане майка. Три години тичам по дела и погребения, не мога да издържа! Това заяви в окръжния съд в Пловдив през сълзи майката на убитата преди 3 години красавица Милена Динова – Ангелинка. Тя даде показания по време на втория старт на процеса срещу подсъдимия за зверството годеник на Милена – Илиян Рангелов. Преди малко повече от година той бе признат за виновен и получи 14 години затвор от окръжния съд. След това апелативните магистрати завишиха присъдата му с 2 години. Впоследствие ВКС отмени тази присъда и върна делото за ново разглеждане от друг състав на окръжния съд в Пловдив. Преждевременната и неочаквана смърт н аадвокат Розалина Апостолова, която защитаваше правата на подсъдимия Рангелов, стана причината за отлагане на делото преди няколко седмици. За да няма повече отлагания, съдът назначи на Илиян служебен защитник - адвокат Светлана Калпакчиева. Рангелов наел адвокат Марияна Тодорова, която обаче не се яви в окръжния съд, тъй като имала ангажименти по дела в София. Подсъдимият настоя делото отново да бъде отложено, за да може в залата да присъства и неговата адвокатка. Съдът обаче даде ход на процеса, като се мотивира, че Рангелов има служебен защитник, а престоят му в ареста е ограничен по време и делото трябва да приключи в кратки срокове. „Е*а ли му майката кой я уби? Ако знам кой е, ще му разкатая фамилията!”, това казал по телефона на майка й малко след убийството на Милена Рангелов. Към онзи етап той все още не бил признал в полицията какво е сторил. В този момент майката Ангелинка Динова била в Гърция, където работела от много години. Пред съдебния състав почернената жена се разплака, когато разбра как е било убито детето й преди 3 години. Тя разказа подробно как е израснала Милена в Гърция, къде е получила образованието си и как се е запознала с Илиян. Тогава посъветвала дъщеря си, че той не е за нея, но Милена смятала, че приятелят й ще се промени. Той обичал да излиза по заведения с приятели и да пие, но не му харесвало Милена да ходи по барове с приятелки. Виждала съм го какъв е след запой. Главата му е червена като светофар”, каза пред съда майката. Поради това между двамата имало чести конфликти. За кратко работили в Гърция, за да спечелят пари и да обзаведат къщата на Илиян в село Куртово Конаре. Там Милена се хванала на работа като сервитьорка срещу 30 евро надница за ден, а Илиян сменял работните си места и никъде не се задържал за дълго. Твърдял, че не знае езика, а някъде направо отказвал да отиде на работа, защото не му харесвало. Междувременно харчел заплатата на приятелката си за маркови дрехи, а за Милена почти нищо не оставало. След Ангелинка бе разпитан бащата на момичето, до края на деня предстои да бъдат разпитани още 8 свидетели, сред които и братът на убитата Илин Динов. По време на съдебното заседание подсъдимият Илиян отказа да дава днес показания. Родителите на Милена искат кръвнина от 400 000 лева от Рангелов. Процесът продължава и в следващите дни.", "date": "2019.11.28", "title": "Процесът срещу годеника на убитата Милена тръгна повторно"}
{"url": "https://www.monitor.bg:443/bg/a/view/do-dve-godini-novi-25-tramvaja-trygvat-iz-sofija-181990", "text": "Надявам се, че до две години ще може да включим в движението в София още 25 нови трамвая. Това обяви кметът на София Йорданка Фандъкова, която присъства на тестовете на първия от 13-те нови трамвая PESA. В момента тече процедура за закупуване на новите трамваи. “Три фирми са подали документи. Столичният електротранспорт прави процедурата. Средствата са осигурени от ОП \"Околна среда”,каза столичния кмет. Относно пристигането на новите трамваи PESA Фандъкова заяви, че един от тях ще тръгне от утре по линия №18, като се очаква и следващите да се включат в движението поетапно. Тя обясни, че трамваите са доста скъпи за разлика от тролейбусите и автобусите и затова малко по-бавно успяват да закупуват чисто нови возила. Цената на един нов трамвай е над 3.3 млн. лв., посочи кметът. Тя отбеляза още, че продължават с модернизацията на наземния транспорт, заедно със строителството на метрото. По думите й това е една от най-важните мерки, с които може да се даде алтернативна и повече хора да влязат от автомобилите си. По отношение на новата линия на метрото, кметът каза, че дейностите по 5 от страниците вече са приключили, като там вече вървят тестовете на влаковете. Фандъкова обаче не се ангажира със срок кога всъщност ще тръгне част от третата линия на метрото. Във връзка с повишаването на данъците за цапащите коли, тя подчерта, че по време на кампанията никога не е поела ангажимент да не се вдигат данъците. „Ако искаме да дишаме по-чист въздух, колите които замърсяват трябва да плащат повече“, каза Фандъкова.", "date": "2019.11.28", "title": "До две години нови 25 трамвая тръгват из София"}
{"url": "https://www.monitor.bg:443/bg/a/view/pochina-shpionin-osuetil-atentat-sreshtu-chyrchil-ruzvelt-i-stalin-181992", "text": "На 93 г. почина шпионин, който според Кремъл е помогнал за осуетяване на нацистка операция за ликвидирането на Уинстън Чърчил, Франклин Делано Рузвелт и Йосиф Сталин, информира Си Ен Ен.   Според Кремъл Гоар Вартанян и нейният съпруг Геворк Вартанян са осуетили изпълнението на операция \"Дълъг скок\" - нацистки заговор за убийството на \"Тримата големи\", докато съюзническите лидери са били в Техеран за първата си среща по време на Втората световна война. Гоар Вартанян е починала в понеделник и ще бъде погребана в московското Троекуровско гробище. Нейният съпруг почина през 2012 г. на 87 г. Гоар Вартанян е родена в съветска Армения на 25 януари 1926 г. Нейното семейство се мести в Иран в началото на 30-те г. на миналия век. След като се присъединява към антифашистка организация на 16 г., тя работи с Геворк за разкриване на германски агенти. През 1951 г. семейство Вартанян се мести в СССР. Двамата имат дълга кариера в разузнавателните служби.", "date": "2019.11.28", "title": "Почина шпионин, осуетил атентат срещу Чърчил, Рузвелт и Сталин"}
{"url": "https://www.monitor.bg:443/bg/a/view/poslanikyt-na-sa-sht-v-es-obvinen-v-seks-nasilie-181994", "text": "Посланикът на САЩ в ЕС Гордън Съндланд е обвинен от три жени в сексуално посегателство, информира Би Би Си. Случаите, публикувани в списанието Portland Monthly и ProPublica, са от преди да стане посланик. Въпросните случаи са станали, когато Съндланд е строял хотели в Портланд и Сиатъл.   Посланикът на САЩ в ЕС отрича всички обвинения. Според него жените го атакуват заради ролята му в изслушванията за импийчмънт на президента Доналд Тръмп. Посланикът смята, че обвиненията са координирани с политическа цел. Трите жени твърдят, че Съндланд си е отмъстил професионално с вербални атаки на работното място, след като се отдръпнали от него. Едната от жените, Никол Вогел, разкри, че се е срещнала със Съндланд на вечеря през 2003 г., за да си осигури инвестиция за нейното ново списание. Вогел е собственик на Portland Monthly. Списанието отбеляза, че тя не се е намесвала в редакционната политика за историята. Никол Вогел каза още, че след вечерята са отишли в един от хотелите му и била поканена в стая. След това посланикът поискал прегръдка, но вместо това била сграбчена и той се опитал да я целуне. Вогел се отдръпнала и напуснала хотела. По-късно получила имейл от Съндланд, че променя условията за инвестицията в списанието. Друга жена, Джана Солис, разказа, че се е срещнала със Съндланд през 2008 г., когато е кандидатствала за работа експерт по безопасността в хотел. И в този случай той се опитал да я целуне. Третата жена е Натали Септ, която е работила в Портланд. Според Съндланд обвиненията са лъжа.", "date": "2019.11.28", "title": "Посланикът на САЩ в ЕС обвинен в секс насилие"}
{"url": "https://www.monitor.bg:443/bg/a/view/banker-ostavi-jeneva-i-pravi-sirene-v-obnova-181768", "text": "На много от щандовете на търговските вериги привличат погледа тумбести бурканчета, пълни с топчета мариновано мляко. Или пък млечни мезета с ароматни и необичайни подправки. Те са от мандра Обнова, а тяхната история е повече любопитна и без преувеличение буди истински патриотични. Точно такива истории са най-ценното и това, което всъщност остава при направата което и да е ястие. Защото появата му съдържа копнежи, мечти и разкрива в най-пълна степен характера на един народ. Точно такава вълнуваща е историята на 24-годишния Иван Глухаров.  С него се запознахме в разгара на топлата септемврийска есен по време на фестивала за млечни храни в Луковит. Високият симпатичен младеж пристъпваше от крак на крак на щанда на малката мандра „Обнова“. Гледайки почти момчешкото му излъчване, човек би си помислил, че той е някой от учениците, привлечени да помагат по време на фестивала, за да изкара някой лев допълнително. Оказа се точно обратното. Иван Глухаров е почти съсобственик в мандрата. Отгоре на всичко е дипломиран финансист в Меката на златните кюлчета Женева.  Иван Глухаров защитава бакалавърска степен по финанси и банкерство в Женева. Можел е да остане и да работи там. Но се прибира в България. Защо? След като чужбина е мечтата на всеки втори българин и реализацията там. Ами просто е. Там хората са индивидуалисти. Със съседите си са само на здравей и чао. Можеш да работиш бюро до бюро с един човек и да не знаеш нищичко за него. На кръчми ли? Е, да, на кръчми се ходи с приятели. Но този изолиран и индивидуалистичен начин на живот не е моят стил. Затова се върнах в България, простичко обясни Иван Глухаров.  Тук той с огромен хъс и удоволствие се посвещава на мандрата на дядо си. Е, да аз на практика би трябвало да съм потенциалният собственик, смее се младежът. За него не е нищо непознато. Като повечето български деца е отгледан от баба си и дядо си. От малък се мотая с дядо в мандрата и край животните, споделя той. Като цяло процесите в този бизнес не само не са му непознати, напротив, отрасъл е с тях. В момента следва магистърска степен в Аграрния университет в Пловдив, специалност млека и сирена, и работи в мандрата.  Иван вече е направил линия свои, които са изцяло нови продукти за българския пазар. Те са различни от традиционния вкус, но са много пикантни и неочаквани. Отлично мезе за купони. А защо не и просто за закуска. Един от тях е млечно мезе. То представлява съвкупност от сирена, които са подправени, така да че напомнят за вкус на месо и колбас. Късчетата са оваляни основно в мащерка и кимион. Другата негова прелюбопитна идея е буркан с топчета цедено мариновано кисело мляко и др.  Мандра Обнова работи само с българско мляко. Суровината е от собственото им стадо от 100 шарени крави, както и от няколко съседни ферми. Всъщност от края на деведестте години неговият дядо създава две малки мандри. Първо е купил старото млекопреработвателно предприятие в Обнова. Обновява с машини и съоръжения. Там се произвежда кисело мляко, прясно мляко и масло. Другата пък е в Трънчовица. Изключително интересно село, на банатски българи, които са християни католици. Това е и родното място на легендата от нашето кино Григор Вачков и на друг актьор Веско Зехиров, характерен актьор и комедиен актьор, любимец на врачанските театрали. Та в това интересно място в мандричката се произвеждат кашкавали, сирена, топени сирена, кашкавалени ролета. Там именно младежът прави експерименталната си линия с необичайни продукти.  Преработват около 10 тона мляко на ден. Преработват сезонно и и овче мляко, от което правят основно кисело и от тази година сирене. Предстои да изкупуват и козе мляко, за да правят сирене и кисело мляко. Провокира ли те Швейцария, известна като страна на сирената да започнеш да се занимаваш с млекопреработка? Провокира ме с това да открия себе си и да проумея къде искам да живея. И това, което създавам, да е със стандартите на Български държавен стандарт, отговори убедено 24-годишният Иван Глухаров.", "date": "2019.11.28", "title": "Банкер остави Женева и прави сирене  в Обнова"}
{"url": "https://www.monitor.bg:443/bg/a/view/levski-sreshtu-cska-v-kupata-na-bylgarija-181995", "text": "\"Левски София\" срещу ЦСКА е дербито на третия кръг от турнира за Купата на България по волейбол при мъжете. Жребият отреди \"сините\" да са домакини на големия си съперник, а точният час и дата на двубоя все още не са определени. На този етап в състезанието един срещу друг застават отборите от Суперлигата и четирите състава от Висшата лига, които са победители във втория кръг, като бяха оформени осем двойки. Финалистът от миналия сезон \"Нефтохимик 2010\" ще приеме тима на \"Черно море\", а съставът на \"Арда\" е домакин на \"Марек Юнион-Ивкони\". Носителят на трофея за 2019 година \"Хебър\" ще гостува на \"Миньор\" в Перник в друг любопитен сблъсък. Мачовете трябва да се играят на 3 декември (вторник). Пълната програма на срещите ще бъде обявена допълнително от волейболната федерация. Победителите от двубоите в третия кръг продължават във финалния турнир за Купата на България, който ще бъде изигран през януари 2020 година във формат от осем отбора. Останалите мачове от осминафиналния етап са: \"Звездец\" (Горна Малина) - \"Дунав\" (Русе), \"Ботев\" (Луковит) - \"Пирин\" (Разлог), \"Славия\" - \"Монтана\" и \"Дея спорт\" (Бургас) - \"Добруджа 07\".", "date": "2019.11.28", "title": "\"Левски\" срещу ЦСКА в Купата на България"}
{"url": "https://www.monitor.bg:443/bg/a/view/orkestyryt-i-solistite-s-poredna-vylnuvashta-predkoledna-sreshta-181985", "text": "„Приказките на Госпожа Виола“ ще внесат с класика и фолклор празничен блясък сред усмихнатата варненска публика на 1 декември в Зала 1 на Фестивалния комплекс. Концертът „Оркестърът и солистите“ е поредната вълнуваща среща с „Варненско лято за деца“ - съпътстваща програма на Международния музикален фестивал „Варненско лято‘2019“. Кой може да бъде солист на симфоничния оркестър? С този въпрос ще излезе на сцената госпожа Виола и така ще започне цветният предколеден концерт „Оркестърът и солистите“, в който ще се изявят малките таланти от НУИ „Добри Христов“. Важен участник в спектакъла ще е отново симфоничният оркестър на училището, който развива уменията си в много посоки с ентусиазма на маестро Страцимир Павлов. Концертът е много специален за оркестъра, защото с него започва поредицата от прояви, посветени на 75-годишния юбилей на училището. „Подбрали сме различни композиции, в които малките солисти ще свирят на барабанчета, китари, акордеони и цигулки. Ще пеят звънливите гласчета на детския хор – и всичко това под акомпанимента на големия симфоничен оркестър. На сцената ще излязат малките балерини и балетисти от НУИ „Добри Христов“ с техните изящни танци, сред които ще има български танци“, разкрива част от програмата Румяна Петрова, известна на малките като госпожа Виола. Тя отново ще поведе зрителите в чудния свят на музиката, толкова емоционален и увлекателен за децата и за възрастните. В програмата ще прозвучат популярни пиеси като „Музикален момент“ от Шуберт, „Любовен романс“ за китара от Гомес, „Ръченица“ на Петко Стайнов, „Пътуване с шейна“ от Лирой Андерсън и „Маршът на светците“. Както всеки път публиката от „музикалните килимчета“ ще участва в музикалните игри, заедно с госпожа Виола и маестро Страцимир Павлов. Двамата са създатели на поредицата „Приказките на госпожа Виола“ от програмата „Варненско лято за деца“ и от години „отглеждат“ едно ново поколение музикални ценители. За да разкажат музикалните приказки, те и колегите им от НУИ „Добри Христов“ правят транскрипции за отделните музикални номера, репетират усилено, създават букет от малки концертни фрагменти в духа на високите критерии в изкуството. „Оркестърът и солистите“ е концерт за почитатели от всички поколения. Той ще запали искрата на празничното настроение с ритми, багри и мелодии. Елате, за да чуете най-хубавите музикални моменти, изпълнени от развълнувани и старателни артисти, които очакват да бъдат наградени с аплодисменти. Входът е свободен! Началото – в 11 часа на 1 декември, припомнят още в поканата си организаторите.", "date": "2019.11.28", "title": "„Оркестърът и солистите“ с предколеден концерт   "}
{"url": "https://www.monitor.bg:443/bg/a/view/2-helikoptera-i-36-tira-idvat-za-svetovnata-kupa-v-bansko-182002", "text": "2 хеликоптера и 36 тира ще обслужват стартовете за Световната купа по ски-алпийски дисциплини при жените в Банско. Спускането и супер-Г ще се проведат съответно на 25 и 26 януари 2020 г. Хеликоптерите са спасителни и ще бъдат наети от чужбина, тъй като у нас няма такива, а тировете ще превозват техника и оборудване от Австрия, Германия и други страни. Общият бюджет на състезанието излиза на организаторите над 4 млн. лв., съобщи президентът на федерацията Цеко Минев с уточнението, че по Европа тази сума е в евро. „Освен престиж и реклама по целия свят, друго не печелим. Това обаче ще е най-голямото спортно събитие у нас за 2020 г., което ще се гледа по целия свят, каза Минев. - Когато поех федерацията, не съм си представял, че ще успеем да организираме 10 световни купи, нито че наши състезатели ще са отново в топ 30 на света при алпийците (бел. Ред. - Алберт Попов) и носители на големия кристален глобус (Радослав Янков в сноуборда). Така че моите мечти съм ги изпълнил“, допълни той. За организацията на стартовете ще помагат около 1000 души, сред които и военни от 101-ви алпийски полк, както и студенти от НСА. За първи път пък Банско ще ползва съветите и на чужди специалисти от Германия, Австрия и Швейцария с оглед на предстоящото през 2021 г. световно първенство за юноши във всички дисциплини. Над 250 журналисти от целия свят ще отразяват случващото се край Бъндеришка поляна, а тв картината ще бъде осигурена от френско-италиански екип с 28 камери. Билетите за стартовете ще бъдат пуснати на 1 декември в сайта на надпреварата, а за публиката отново ще бъдат изградени специални трибуни с капацитет над 5000 души. На старт в Банско ще застанат най-големите звезди при алпийките - Микаела Шифрин, София Годжа, Илка Стухец, Естер Ледецка, Никол Шмидхофер, Анна Файт, Тинай Вайратер и др. За победителките ще има специален бонус от един от спонсорите на федерацията, който ще ги извози до следващата им дестинация. „Притесненията ни са свързани с времето, тъй като за първи път ще провеждаме стартове през януари. Започваме да подготвяме трасетата още от 9 януари и до 20-и трябва да сме готови“, обяви директорът на състезанието Виктор Гичев.", "date": "2019.11.28", "title": " 2 хеликоптера и 36 тира идват за Световната купа в Банско"}
{"url": "https://www.monitor.bg:443/bg/a/view/balkan-i-levski-se-razdeliha-s-fiba-kyp-s-pobedi-181979", "text": "Отборите на \"Балкан\" и \"Левски Лукойл\" приключиха с победи участието си в тазгодишното издание на турнира ФИБА Къп. В среща от група \"G\" отборът от Ботевград се наложи драматично с 90:89 (17:22, 26:25, 25:14, 22:28) у дома над \"Сьодертале\". Шведите водеха с 47:43 на почивката, но след много силна трета част шампионите на България обърнаха развоя на събитията в своя полза. \"Зелените\" имаха аванс от шест точки преди последния период, а в него дори покачиха преднината си до 75:65. Силните финални минути за \"Сьодертале\" не промениха крайния победител в срещата. \"Балкан\" е на трето място в крайното класиране с две победи и четири поражения, докато гостите от Швеция са четвърти. Марко Радонич вкара 23 точки за \"Балкан\". Кени Хол добави още 19 точки за отбора от Ботевград. Тимът на \"Левски Лукойл\" също завърши с успех участието си в турнира ФИБА Къп. В последния си двубой от група \"F\" столичани надиграха с 83:61 (24:12, 27:19, 9:14, 23:16) като гост \"Днипро\" и са трети в крайното класиране. Воденият от старши треньорът Константин Папазов състав приключва с три победи и три поражения, като вече беше изгубил шансове да се класира напред. \"Левски Лукойл\" реализира 51 точки през първата половина от мача, показвайки значително по-точна стрелба в сравнение с украинците. \"Днипро\" не успя да се противопостави успешно на \"сините\" и загуби за четвърти път в турнира. Йордан Минчев се отличи с 19 точки за Левски Лукойл, с толкова завърши и Куан Чийтъм. /БТА", "date": "2019.11.28", "title": "\"Балкан\" и \"Левски\" се разделиха с ФИБА Къп с победи"}
{"url": "https://www.monitor.bg:443/bg/a/view/marica-igra-dostojno-no-otstypi-na-dinamo-moskva-181982", "text": "В страхотна атмосфера пред около 4000 зрители в зала \"Колодрума\" в Пловдив, отборът на \"Марица\" се представи достойно срещу руския гранд \"Динамо\" (Москва), но отстъпи с 1:3 (18:25, 25:22, 17:25, 17:25) във втория си мач от Група \"Е\" на Шампионската лига по волейбол за жени. В другия мач от групата френският \"Кан\", с националката Мира Тодорова в състава, изненада като гост руския \"Уралочка-НТМК\" (Екатеринбург), побеждавайки го с 3:2 (26:28, 25:14, 23:25, 25:16, 15:12). Именно на \"Уралочка\" гостуват \"жълто-сините\" за следващата си среща в Шампионската лига, като в мача на 19 декември (четвъртък) от 16,00 часа българско време и двата тима ще се борят за първата си победа. \"Динамо\" влезе силно в мача в Пловдив срещу \"Марица\" и бързо дръпна напред с 4:1 в първия гейм. Московчанки наложиха контрол на игрището, най-вече благодарение на многото непредизвикани грешки от страна на \"Марица\". С влизането на Александра Миланова от ъгъла, играта на пловдивчанки придоби свежест, но това не бе достатъчно за обрат – 25:18 за \"Динамо\" със 7 точки от капитанката Наталия Гончарова. \"Жълто-сините\" намалиха драстично брака през втората част, значително подобриха посрещането и атаката. Геймът се разви равностойно до 11:11, но серия от четири поредни точки даде преднина на \"Марица\", която българските шампионки не изпуснаха до края. Тръгна играта на американския диагонал Александра Холстън, която наниза 7 точки за крайното 25:22. От началото до края на третия гейм инициативата отново бе на страната на гостите. Американската им разпределителка Лорън Карлини разнообрази нападението на руския тим и, въпреки борбения дух на пловдивчанки, които допуснаха само една непредизвикана грешка в гейма, крайният резултат бе категоричен в полза на гостенките – 25:17. След три поредни точки \"Марица\" успя да поведе с 9:8 в четвъртия гейм, но последва светкавична реакция от страна на \"Динамо\" – серия от 7 точки при сервиси на чешката националка Хелена Хавелкова. Това сякаш окончателно сломи \"Марица\". Момичетата на Владимир Орлов отново започнаха да допускат доста грешки и така се стигна до още едно 25:17 и победа с 3:1 гейма за \"Динамо\". Над всички за гостите бе Наталия Гончарова със страхотните 26 точки (3 блока, 1 ас и 43% ефективност в атака) за победата. Най-резултатни за \"Марица\" пък бяха Алекс Холстън с 16 точки (1 блок и 36% ефективност в атака) и Десислава Николова с 13 точки (2 блока, 31% ефективност в атака и 50% позитивно посрещане). Българският шампионполучи сериозна подкрепа в първия си домакински мач в Шампионската лига. Сред зрителите бяха кметът на Пловдив Здравко Димитров, най-добрият български професионален боксьор Кубрат Пулев, волейболната легенда Любо Ганев, както и олимпийската и световна шампионка за девойки в тройния скок Александра Начева. /Sportal.bg", "date": "2019.11.28", "title": "\"Марица\" игра достойно, но отстъпи на \"Динамо\" (Москва) "}
{"url": "https://www.monitor.bg:443/bg/a/view/sa-sht-namaljavat-parite-za-nato-181980", "text": "Правителството на президента на САЩ Доналд Тръмп смята да съкрати размера на вноската в бюджета на НАТО, съобщи телевизия Си Ен Ен. Според източници на телевизията, в Пентагона и НАТО понастоящем около 22 процента от бюджета на алианса се сформират от средства, предоставяни от Вашингтон. Правителството на Тръмп смята да намали този размер до 16 процента. За сравнение Германия покрива 14,8 процента от бюджета. Един от източниците отбелязал, че САЩ ще пренасочат икономисаните средства за финансиране на редица програми в областта на сигурността в Европа, включително Други държави - членки на алианса, са готови да компенсират дефицита, който ще се образува след съкращаването на американската вноска в бюджета, посочва Си Ен Ен. Според телевизията вече е договорена нова формула за плащания, която ще бъде приложена след срещата на НАТО другата седмица.  Това до голяма степен е символичен ход, тъй като прекият бюджет на НАТО е сравнително малък - около 2,5 милиарда долара, и е отделен от националните бюджети за отбрана, които НАТО препоръчва да възлизат на 2% от БВП. Американските служители по отбраната обясняват, че администрацията на Тръмп се стреми да намали приноса си до около 16%, привеждайки го в съответствие с този на Германия, която осигурява 14,8%, въпреки че САЩ имат по-голяма икономика. Представители на САЩ и НАТО заявиха, че се очаква останалите членове на НАТО да покрият разликата. Тръмп отдавна критикува съюзниците в НАТО, по-специално Германия, за това, че не постигат 2% от целите на НАТО за отбрана, което в момента правят само осем от 29 членове на алианса. Всички членове обещаха да достигнат нивото от 2% до 2024 г., но не всички от тях в момента имат планове да го направят. Държавите членки значително повишиха разходите за отбрана през последните години, което Тръмп определя като свое постижение. Длъжностни лица от НАТО, включително генералният секретар Йенс Столтенберг, също признават ролята на Тръмп за увеличаването на разходите с допълнителни 100 милиарда долара, изразходвани от 2014 г., но също признават и увеличаващата се заплаха от Русия след анексията на Крим и други фактори, които допринасят за бързото увеличаване на бюджетите за отбрана. \"Всички съюзници са съгласни с нова формула за споделяне на разходите. Съгласно новата формула дяловете на разходите, приписани на повечето европейски съюзници и Канада, ще се увеличат, докато американският дял ще намалее. Това е важна демонстрация за ангажираността на съюзниците към алианса и за по-справедливо разпределяне на тежестта\", обяснява представител на НАТО пред Си Ен Ен. Американски представител в отбраната заяви, че спестените от САЩ пари ще помогнат за финансирането на други американски военни дейности и други усилия за сигурност в Европа, включително програми в страни, които не членуват в НАТО, като Украйна и Грузия, които се считат за фронтова линия срещу Русия. Държавите членки допринасят за тези бюджети на НАТО в съответствие с договорена основана на БВП. Гражданският бюджет бе определен на около 260,5 милиона долара за 2019 г. и се използва главно за финансиране на централата на НАТО в Белгия и за административни разходи. Има военен бюджет от 1,56 милиарда долара за 2019 г., който се използва за финансиране на някои съвместни операции и стратегическия команден център на НАТО, както и за обучение и изследвания. Това е малка част от общите разходи за отбрана от страните членки, които НАТО изчислява на повече от 1 трилион долара през 2019 г. Съществува и съвместен бюджет за Инвестиционната програма за сигурност на НАТО, който обхваща големи инвестиции в строителни, командни и контролни системи. Бюджетът за тази програма е ограничен на 770 милиона долара за 2019 г.", "date": "2019.11.28", "title": "САЩ намаляват парите за НАТО"}
{"url": "https://www.monitor.bg:443/bg/a/view/borisov-kotooshu-e-poslanik-na-stranata-ni-i-na-es-gordeem-se-s-hora-kato-nego-snimki-video-181984", "text": "Министър-председателят Бойко Борисов се срещна с българския състезател по сумо Калоян Махлянов – Котоошу, съобщиха от „Дондуков“ 1. \"Сумото е императорски спорт, най-популярният в Япония, а както неведнъж съм казвал Котоошу е посланик на страната ни и на Европейския съюз. Гордеем се, че има хора като него, които прославят държавата ни\", каза министър-председателят по време на срещата. Котоошу бе първият българин, приет през 2002 г. за подготовка в професионална сумо школа в Токио. Дълго време той се състезава в елитната дивизия на професионалното сумо „Макуучи”, а през януари 2006 г. получава ранг „Озеки“. Печели „Купата на императора” и става първият европеец, завоювал този трофей. В момента най-известният български сумо боец се занимава с развитието на собствената си школа „Наруто бея“ в Япония. Котоошу разказа пред премиера Борисов, че се е посветил на треньорската дейност. Калоян Махлянов - Котоошу пристигна у нас по повод честванията на 60 години от предлагането и разпространението на българското кисело мляко в Страната на изгряващото слънце. В последните десетилетия то заема впечатляващия дял от 20 % от пазара в Япония като неговата популярност превъзхожда редица световноизвестни марки. В рамките на срещата премиерът Борисов и Котоошу обсъдиха още развитието на спорта сумо у нас, проекти, които биха го популяризирали и активности в тази посока.", "date": "2019.11.28", "title": "Борисов: Котоошу е посланик на страната ни и на ЕС, гордеем се с хора като него (СНИМКИ+ВИДЕО)"}
{"url": "https://www.monitor.bg:443/bg/a/view/nenujna-informacija-za-28-noemvri-chetvyrtyk-181981", "text": "Повечето хора, ако не познават „Кама Сутра“, то със сигурност са чували за нея. Не чак толкова много обаче са онези, които знаят за съществуването на европейския еквивалент на тази „неприлична“ книга, създаден в епохата на Ренесанса – „Позите на Аретино“. Книгата, която е частично изгубена, е илюстрирана с 16 гравюри с разнообразни любовни пози, всяка от които е съпроводена от съответния непристоен сонет от Пиетро Аретино. Книгата се е смятала за символ на разврата, но независимо от всички старания на недоброжелателите, преследването от цензурата и унищожаването на тиражите й, тя става известна в кръга на просветените и е запазила славата си и до днес. През вековете са се появявали и допълнителни изображения в различните издания на „Позите“.", "date": "2019.11.28", "title": "Ненужна информация за 28 ноември - четвъртък"}
{"url": "https://www.monitor.bg:443/bg/a/view/barsa-razbi-borusija-d-v-mach-nomer-700-na-mesi-181971", "text": "„Барселона“ победи гостуващия „Борусия“ (Дортмунд) с 3:1 и си осигури първото място в група F в Шампионската лига. Луис Суарес и Лионел Меси (изиграл мач номер 700 за „Барса“) вкараха за каталунците преди почивката, Антоан Гризман добави трети гол след нея, а Джейдън Санчо върна един гол към края. „Барса“ си осигури първото място в групата, докато тимът от Дортмунд и „Интер“ ще решат кой ще е вторият класирал се за елиминациите в последния кръг. Валенсия - Челси 2:2 (1:0 К. Солер 40, 1:1 М. Ковачич 42, 1:2 К. Пулишич 50, 2:2 Д. Вас 82) Зенит - Лион 2:0 (1:0 А. Дзюба 42, 2:0 M. Оздоев 84) Барселона - Борусия (Д) 3:1 (1:0 Л. Суарес 29, 2:0 Л. Меси 33, 3:0 А. Гризман 67, 3:1 Д. Санчо 77) Генк - РБ Залцбург 1:3 (0:1 П. Дака 42, 0:2 Т. Минамино 45, 0:3 Х. Хий-Чан 69, 1:3 М. Самата 85) Лил - Аякс 0:2 (0:1 Х. Зиеш 2, 0:2 К. Промес 59) Ливърпул - Наполи 1:1 (0:1 Д. Мертенс 21, 1:1 Д. Ловрен 65) РБ Лайпциг - Бенфика 2:2 (0:1 Л. Пици 20, 0:2 К. Винисиус 59, 1:2 Е. Форсберг 89-д., 2:2 Е. Форсберг 90+6) Славия (Пр) - Интер 1:3 (0:1 Л. Мартинес 19, 1:1 Т. Сучек 37-д., 1:2 Р. Лукаку 81, 1:3 Л. Мартинес 88).", "date": "2019.11.28", "title": "„Барса“ разби „Борусия“ (Д) в мач номер 700 на Меси"}
{"url": "https://www.monitor.bg:443/bg/a/view/chetiri-stihii-zavihrjat-magijata-na-tanca-na-ansambyl-chinari-181987", "text": "В дните преди Коледа, когато топлината, любовта и вярата в доброто са по-силни от всяко друго време в годината, ансамбъл „Чинари“ ще докосне сърцата със съвременната фолклорна приказка „Магията на танца“. Талант, красота, очарование, майсторство и професионализъм ще завладеят зала 1 на НДК на 12 декември. В основата на сюжета на музикално-танцовия спектакъл са вечните теми за доброто и злото, любовта и омразата, мрака и светлината, претворени в четири основни картини, съответстващи на четирите природни стихии – вятър, вода, огън и земя. Като лексика „Магията на танца“ залага на традиционния български фолклор, интерпретиран по иновативен и оригинален начин в контекста на съвременната стилистика. Изграден в ритмиката на модерна музикално-танцова среда и в естетиката на сценография и костюми от днешния ден, спектакълът импресия е приказка, въздействаща еднакво успешно на всяко поколение и духовна нагласа. Хореограф и режисьор на „Магията на танца“ е художественият ръководител на ансамбъл „Чинари“ Асен Павлов. Сред авторите на музиката и аранжиментите са композиторите Костадин Генчев, Кирил Добрев, Пейо Пеев, Костадин Атанасов, Петър Миланов, Димитър Димитров, Сергей Стойнов. С роли в спектакъла са и трио „Булгарина“ – най-новият формат на „Чинари“, събрал таланта и очарованието на ангелските гласове Любомира Павлова, Деница Стойкова и Радостина Николова. Тяхната дебютна песен „Химера“ гони върха в класациите и ще звучи за първи път на живо. Ще участва и група „Етнотикс“ - първата етно-рок група в България с дамски квартет гъдулки. Билетите за спектакъла „Магията на танца“ са на цени от 20 до 40 лева.", "date": "2019.11.28", "title": "Четири стихии завихрят „Магията на танца“ на ансамбъл „Чинари“"}
{"url": "https://www.monitor.bg:443/bg/a/view/ivet-lalova-s-priza-za-atlet-na-balkanite-181972", "text": "Най-добрата българска атлетка Ивет Лалова-Колио получи поредно признание за силните си изяви през 2019-а. Тя получи наградата за \"Атлет на Балканите\" на деветата Гала на Асоциацията на балканските атлетически федерации (АБАФ) във Вършаничка Баня (Сърбия). Ивет, която стана седма на 200 м от шампионата на планетата и двукратна балканска шампионка в Правец, получи отличието си от Свободан Бранкович, вицепрезидент на АБАФ и генерален секретар на Сръбската атлетическа федерация. За Ивет това е втори приз за №1 на Балканите след 2011-а. При мъжете №1 е Амел Тука (Босна и Херцеговина), сребърен медалист на 800 м от световното в Доха. За него това е втори приз за №1 на Балканите след 2015-а. Тука бе награден от Добромир Карамаринов, президент на АБАФ и БФЛА, първи вице на ЕА и член на Съвета на ИААФ. Отличията за \"Изгряващи звезди\" на Балканите получиха българският талант Валентин Андреев (чук) и украинката Ярослава Махучих (скок на височина). През 2019-а Андреев спечели злато от Европейския младежки олимпийски фест в Баку. 17-годишният българин спечели две балкански титли на чук при юношите под 18 години (5 кг уред) и под 20 години (6 кг уред). Андреев оглави и световната ранглиста при юношите под 18 години, и коригира пет пъти националния рекорд при юношите под 20 години. Българинът получи наградата си от Фатих Чинтимар, вицепрезидент на АБАФ и президент на турската атлетическа федерация. 18-годишната Махучих спечели среброто в скока на височина на световното в Доха, като направи 2 поправки на световния рекорд за девойки - 202, 204 см. Тя е и европейска за девойки в Бурос.", "date": "2019.11.28", "title": "Ивет Лалова с приза за Атлет на Балканите"}
{"url": "https://www.monitor.bg:443/bg/a/view/sys-113-mln-evropari-shte-zadyrjame-decata-v-obrazovatelnata-sistema-181970", "text": "113 млн. лева европейски средства ще помогнат за задържането на децата в образователната система. Предвижда се по-активно присъствие в предучилищна възраст, заяви пред Bulgaria ON AIR зам.министърът на образованието Деница Сачева. \"От две години насам водим изключително последователна политика по отношение на намаляването на броя на децата, които отпадат от училище и за повишаване на образователните резултати. Колкото по-рано едно дете тръгне на детска градина, толкова по-големи са неговите шансовете то да завърши училище, да научи български, да добие съответните социални умения, да има базова грамотност\", коментира Сачева. Тя разкри, че по проект \"Активно приобщаване в системата на предучилищното образование\" са предвидени средства за възстановяване на разходи на детските градини, но няма да се заплащат таксите на семействата. Това означава, че детските градини ще получава средства, когато децата ги посещават. Екипите, които издирват децата, които не посещават образователна институция са съвместни между учители, директори, социални работници и полицаи, там където е необходимо. По нейни думи проектът е започнал току-що и се изготвят критериите за него, а до края на годината те ще бъдат готови. Тя изтъкна, че българската държава не води антисемейни политики и всичко, което се прави е в подкрепа на семействата. \"Една стъпка е да привлечем децата в училище, но втората, и по-важна, е да направим по-качествено българското образование - с повече иновации, с повече инвестиции в учителите и в дигитализацията\", посочи Сачева.", "date": "2019.11.28", "title": "Със 113 млн. европари ще задържаме децата в образователната система"}
{"url": "https://www.monitor.bg:443/bg/a/view/51-godishen-zastrelja-kucheto-na-sysedkata-si-181986", "text": "51-годишен е задържан за причинена смърт на гръбначно животно, съобщиха от полицията в Пловдив. Към 17 ч. вчера жителка на Съединение подала сигнал в полицията, че куче с неустановена порода в двора й е простреляно смъртоносно с пушка от неин съсед. Мъжът е на 51 години. От него е иззето законно притежаваното ловно оръжие. Задържан е за срок до 24 часа в Районното управление в Труд.", "date": "2019.11.28", "title": "51-годишен застреля кучето на съседката си"}
{"url": "https://www.monitor.bg:443/bg/a/view/kaufland-bylgarija-s-pyrvoto-po-roda-si-star-wars-sybitie-za-svoite-klienti-i-fenove-na-sagata-181968", "text": "За първи път Kaufland България организира уникално по рода си Star Wars събитие на територията на свой обект. То се проведе на паркинга на Kaufland в кв. Крива Река, София на 27 ноември, сряда и беше със свободен достъп за всички посетители. Броени седмици преди премиерата на последния епизод от сагата - „Възходът на Скайуокър“, Kaufland България предостави на посетителите на събитието и на феновете на „Междузвездни войни“ едно галактическо изживяване. Гостите имаха възможността да видят на живо и да се снимат с членовете на Легион 501 – най-големият официален фен клуб на „Междузвездни войни“ в света, който пристигна от Германия специално за събитието. Легионът е предпочитаната от Lucasfilm организация от доброволци за масови прояви с официални костюми на \"Междузвездни войни\". Посетителите на събитието първи се запознаха с близо 50 артикула от специалната колекция „Междузвездни войни“, която компанията ще предложи на своите клиенти във всички свои магазини в страната до 4 януари 2020 година. Събитието сложи начало на лоялната програма на Kaufland България, посветена на „Междузвездни войни“ Под мотото „Събери ги сега! Целият свят на Междузвездни войни“. Клиентите имат възможност да колекционират 48 карти с герои от епизоди на сагата в специален колекционерски албум, който се предлага допълнително в цялата мрежа на Kaufland България. За всички посетители на събитието Kaufland България подготви още галактически игри с виртуална реалност, създаване на собствен робот с помощта на Клуба по Роботика и още много други изненади. Ексклузивното Star Wars събитие на Kaufland беше организирано а в рамките на партньорството на Kaufland с Disney, а фокус в коледната кампания на търговската верига са „Междузвездни войни“ и битката между Доброто и Злото.  ", "date": "2019.11.28", "title": "Kaufland България с първото по рода си Star Wars събитие за своите клиенти и фенове на сагата"}
{"url": "https://www.monitor.bg:443/bg/a/view/britanskija-bejanec-kak-da-se-izmyknesh-ot-ubijstvo-181974", "text": "Hello suspects, Не аз не съм сър Артър Конан Дойл. Аз съм просто Конан. Конан Дъфи от Лондон или Кънчо Бежанеца, както ме наричат съседите от блока ми в Овча Купел. Не съм някакъв criminal mastermind, а съм скромен travel guide из българските забележителности. Откакто се преселих тук се опитвам да опозная новата си родина като обикалям из местните азбележителности и описвам my adventures. В България има really много неща, които могат силно да те впечатлят. Понякога дори не се налага да пътуваш. Ето, например в София, през зимните вечери въздухът е нaправо отровен, защото в ромските гета горят битови отпадъци, за да се отопляват. В отговор на мръсния въздух от общината решиха да вдигнат данъците на автомобилите. What an amazing thing! Убеден съм, че ако утре срещна някой филиповски ром и му съобщя, че индексът на данъчно облагане на автомобили с евростандарт под 4, рязко ще се увеличи, той моментално ще се засрами и ще спре да си зарежда печката с парчета от автомобилни гуми. If I have to be serious вредата от тези мерки хич, не е за подценяване, защото точно по такъв начин се насажда социално и етническо напрежение. Когато се опитваш да си заровиш главата в пясъка и толерираш дадена общност, а санкционираш други обществени прослойки, които „повече носят на бой“ наистина рискуваш да създадеш дългосрочни обществени размирици. Trust me, знам какво говоря, все пак съм британец. Ние, ги разбираме тези неща, вижте какво направихме с индийските колонии и Южна Африка, а както наскоро отбеляза един читател във Фейсбук – Лондон е родния град на Skinheads. Whatever, ако това ви успокоява (знам, че е така because това е друга типично българска черта) има и по-зле от нас. Абсурдни и amazing случки могат да ви впечатлят и в първата ми родина – Великобритания. Ето, например миналата седмица ние си уволнихме един принц. No joking! Малкия изтърсак на Her Majesty – принц Ендрю пое (както казвате тук) към jobs.bg. Seriously mate, колко трябва да си тъп по скалата от 1 до Борис Джонсън, за да се изпъчиш в Бъкингамския дворец и да обясниш в интервю, че уважаваш известен организатор на педофилска мрежа, заради контактите, които ти е създал?! Този royal blood moron Принц Ендрю не само, че не успя да замаже скандала около връзката си с Jeffrey Epstein, ами involve-на и Кралското семейство. It was also amazing как Кралицата само с едно движение рязко „разпринци“ принц Ендрю и го изпрати да си ходи с автобуса. От една страна тази случка ме успокоява, тъй като ми доказа, че Британската кралица е готова на всякакви категорични мерки, за да опази достойнството и стабилността на институцията, която представлява. However, мисълта, че най-трезвомислещия човек в UK е една 93-годишна баба, е леко disturbing. И докато си мислех къде е подходходящото място, на което бих се оттеглил if I was безработен принц или Франк Лампард (след като неговият (и мой) Челси изпусна Валенсия в Шампионска лига), се сетих за Гложенския манастир. Ако не сте ходили в Гложенския манастир, задължително отидете! Само, че догодина. No offence, просто времето вече не е подходящо. Вероятно само след някоя друга седмица Гложенския манастир ще стане недостижим с кола. In other hand гледката от тераста на манастира, която е ценна колкото бъдещия данък на 20-годишен Пасат със софийски номера, е най-впечатляваща през пролетта. Манастирът се намира на точно 100км от София и за да стигнете до него трябва да карате по АМ „Хемус“ , на Ябланица да отбиете и просто да следвате табелите. Well, it is not so simple. Точно тези 12км. след Ябланица могат да ви накарат да се изпуснете в гащите, ако не сте уверен шофьор. Или ако сте свикнали да шофирате в лявото платно. Actually, последното няма значение, тъй като платното however е само едно. И е много тясно. На определени места по пътя част от колата ви наистина изглежда все едно виси от пропаст. Ако eventually отсреща се появи друга кола, разминаването е невъзможно. А, ако колата е с монтанска регистрция, по-добре направо да се хвърлите в пропастта. Гложенският манастир е кацнал on the top на стръмен връх. Изглежда като място, на което да построиш магически замък. Само, че в нашия случай е манастир. Легендата за него е, че е построен през 13в. от някакъв украински княз, но честно казано не звучи много достоверна. What is important е, че тук е било едно от редовните скривалищa на Васил Левски, а по негово време от манастира до селото е имало таен тунел. След Освобождението, тук е бил заточен Васил Друмев, който е extremally amazing person. Този човек е авторът на първата българска повест (това е нещо като роман, ама по-кратко), написал е първата авторска пиеса („Иванко убиеца на Асеня), бил е сред най-важните революционни дейци по време на Освободителните борби. Един от създателите на БАН, първият председател на БЧК, два пъти prime minister на България, станал е митрополит на Търновската епархия и дори с едно свое слово е успял така да вбеси княз Фердинанд, че той да заповяда да го затoчат доживот. Well, Васил Друмев не е прекарал последните си дни в Гложенския манастир, но все пак никой не е съвършен. Nowadays, в Гложенския манастир има истински монаси (един от тях really creepy guy ни засече, докато се любувахме на гледката от тераста. Беше доста страшно), един много тлъст котарак, красива, нестандартна църква и работеща магерница с most delicious боб чорба, която някога можете да си въобразите, че е била създавана на този грешен свят. Макар и на паркинга пред манастира да има няколко сергии с нахални търговци на whatever туристически bullshits, самата Света обител изглежда наистина недостъпна. Още повече, че според легендата каменният вход към двора на манастира е така конструиран, че ако се издърпа определен камък целият тунел ще се срути и мястото няма как да бъде conquered at all. Затова, както ви казах в началото, хич не съм criminal mind, обаче ако съм някой издирван престъпник, опозорен британски принц, или пластичния хирург на Мис България (или ако някой ден открия съседа, който си изхвърля боклука през балкона и му сторя всички неща, които съм му се заканвал), с други думи ако търся идеалното място, на което да се скрия от света – Гложенския манастир е the place. Also, върши работа, ако си клет софиянец, който иска да диша чист въздух поне за малко.", "date": "2019.11.28", "title": "Британския бежанец: Как да се измъкнеш от убийство"}
{"url": "https://www.monitor.bg:443/bg/a/view/ogranichavat-vodovzemaneto-ot-napolovina-prazni-jazoviri-181969", "text": "Министерство на околната среда и водите предприе действия за ограничаване на водовземането от комплексни и значими язовири за питейно-битово водоснабдяване с наличен обем под 50%. Спира се водовземането за цели, различни от питейно-битовите, за язовирите „Дяково“, „Асеновец“ и „Ястребино“. МОСВ уведоми ВиК операторите, водоползвателите и експлоатационните дружества, стопанисващи тези язовири, да ограничават ползването за други цели с оглед обезпечаване на питейно-битовото водоснабдяване. Те са предупредени да предприемат на мерки за алтернативно водоснабдяване от други водоизточници за обезпечаване на питейно-битовото водоснабдяване на съответните населени места. Язовир „Дяково“ към момента e с процент на запълване 36,98%. Язовирът се ползва освен за питейно-битово водоснабдяване и за промишлени цели, напояване и енергетика. С графика за декември 2019 г. ще бъдe ограничено водоподаването от него за други цели освен питейно-битовите. Язовир „Асеновец“ към момента е с процент на запълване 34,47%. В месечния график за декември МОСВ ще редуцира разрешените обеми за питейно-битово водоснабдяване на 1,8 млн. м3 съобразно данните за суха по влажност година с обезпеченост 75%. “ВиК Сливен” ООД е титуляр на още 5 разрешителни, издадени от Басейнова дирекция „Източнобеломорски район“, за водовземане от над 50 тръбни и шахтови кладенци. Дружеството е уведомено за необходимостта от предприемане на мерки за алтернативно водоснабдяване от други водоизточници с цел акумулиране на води в язовира и осигуряване на питейно-битовото водоснабдяване на гр. Сливен. Язовир „Ястребино“ е с процент на запълване 31,16%. Обемът в язовира гарантира осигуряване на 100% на питейно-битовото водоснабдяване и не е необходимо редуциране на заявката на ВиК дружеството. Води от язовира се ползват за питейно-битово водоснабдяване и за напояване. Водоползвателите са уведомени, че при планирано увеличаване на потреблението от страна на община Антоново до границите на лимита по разрешителното, предвид приоритетите по Закона за водите, ще бъдат предприети действия за ограничаване на напояването.", "date": "2019.11.28", "title": "Ограничават водовземането от наполовина празни язовири"}
{"url": "https://www.monitor.bg:443/bg/a/view/ministyryt-na-turizma-shte-predlaga-nacionalnite-kurorti-181977", "text": "Национални курорти се обявяват за такива с решение на МС по предложение на министъра на туризма. Това приеха на първо четене депутатите в Закона за туризма. В законопроекта се предвижда още министърът на туризма и министърът на здравеопазването да уреждат критериите на които трябва да отговарят курортите за да бъдат обявени за национални. Също така се категоризират ски пистите и се  създава на комисия за сложността и безопасността им, като проверките ще се извършват по време на експлоатацията им. Създава се и комисия за вписванията на ски училищата. Една от най важните цели на законопроекта е да се оптимизират процедурите по регистрацията на туроператорите и туристическите агенти, категоризиране на местата за настаняване и заведенията за хранене. В тази връзка се предлага Експертната комисия по категоризация и сертификация на туристическите обекти да се раздели на две комисии - по категоризация и по сертификация. Също така с текстовете се дават нови правомощия на общинските съвети. Те ще имат право да зонират курортите – коя част да бъде шумна, коя за отдих и коя за културен туризъм.  От БСП заявиха, че ще се  въздържат при гласуването, защото в  Закона имало положителни неща, но по- голямата част били спортни. Според Христо Проданов новите правомощия в ръцете на общинските съвети дават възможност за корупционни практики. Според него разделянето на комисите е положително, защото сега имало забавяне, но не подкрепят създаването на комисия за категоризиране на  ски училища, тъй като  това било към министерството  на младежта  и спорта, а не към туризма. Също така стана ясно, че подкрепят отпадането на възможността свободно да се упражнява професия ски учител, тъй като сега ще бъде само от ски училище. Лидерът на НФСБ Валери Симеонов пък предрече хаос, ако промените станат окончателно факт. Той заяви, че правото само министърът на туризма да предлага националните курорти било туристическа диктатура. Също така имало информационно затъмнение. \"Мога да ви кажа, че ще се стигне до както има една приказка народна \"Бой на негри в тъмна нощ\". Няма да има никаква информираност\", заяви той. Според него този текст ще поражда корупция и такъв текст в 21 век е недопустим. От своя страна министърът на туризма Николина Ангелкова заяви, че не приема тезите, че няма как нейното ведомство да отговаря за националните курорти, тъй като то било основен двигател в сектора. Тя припомни, че повече от три години се обсъжда този законопроект в частта за статута на националните курорти, която е основна в този законопроект. \"Изключително важно е да има ясен правен статут, що е то национален курорт и какви са правата и задълженията, свързани както с неговия облик, така и с инфраструктурата, рекламата и с предлагането на конкретните туристически продукти\", заяви Ангелкова. След това в кулоарите министърката уточни, че за първите 9 месеца на годината имаме над 7, 8 млн. чуждестранни туристи, което е само 0, 8 % спад. По думите й през 2014 г., когато било създадено ресорното министерство, туристопотокът бил над 6 млн. и 800 хил. За миналата година сме имали над 9 млн. и 200 хил. чуждестранни туристи, които са посетили България. \"Това са фактите, това са цифрите. 34 % са приходите от международен туризъм. Тук не включвам приходите, които са постъпили в българската икономика от български граждани. За миналата година те са над 8 млн. и 400 млн. лв, кето е 34 % ръст, сравнено с 2014 г.\", каза още тя. Според Ангелкова, независимо от трудностите сме постигнали добри резултати. Според нея се опитват манипулациии и внушения да се прехвърлят към сектора на туризма. В заключение даде да се разбере, че промените в Закона не са приумица на министъра на туризма и, че още от първия ден министерството работи по темата за националните курорти.", "date": "2019.11.28", "title": "Министърът на туризма ще предлага националните курорти, МС ги одобрява"}
{"url": "https://www.monitor.bg:443/bg/a/view/v-rusija-razbiha-prestypna-banda-ot-250-dushi-181975", "text": "Руските спецслужби проведоха една от най-мащабните си акции по ликвидиране на организирана престъпна група. Бандата наброява 250 души, сред които действащи сътрудници на МВР, адвокати, терористи. Акцията бе проведена на територията на Москва и Дагестан в периода август-ноември 2019 г. Сред задържаните са четирима членове на бандата, зад които стоят редица убийства и други престъпления. Според следствието, организираната престъпна група е отговорна и за кървавия терористичен атентат, извършен през 1997 г. в Махачкала. Тогава загинаха десетки, а повече от 100 души бяха тежко ранени. Освен това бандата стои зад серия убийства на полицаи, отвличане на хора и крупни грабежи. При операцията на спецслужбите беше открит и таен склад с оръжие, сред което боеприпаси и гранати. При друга акция на органите на реда в сряда беше разбита банда контрабандисти, от които бяха иззети 82 кг. нелегален барут, 14 единици огнестрелно оръжие и 9000 патрони.           Междувременно беше разкрит най-крупният в страната цех за  производство на наркотици. Нелегалният завод се намира в селцето Обуховец, Ленинградска област. От хангара на цеха полицаите иззеха почти 90 тена психотропни вещества.", "date": "2019.11.28", "title": "В Русия разбиха престъпна банда от 250 души "}
{"url": "https://www.monitor.bg:443/bg/a/view/otkriha-virtualnija-lubovnik-na-bankerka-iztochila-1-mln-leva-181963", "text": "„Самоличността на мъжа, за когото се твърди, че е получил близо 1 милион лева от банкова служителка, е установена. Предстои да се докаже дали той наистина е съучастник в престъплението”, заяви за NOVA окръжният прокурор във Варна Красимир Конов. На този етап прокуратурата не разполага с доказателства, че мъжът от Монтана е замесен в схемата за източване, за да  бъде обвинен в кражбата на парите, съобщи окръжният прокурор на Варна, Красимир Конов. 38-годишната Невена Й. - специалист в отдел „Банкиране на дребно“ в клон на Инвестбанк във Варна, бе задържана с постановление на дежурния прокурор в Окръжната прокуратура. Тя е единствената засега обвиняема за длъжностното присвояване, като голяма част от сумата от 1 млн. лв. е от влогове на вложители в банката. Престъплението е в особено големи размери и представлява особено тежък случай, какъвто досега не е регистриран в града. Установени са около 30 пострадали, като в момента управителите на банката са в постоянен контакт с тях. Влоговете и депозитните сметки са случайно подбирани, като са източвани различни суми - по 5, 7 до 10 хиляди лева. Клиентите са установили липси на пари в сметките си и са информирали банката, която на свой ред е уведомила прокуратурата. Вложителите няма да бъдат ощетени, увери Конов. Версията на Невена пред разследващите е, че е изпращала парите на мъжа от Монтана, в който била влюбена. Искала да му помогне да реши проблемите си с лихвари, които го притискали. Няма обаче никакви доказателства, че двамата са поддържали реална любовна връзка. Невена в момента се намира в ареста, като допълнително ще се реши дали да се поиска постоянното й задържане. Тя може да получи наказание от 10 години затвор, конфискация на имуществото и лишаване от правото да работи с публични финансови средства.", "date": "2019.11.28", "title": "Откриха виртуалния любовник на банкерката източила 1 млн.лева"}
{"url": "https://www.monitor.bg:443/bg/a/view/bolnichen-syrvajvyr-181950", "text": "Когато тежко болен пациент попадне в болница, единственото му желание е да оцелее. Надява се да получи най-добрите грижи и лечение и едва ли му минава през ума, че може да преживее пожар, наводнение, земетресение или каквото и да било друго бедствие извън неговата си болест. Какво са преживели пациентите на „Пирогов“ в ранната сутрин, когато се запалил пожарът във Второ вътрешно отделение, само те си знаят. Истински сървайвър. И за тях, и за персонала, който е трябвало да евакуира хората от етажа, а и от сградата. Причината за пожара тепърва ще се установява. С изясняването й се е заело и националното следствие. Едната от версиите е, че пламъците са тръгнали от незагасена цигара, която е предизвикала взрив в системата за подаване на кислород. В нашите болници се пуши и това е обществена тайна. На балкона, в стаята на лекарите или на сестрите, на по-скрито място в коридора. По принцип, в цялата държава се пуши. Колкото и забрани да се въведат, винаги ще се заобикалят. Една искра обаче можеше да предизвика национална трагедия, както каза шефът на болницата проф. Николай Габровски. А това пък е един от съществените изводи от инцидента, които се надяваме да се направят. Слава Богу, този път се разминахме с по-голяма драма, благодарение на светкавичните действия на огнеборците. Но двама мъже изгубиха живота си и това също е трагедия за близките им. Обаче остава отворен въпросът, не трябва ли пожароизвестителната система да е най-добрата, с най-високо ниво на чувствителност, така че само при запалването на цигара не просто да се включи аларма, ами да текнат „душовете“ от тавана (това се е случвало многократно на нашенци в чужбина и не сме горди с този факт). „Пирогов“ е единствената и най-важната у нас спешна болница. Не трябва ли точно в това лечебно заведение да се инсталира най-модерната техника, защото в повечето случаи там се лекуват хора с тежки травми и тежки диагнози. Това се разбира по дефиниция, но на практика в „Пирогов“ все още има и неремонтирани отделения (по причини, най-вече финансови). Между другото, появиха се и слухове, че в отделението изобщо няма пожароизвестителна система, защото нямало пари да се монтира, но ръководството на болницата категорично отрече (това е лесно доказуемо и едва ли някой би излъгал за подобно нещо). Влизала съм много пъти в „Пирогов“ (за щастие не като пациент). Там отива всеки, които има някаква спешна болежка и разчита, че ще получи помощ. Вярно е също, че посещават болницата и хора, които не са чак толкова спешни (поради липса на стройна система за неотложна помощ), както и неосигурени. Болницата е търговско дружество като останалите лечебни заведения. Не трябва ли обаче да е със специален статут? Най-малкото защото е единствена от този тип в столицата, а и в държавата.", "date": "2019.11.28", "title": "Болничен сървайвър"}
{"url": "https://www.monitor.bg:443/bg/a/view/elizabet-vtora-se-otkazva-ot-trona-zaradi-charlz-181976", "text": "Британската кралица Елизабет Втора се отказва от трона в полза на принц Чарлз, съобщи британският таблоид „Сън“. Според изданието това ще стане до година и половина. След телевизионното интервю на принц Андрю спекулациите, че Чарлз ще поеме кралския престол след оттеглянето на Елизабет Втора, което се очаква да се случи, когато тя навърши 95 години, се засилват. Всъщност кралицата ще остане монарх, но първородният й син ще изпълнява ролята на регент. Елизабет Втора ще навърши 95 години след 18 месеца. На същата възраст съпругът й от публичните си ангажименти, припомня вестникът. \"Скандалът около принц Андрю и Епстайн даде възможност на принц Чарлз да излезе напред и да покаже, че той може да управлява. Никой не е по-голям от институцията на кралското семейство - дори и любимият син на кралицата принц Андрю\", коментира източник от кралския двор пред „Сън“. \"Чарлз призна нещата и постъпи решително, точно като бъдещ крал, какъвто той може да бъде скоро\", добавя същият източник. Принц Чарлз е една стъпка по-близо до трона, след като показа, че може да се държи като истински монарх, коментирайки скандала около брат си – принц Андрю, твърдят източници, близки до кралското семейство. след като доказа, че умело може да се справи с „катастрофата, която принц Андрю предизвика с интервюто си пред Би Би Си”. Кралицата все повече намалява броя на своите публични изяви - от 332 през 2016 г. до все още впечатляващите 283 през 2018 г. В същото време синът й Чарлз е предприел 507 през миналата година. След завръщането си от Нова Зеландия и Соломоновите острови Чарлз се насочи право към имението на кралицата в Норфолк, за да посети принц Филип. Предполага се, че двамата ще обсъдят бъдещите действия на кралското семейство, свързани със скандала около принц Андрю. Принц Чарлз решително подкрепи кралицата в искането Андрю да се оттегли от публичните си задължения. Двамата братя нямат планирана среща, но е неизбежно да не обсъдят въпроса през следващите седмици. Според британските медии след 18 месеца най-големият син на кралицата ще поеме ролята на \"принц регент\", като по този начин ще поеме и всички задължения на кралицата. 71-годишният Чарлз е престолонаследник на британския трон. Следващи по линията са синът му Уилям и внуците му – Джордж, Шарлот и Луи. В случай че стане монарх, се очаква да приеме името Чарлз III.", "date": "2019.11.28", "title": "Елизабет Втора се отказва от трона заради Чарлз"}
{"url": "https://www.monitor.bg:443/bg/a/view/damtn-kislorodnata-sistema-na-pirogov-e-bila-izrjadna-181964", "text": "\"Проверката на Държавната агенция за метрологичен и технически надзор показа, че взривът в „Пирогов” не е настъпил заради неизправност на кислородната система”, заяви шефът на спешната болница проф. Николай Габровски, пред NOVA. „Установихме щетите. За щастие няма проблем със сградата. Необходимо е укрепване на една от разрушените стени, но нищо сериозно. В сградата е имало около 80 души. Благодарение на бързата реакция не се е стигнало да по-тежък инцидент, тъй като в болницата има и хора с двигателни проблеми. Един от дежурните лекари е искал да влезе в стаята, в която е избухнал взривът, за да спасява пациенти, но за щастие е бил спрян. Иначе щеше да има още една жертва”, поясни Габровски. „Имаме пълна документация за поддръжка на съдовете за течен кислород. Имаме и автоматична система за известяване при пожар. В такъв момент всяка секунда е важна. Полицаите са съдействали на пациентите и са им помагали да се евакуират”, каза още проф.Габровски. ДАМТН осъществява технически надзор на стационарно монтирани съдове, работещи под налягане за съхранение на течен кислород. С такива съдове са оборудвани повечето големи болнични заведение в страната, включително и в УМБАЛСМ \"Н. И. Пирогов\". Там има два такива съда за течен кислород, които са инсталирани в отделно помещение, което не е в обхвата като територия и като причина за инцидента от днес. Съдовете се проверяват по план веднъж на четири години. На съдовете е извършен технически преглед в установения срок и заключението е \"годни за експлоатация\", посочват от Държавната агенция.", "date": "2019.11.28", "title": "Проф.Габровски: Кислородната система на „Пирогов“ е била изрядна"}
{"url": "https://www.monitor.bg:443/bg/a/view/budjet-2020-vliza-za-obsyjdane-vyv-finansovata-komisija-na-parlamenta-181965", "text": "Бюджетът за 2020 година, заедно с бюджетите на Националната здравноосигурителна каса (НЗОК) и на държавното обществено осигуряване (ДОО), влизат на второ четете в парламентарната комисия по бюджет и финанси днес. На първо четене в пленарна зала финансовата рамка за следващата година бе приета на 13 ноември с гласовете на 123 депутати. Бюджетите на НЗОК и ДОО бяха одобрени на първо четене ден по-рано. Новият бюджет на здравната каса предвижда с 500 млн. лева повече за здравеопазване догодина. За болнична помощ са заложени 2 млрд. и 800 млн. лв., за лекарства - 1 милиард и 200 млн. лв., за дентална помощ са отделени под 200 000 лв. Според финансовият министър Владислав Горанов бюджетът за догодина е балансиран и то добре. Сред набелязаните цели са увеличение на разходите за средно образование, удвояване на учителските заплати, инфраструктура с фокус в Северна България, увеличение на разходите за отбрана. Държавата е планирала да изхарчи толкова, колкото е събрала, а именно - 46,8 млрд. лв. Опозицията в лицето на БСП го оцениха като бюджет на застоя, а от ДПС посочиха, че липсват реформи.", "date": "2019.11.28", "title": "Бюджет 2020 влиза за обсъждане във финансовата комисия на парламента"}
{"url": "https://www.monitor.bg:443/bg/a/view/izvynredna-sreshta-na-granicata-s-turcija-zaradi-opashkite-ot-tirove-181962", "text": "Как да се намалят опашките на ГКПП-та на границата с Турция ще обсъдят днес на извънредна среща ръководството на българските митници и турските гранични власти. От българска страна на срещата ще бъде директорът на Агенция \"Митници\" Георги Костов, който след това ще инспектира организацията на работа на българския пункт, съобщи Би Ти Ви. Вчера той се срещна и с турския зам.-министър на търговията, заради интензивния трафик на товарни автомобили на българо-турската граница и напрежението, което се създава на място. През последните дни на няколко пъти на \"Капитан Андреево\" се образува опашка от камиони от близо 30 километра. Граничните власти твърдят, че работят на пълен капацитет. Постигната е договорка да се търсят варианти за транспортни алтернативи.", "date": "2019.11.28", "title": "Извънредна среща на границата с Турция заради опашките от тирове"}
{"url": "https://www.monitor.bg:443/bg/a/view/arestuvaha-trima-otvlekli-myj-181978", "text": "Трима бяха задържани и ще бъдат изправени на съд за отвличане на мъж. В хода на полицейското разследване е установено, че в началото на септември тази година трима мъже от град Попово и село Горица, са нападнали мъж в землището на село Добри дял. Те са похитили 53-годишната си жертва и са го държали известно време противозаконно лишен от свобода.  След като е освободен, мъжът подава сигнал в полицията. След доклад в прокуратурата похитителите са подведени под наказателна отговорност и са им повдигнати обвинения. Наложени са им мерки за неотклонения \"подписка\".", "date": "2019.11.28", "title": "Арестуваха трима, отвлекли мъж"}
{"url": "https://www.monitor.bg:443/bg/a/view/bojkot-sprja-vnosa-na-japonska-bira-ujna-koreja-181966", "text": "Доставките на бира от Япония за Южна Корея са се сринали до нула през октомври заради продължаващото бойкотиране на японските продукти от южнкорейците на фона на влошените двустранни отношения. Това сочат публикувани днес официални данни, цитирани от „Киодо“. Износът на японска бира за южнокорейския пазар е нулев за първи път от юни 1999 г., след като през септември потъна с 99,9%, а през август - с 92,2 на сто на годишна основа. През октомври миналата година Япония е доставила на съседката си пиво за 800,34 млн. йени (7,3 млн. долара), сочат данните на финансовото министерство. Южна Корея е водеща експортна дестинация за японската бира, покривайки в стойностно изражение около 60 процента от общите доставки за чужбина през 2018 година. Връзките между Токио и Сеул се сринаха до най-ниското ниво от години заради спор за обезщетения за принудителен труд по време на Втората световна война. Спорът прерасна в двустранен търговски конфликт, а бойкотът доведе до силно намаляване на южнокорейските туристи към Япония. Кампанията по бойкотиране на японските марки - от дрехи до автомобили, обхвана масово южнокорейските потребители, след като през юли японското правителство затегна експортните правила за ключови материали, използвани от южнокорейските производители на чипове, припомня Киодо.", "date": "2019.11.28", "title": "Бойкот спря вноса на японска бира в Южна Корея"}
{"url": "https://www.monitor.bg:443/bg/a/view/deputatite-na-izvynredno-zasedanie-na-3-dekemvri-181967", "text": "Народното събрани е ще проведе извънредно заседание на 3 декември. Решението е било обсъдено по-рано през деня на председателски съвет. Решението бе подкрепено от 165 депутатити, само 3 бяха \"против\", а други 4 се \"въздържаха\". На извънредното заседание народните предсатвители трябва да се заемат с гледането на второ четене на бюджетите на  Държавното обществено осигуряване (ДОО) и на НЗОК за 2020 година. Това по всяка вероятнст означава, че държавният бюджет ще бъде включен в седмичната програма за сряда. Иначе трите закона преди това трябва днес да се гледат на заседанието на бюджетната комисия. На 3 декември, освен извънредно заседание по финансовите закони, депутатите от комисията по корупция пък трябва да изслушат двамата кандидати за нов шеф на КПКОНПИ - настоящия главен прокурор Сотир Цацаров и на депутатс от \"Воля\" Симеон Найденов. Междувременно стана ясно, че Красимир Ципов е избран за зам.-председател на ПГ на ГЕРБ, а това е станало на заседание на групата. Това съобщи пък шефката на НС Цвета Караянчева в началото на днешното пленарно заседание.", "date": "2019.11.28", "title": "Депутатите на извънредно заседание на 3 декември"}
{"url": "https://www.monitor.bg:443/bg/a/view/trymp-podpisa-zakon-za-pravata-v-honkong-181961", "text": "Президентът на САЩ Доналд Тръмп подписа законопроекти, предвиждащи санкции срещу китайски и хонконгски официални лица, отговорни за нарушаване на правата на човека в Хонконг и други мерки в подкрепа на протестното движение в мегаполиса.   Китайското правителство излезе с остра реакция срещу това решение на Тръмп, предаде радио \"Свободна Европа\". Според законовите текстове, САЩ трябва да въведат санкции срещу китайските и хонконгските чиновници, носещи вина за натиска и употребата на сила срещу протестиращите в Хонконг. Освен това Държавният департамент всяка година ще потвърждава специалния статут на мегаполиса като търговски партньор, а впоследствие този статут може да бъде отменен. С друг закон се забранява експортът в Хонконг на полицейско оборудване и техника, които могат да се използват срещу протестиращи граждани. Преди да бъдат подписани от президента законопроектите бяха приети с голямо мнозинство в двете камари на конгреса, което направи невъзможно евентуалното налагане на вето от Тръмп. Президентът е имал колебания дали да утвърди законите, отбелязва Би Би Си. В изявление на Белия дом се казва, че президентът ги е подписал \"с надежда властите и представителите на Китай и Хонконг да намерят мирно решение на противоречията\". Китайското външно министерство определи новите закони като намеса във вътрешните работи на Китай.", "date": "2019.11.28", "title": "Тръмп подписа закон за правата в Хонконг "}
{"url": "https://www.monitor.bg:443/bg/a/view/arestuvaha-napadatelite-na-vselenskija-patriarh-181960", "text": "Турската полиция арестува в Истанбул четирима крадци, които са проникнали в къщата на Вселенския патриарх Вартоломей преди няколко дни. По това време Вселенският патриарх е бил на среща с гръцки сънародници. Съобщава се, че вътрешните камери за наблюдение са записали проникването в дома. Икономката е успяла да изплаши крадците и да предотврати замисления грабеж. Според турски медии, самоличността на четиримата крадци е установена, а задържането им е осъществено в резултат на специална операция в истанбулския квартал \"Малтепе\". По време на ареста е имало престрелка, двама от нарушителите са ранени и хоспитализирани, двама са арестувани. Разследването продължава.", "date": "2019.11.28", "title": "Арестуваха нападателите на Вселенския патриарх"}
{"url": "https://www.monitor.bg:443/bg/a/view/v-blagoevgrad-vmro-simvolichno-zapaliha-niojskija-dogovor-181958", "text": "Снощи пред бюст-паметника на Тодор Александров в Благоевград се събраха десетки патриоти, които отбелязаха 100-годишнината от Ньойския диктат. Зам. областният управител Иван Стоянов и секретарят на младежкото ВМРО в Благоевград Вангел Тодоров символично запалиха Ньойския договор.", "date": "2019.11.28", "title": " В Благоевград ВМРО символично запалиха Ньойския договор"}
{"url": "https://www.monitor.bg:443/bg/a/view/blagoj-petrov-pyrvi-sekretar-i-rykovoditel-na-konsulskata-slujba-v-tirana-za-shtastie-sled-zemetresenieto-bylgarite-v-albanija-sa-dobre-181947", "text": "Българското посолство е с паднала мазилка след тежкото земетресение с магнитуд 6,4 по Рихтер, което удари Албания във вторник. Това казва в интервю за \"Монитор\" първият секретар и ръководител на консулската служба в Тирана Благой Петров. - Данните, които имаме към 12 часа в сряда, са за 31 загинали и 658 ранени, 65 са настанени в болница в травматологията, като състоянието на осем от тях е много тежко. - За тукашните стандарти беше доста студено, под 10 градуса. Двата лагера, които са до Тумане, постоянно приемаха хора. Общо взето, властите правят всичко възможно да бъдат настанени хората и да се направи всичко необходимо и да се погрижат за всички нуждаещи се. На места хората бяха настанявани и в хотели. Навсякъде хората изразяват готовност да съдействат. Събират се помощи, дрехи, храна... В момента текат спасителни операции в два хотела - „Мирамар“ и „Тропикал“ във Вльора, в които се предполага, че има блокирани много хора. Властите обявиха извънредно положение, което ще продължи 30 дни. - Поддържаме връзка с всички местни дружества на територията на цялата страна и за щастие нямаме данни за ранени и пострадали хора. Единствено може да се говори за уплах и безпокойство. - Десет хиляди вероятно са хората с български паспорти, но иначе, когато говорим за националното малцинство в страната, хората с българско самосъзнание вероятно са повече. - България изрази готовност да помага, установила е контакт с властите тук. Заявили сме, че имаме налична техника и материали. Очаква се потвърждение от албанска страна да се уточни какво е най-необходимо в момента и да се изпрати точно то. Това е последното, което ние имаме като данни, всички колеги в момента са на терен и работят. - Афтършоковете продължават. Доколкото си спомням, в сряда към 8 - 9 часа сутринта имаше един по-силен, който се усети. Според експертите са регистрирани над 310 труса за денонощието, но тези над 3 - 4 по Рихтер могат да се усетят. - Това са по-скоро само козметични напуквания и паднала мазилка. Нищо сериозно. Отвън сградата е здрава, повредите са от вътрешната страна. - Те постоянно вадят хора. Около двайсетина деца са извадени. Използва се специална техника за търсене и вадене на хора от руините. Не само гърците помагат. Постоянно пристига специализирана помощ от страните от Европейския съюз. Има специални екипи, които извършват специализиран анализ за търсене на хората от руините. Всички са мобилизирани - и международната общност, и местните власти. Всички правят всичко възможно, за да помагат. - Датите 28 и 29 ноември бяха обявени за неработни дни във връзка с 97 години от обявяването на независимостта на Албания от Османската империя. Засега не са отменили почивните дни, но едва ли ще има тържества. Обявени са дни на солидарност.", "date": "2019.11.28", "title": "БГ консулът в Тирана: За щастие след земетресението българите в Албания са добре "}
{"url": "https://www.monitor.bg:443/bg/a/view/noi-hvashta-falshivi-bolnichni-po-letishtata-181948", "text": "Националният осигурителен институт успява да залови хора в болничен докато напускат страната. При получен сигнал, че даден човек вместо да спазва режима на болничния си лист планира полет, от института изискват справка от летището. При установяване на нарушение, болничният се анулира, разясниха от НОИ пред „Монитор“ един от методите си за разкриване на фалшиви болнични листове. Сред спипаните по този начин е жена с болничен за тежко заболяване, която обаче вместо да се лекува вкъщи отишла да работи в Испания. От осигурителния институт веднага извършили проверка, при която „болната“ не била открита нито в дома си нито на работното място. Справка в Гранична полиция показала, че същата жена е напуснала страната на 11 май през ГКПП Калотина и се е върнала през летище София на 18 юли. Съвместната работа на НОИ и летищата е достатъчно работещ метод за ограничаване на злоупотребите, коментира пред „Монитор“ Ваня Григорова от КТ „Подкрепа“. Според нея експерти от осигурителния институт са успели да заловят доста случаи на „болни“, решили да отскочат до чужбина. Според Ваня Григорова обаче е нелепо да се обвиняват работници за фалшиви болнични при сливане на празници, на фона на по-сериозните злоупотреби. По думите й системата на фонда на ДОО се източва точно от 446 фирми в София, създадени само за злоупотреби с осигурителни вноски. От тях 40 са доказано кухи фирми според данните от разследването, уточни Григорова. Тя припомни, че и в момента работодателите имат възможност да проверяват по чл. 67 от Кодекса на труда дали техен служител спазва режима на болничния, който му е издаден. За нас е важно да защитим правата на работниците, особено когато са болни, коментира Григорова по повод вчерашния протест под надслов \"Болните не са престъпници\", организира КТ \"Подкрепа\". Той се проведе в центъра на София, като за малко бяха блокирани няколко светофара, а движението на трамваите беше силно затруднено. Синдикалистите от „Подкрепа“ излязоха на улицата заради първоначалната идея на управляващите - първият ден от болничните да бъде за сметка на работника. Към тях обаче не се включиха колегите им от КНСБ. Работодателите пък от своя страна продължават да настояват първите 3 дни от болничния да не се плащат от тях. В същото време от КТ \"Подкрепа\" искат работодателите да поемат поне първите 5 дни от болничните, които да се изплащат на 100% от трудовото възнаграждение. Воденият от Димитър Манолов синдикат настоява за свикване на тристранния съвет по темата. Вчера той е внесъл протестна декларация в МС, след което е заявил, че „това е само началото“, разказа още пред „Монитор“ Ваня Григорова. Социалният министър Бисер Петков пък увери, че хората няма да бъдат ощетени при изплащането на болничните, а ще се търсят решения за по-строги и дисциплиниращи мерки срещу тези, които си позволяват да злоупотребяват с това право. Той посочи, че решението ще се вземе в рамките на Националния съвет за тристранно сътрудничество, но на този етап все още не е насрочено заседание. Междувременно служители от 35 дирекции \"Социално подпомагане\" в цялата страна излязоха в едночасова предупредителна стачка вчера. Те настояват за 40% увеличение на основната работна заплата, а парите им за работно облекло да не са по-малко от 450 лева годишно. Освен това искат в дирекциите да се назначават само служители само с бакалавърска степен.", "date": "2019.11.28", "title": "НОИ хваща фалшиви болнични по летищата "}
{"url": "https://www.monitor.bg:443/bg/a/view/sledobed-idva-dyjd-181959", "text": "Днес след временно разкъсване и намаление на облачността, по-късно през деня тя от запад отново ще започне да се увеличава. Вечерта в северозападните райони, а през нощта срещу петък на много места и в останалата част от страната ще превали дъжд. Вятърът от юг-югозапад ще се усили, особено в източната половина от страната и температурите ще се повишат. Максималните ще бъдат между 9° и 14°, в районите в близост до северните склонове на планините и в Югоизточна България до 17°, в София около 15°, съобщиха от НИМХ от „Фокус“. Над Черноморието облачността около обяд също временно ще намалее, но през нощта срещу петък отново ще се увеличи. Ще духа до умерен юг-югозападен вятър. Максимални температури на въздуха: 14°-17°. Температурата на морската вода е 15°. Вълнението на морето ще бъде 2-3 бала. Над планините облачността ще е предимно значителна и над 2000 ще превали слаб сняг. Ще духа умерен до силен запад-югозападен вятър. Максималната температура на височина 1200 метра около 11°, на 2000 метра - около 4°.", "date": "2019.11.28", "title": "Следобед идва дъжд"}
