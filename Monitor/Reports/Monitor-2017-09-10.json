{"url": "http://www.monitor.bg/a/view/13443-%D0%93%D0%B5%D1%80%D0%B3%D0%BE%D0%B2-%D0%A1%D0%BE%D1%80%D0%BE%D1%81%D0%BE%D0%B8%D0%B4%D0%B8-%D0%B8%D1%81%D0%BA%D0%B0%D1%82-%D0%B4%D0%B0-%D1%8F%D1%85%D0%BD%D0%B0%D1%82-%D0%A2%D0%B5%D0%BC%D0%B8%D0%B4%D0%B0/", "text": "Соросоиди искат да яхнат Темида. Именно това е била и целта на газовия барон Сашо Дончев при завихрянето на псевдоскандала „ЦУМ-гейт“, но се е провалила. Това разкри пловдивският бизнесмен Георги Гергов в интервю за предаването „Беновска пита“ по Канал 3.„Това беше един балон, който някои хора се надяваха, че ще постигнат много с него. Не им се получи схемата. Просто вариантът, с който те решиха да оклеветят, да опорочат една среща, да съсипят главния прокурор, не им се получи\", обясни той, визирайки Сашо Дончев. По думите на социалиста главният прокурор Сотир Цацаров може да се среща с всеки и да си „сверява часовника“. „Искал е Сашо Дончев нещо, не се е получило. След един месец е тръгнал да отмъщава и да прави сцени. Кои са хората ли? Вие не знаете ли кои са хората? Цяла България го знае!“, каза Гергов.Той отказа да назове конкретни имена, но уточни, че това са соросоиди и хора, който не искат промяна в съдебната система, а те да бъдат водещи в нея. „Което е много различно от това, което всъщност го представят пред медиите – борци, национални герои за еди-какво си! А всичко това е фалш, и е грозно, и не трябва това да се случва в България!“, обясни още социалистът.Гергов коментира още, че антикорупционният закон на БСП \"трябва да се пипне\" и да престане да се употребява фигурата на държавния глава. Той изрази учудване, че БСП поръчва изработването на своите закони на външни юристи, което според него се дължи на отстраняването на някои от старите кадри от партията. „Да си обезглавиш лидерите, офицерите, генералите в една битка. Добре, няма да водят листите, но те можеше да са в листите. Има преференции, това е мажоритарен вот, те трябваше да участват и трябваше сега да са в парламента“, каза той и даде за пример Михаил Миков, Янаки Стоилов, Ангел Найденов, Атанас Мерджанов. Гергов обясни също, че градската организация на БСП в Пловдив стои на 100 % зад него, имало обаче 5-6 души, които са срещу него. По думите му ставало въпрос за клуб „лява автентичност“ вътре в БСП, който гравитирал около Нинова.", "date": "2017.09.10", "title": "Гергов: Соросоиди искат да яхнат Темида"}
{"url": "http://www.monitor.bg/a/view/5124-%D0%A3%D0%B2%D0%BE%D0%BB%D0%BD%D1%8F%D0%B2%D0%B0%D1%82-%D0%B4%D0%B5%D1%82%D1%81%D0%BA%D0%B0-%D1%83%D1%87%D0%B8%D1%82%D0%B5%D0%BB%D0%BA%D0%B0-%D0%B7%D0%B0-%D0%B4%D1%80%D1%8A%D0%BF%D0%BD%D0%B0%D1%82%D0%BE-%D1%83%D1%85%D0%BE/", "text": "През седмицата ще стане ясна съдбата на 62-годишната учителка Йорданка Колева от старозагорската детска градина „Мечо Пух“, която беше заклемейна от родителка на 7-годишен малчуган за упражнен върху му физически тормоз.„ Възможностите са три: забележка, предупреждение и уволнение. Не изключвам вероятността за последната мярка. Нарушението е много сериозно, освен това госпожата не е сигнализирала за инцидента нито директорката нито родителката. Очаквам в понеделник да получа писмените й обяснения...“, заяви в неделя началникът на отдел „Образование“ при община Стара Загора Пенка Чавдарова.Случаят нашумя след като късно вечерта на 7 септември самотна майка на двама 7-годишни близнаци от Стара Загора се ожали в затворената социална група „Старозагорски мами“ от тормоз над едното й дете в градина „Мечо Пух“.По думите на Петя Николова малчуганът бил малтретиран от учителката Йорданка Колева, която му издърпала силно ухото и одраскала бузката, докато го „съветвала“ в стаичка, използвана за склад.Родителката разбрала за инцидента привечер в четвъртък, когато отишла да взема децата си от градина. Битото момченце разказало, че преди да го одраскат по бузата учителката насапунисала очите му.Вече е проведена среща „очи в очи“ между педагожката, майката и двамата близнаци. На нея Йорданка Колева формално поднесла извиненията си за случилото се, но Николова останала видимо недоволна и потвърдила решението си да търси справедливост.„Има сериозни разминавания между казаното от учителката и децата. По думите на малкия Златин госпожата направо го „разходила“ за ухото из двора на градината преди да го заведе в умивалнята.“, уточни Пенка Чавдарова. Според нея наказание ще има и за директорката на градината Мариана Кутина.Това не е първият случай с деца от градините, коментира и зам. кметът Иванка Сотирова. Съвсем наскоро наказание било наложено и на директорката на 35 -а детска градина „Свобода“. Поводът бил „бягството“ на 5-годишен възпитаник, който по обяд си тръгнал сам-самичък за вкъщи. Инцидентът преминал благополучно, макар на родители и учители да им настръхват косите при мисълта, че детето е можело да бъде „отнесено“ от автомобил по натоварената улица „Хан Аспарух“, която е пресякло.", "date": "2017.09.10", "title": "Уволняват детска учителка за дръпнато ухо "}
{"url": "http://www.monitor.bg/a/view/15101-%D0%9D%D0%B0%D0%BA%D0%B0%D0%B7%D0%B0%D1%85%D0%B0-%D1%81-%D0%BF%D0%BE%D1%80%D0%B8%D1%86%D0%B0%D0%BD%D0%B8%D0%B5-%D1%81%D1%82%D0%B0%D1%80%D1%88%D0%B8%D0%BD%D0%BA%D0%B0-%D1%80%D0%B0%D0%B7%D0%BC%D0%B0%D1%85%D0%B2%D0%B0%D0%BB-%D0%BD%D0%BE%D0%B6-%D0%BD%D0%B0-%D1%81%D1%8A%D1%81%D0%B5%D0%BB%D1%8F%D0%BD%D0%B8%D0%BD/", "text": "С публично порицание пред съселяните си в старозагорското село Яворово и задължителни 12-месечни срещи с пробационен служител се размина обвиняем по дело за заплаха с убийство пенсиониран армейски старшина.Случаят е от 24 април т.г., когато наскоро събляклият униформата Тотьо Тотев опрял касапски нож в гърлото на Иван Рачев пред магазина на центъра на селото.Върхът на 25-сантиметровото хладно оръжие по чудо не отнел живота на мъжа, само пристигналите на място униформени от Второ РУ „Полиция“ в Стара Загора предотвратили кървавата разправа.Според свидетелите бившият армеец крещял че ще претрепе жертвата, защото уж била изсякла гората край селото. На униформените се наложило да употребят белезници, за да прекратят саморазправата, междувремено бай Тотьо отправил и към тях заплахи, че скоро ще видят с кого си имат работа.В хода на съдебното заседание, състояло се на 5 септември Тотев е признал вината си и изразил съжаление, като по този начин си осигурил снизхождението на съдиите, които одобрили споразумението.През следващите 12 месеца той ще има задължителни редовни срещи с пробационни служители, а наказанието ще бъде разгласено чрез закачане на присъдата върху табло пред кметството.По думите на кметския наместник на Яворово Райчо Стоев, когато бил трезвен Тотев се държал съвсем нормално . Обърнел ли обаче някоя и друга чашка – ставал неузнаваем и решавал , че околните са новобранци, които трябва да му козируват.„За съжаление напоследък чашката май взе да му се услажда честичко. Съпругата му работи в Гърция и няма кой да го озаптява. Нямам представа, че е сключил споразумение с прокуратурата, но и вчера по пладне беше заел „позиция“ в кръчмата!“, коментира селският управник. ", "date": "2017.09.10", "title": "Наказаха с порицание старшинка, размахвал нож на съселянин"}
{"url": "http://www.monitor.bg/a/view/68588-%D0%A0%D1%83%D1%81%D0%B5-%D0%BF%D1%80%D0%BE%D0%B3%D0%BE%D0%BD%D0%B8-%D0%BF%D1%80%D0%BE%D0%BA%D0%BB%D1%8F%D1%82%D0%B8%D0%B5%D1%82%D0%BE-%D1%85%D1%80%D0%B0%D0%BC%D1%8A%D1%82-%D0%92%D1%81%D0%B5%D1%85-%D0%A1%D0%B2%D1%8F%D1%82%D0%B8%D1%85-%D0%BE%D1%82%D0%B2%D0%BE%D1%80%D0%B8-%D0%B2%D1%80%D0%B0%D1%82%D0%B8/", "text": "Сбъдна се дългогодишната мечта на жителите на града", "date": "2017.09.10", "title": "Русе прогони проклятието, храмът  „Всех Святих” отвори врати"}
{"url": "http://www.monitor.bg/a/view/14414-%D0%A4%D0%B5%D1%81%D1%82%D0%B8%D0%B2%D0%B0%D0%BB-%D0%BD%D0%B0-%D1%88%D0%B5%D0%B2%D0%B8%D1%86%D0%B0%D1%82%D0%B0-%D1%81%D1%8A%D0%B1%D1%80%D0%B0-%D0%B1%D0%BB%D0%B8%D0%B7%D0%BE-100-%D0%BC%D0%B0%D0%B9%D1%81%D1%82%D0%BE%D1%80%D0%B8-%D0%BD%D0%B0-%D0%B2%D0%B5%D0%B7%D0%BC%D0%BE%D1%82%D0%BE-%D0%B2-%D0%91%D0%B5%D0%BB%D0%BE%D1%81%D0%BB%D0%B0%D0%B2/", "text": "Първия Фестивал на шевицата‘2017 в Белослав срешна близо 100 майстори на везмото, събрало хилядолетните традиции на българката, вшити в тъканите. Официалното откриване бе от 10 часа на площад „Възраждане” в градчето край Варна. Фестивалът е насочен към любители и професионалисти в тази област на ръкоделието, казаха организаторите от местното Народно читалище „Съзнание - 1926“. Участието е индивидуално и колективно, чрез представяне на автентични носии с шевици (части от носии, или съхранени шевични фрагменти). Особен интерес представляваха и самите истории на носиите и шевиците. Представени бяха и артикули със съвременни интерпретации на шевици (сувенири, бижута, аксесоари, дрехи и др.), както и дейности и занаяти, които имат тематична връзка с елементите и мотивите използвани и във везбата - килимарство, гайтанджийство, резбарство, рисувана керамика – грънчарство и други художествени занаяти. Посетители и гости на Белослав видяха по време на фестивала и се насладиха на разнообразието от дейности, като и на кратка тематична беседа с участието на видни етнографи. Сред тях бяха д-р по изкуствата Юлия Боева, автор на редица книги - изследвания, посветени на архаичните символи в българската везба „Мъдростта на Великата майка“, „Богинята и рогатите глави“, „Богинята и двуглавият кон“ и др. Николинка Ангелова е „майстор – везбар“ от Занаятчийската камара в Шумен. Благодарение на нейното творчество и всеотдайност мнозина съвременни българи имат възможността да научат повече за обичаите и традициите на капанците, които са една от най-старите етнографски групи в България . Друг известен участник бе Десислава Тихолова, фолклорист и уредник в отдел „Етнография” на Регионалния исторически музей в Русе и майстор от Дунавската задруга на народните художествени занаяти. Гостите имаха възможност да разгледат техните изложби, ревюта на 15 носии от края на XIX и началото на XX век от НЧ „Илия Добрев -1899“ в село Манастир общ. Провадия и демонстрация на автентично капанско наречие и носии с манекени Ася и Симона Андрееви от Разград, работилница за шевици и др. През целия ден програмата предлагаше и забавления в концертна част, в която имаше народни песни и танци с участието на група за автентичен фолклор от с. Здравец, общ. Аврен, песни и хора на мегдана с ансамбъл „Кипра“ и мъжката певческа група при читалище „Христо Ботев – 1927“ в село Кипра, Детски фолклорни песни от Белослав, както и занимателни секции за най- малката аудитория. Участие във фестивала взеха и фотографи, от фотосесиите на които след селекция, ще бъде изработен календар и фотоалбум. Следобед участниците получиха награди и почетни грамоти, а програмата продължи с концерти на танцовите школи „Младост“ и „Моряците“, с женския народен хор „Станка Митева“, фолклорните групи „Българка“ и „Нашенки“ и оркестър „Белослав“.Община Белослав осигури за гостите и участниците на Фестивала на шевицата и безплатна морска разходка с корабчето „Белла“.  ", "date": "2017.09.10", "title": "Фестивал на шевицата събра близо 100 майстори на везмото в Белослав"}
{"url": "http://www.monitor.bg/a/view/32924-%D0%93%D1%80%D0%BE%D0%B1%D1%8A%D1%82-%D0%BD%D0%B0-%D1%82%D1%8A%D1%80%D0%BD%D0%BE%D0%B2%D1%81%D0%BA%D0%B8-%D0%BC%D0%B8%D1%82%D1%80%D0%BE%D0%BF%D0%BE%D0%BB%D0%B8%D1%82-%D0%BE%D0%B1%D1%80%D0%B0%D1%81%D1%8A%D0%BB-%D0%B2-%D1%82%D1%80%D0%B5%D0%B2%D0%B8-%D0%B8-%D0%BF%D1%83%D1%89%D0%B8%D0%BD%D0%B0%D1%86%D0%B8/", "text": "Гробът на великотърновски митрополит стои обрасъл в треви и пущинаци. Филип Пенчев, известен още като Филип Търновски е един от най-образованите български монаси през 19-ти век. Той е роден в Асенова махала и завършва Киевската духовна семинария в Русия като действителен студент. След завръщането си в България той става ректор на откритото през 1863 г. в Бачковския манастир Духовно училище. От 1914 до 1920 е протосингел в Доростоло-Червенската митрополия. На 12 декември 1920 г. е избран за търновски митрополит и изпълнява длъжността си до 1935 г., когато поради заболяване подава оставка сам. Умира на 12 януари 1939 г. и е погребан в двора на църквата „Успение Богородично” в родната си Асенова махала, която днес е квартал на Велико Търново.Днес гробът на митрополит Филип е занемарен и потънал в бурени, а кръстът му е целият обвит в увивни растения, като дори не може да се разчете надписът върху него. От едната страна на гроба има стоварени купчина тухли, а от другата – разхвърлени дървени палети. Гледката прави доста неприятно впечатление на минаващите покрай църквата туристи, някои от които спират и правят снимки на запустелия владишки гроб. До гроба на митрополит Филип има още един гроб на монах, чието име вече не може да се разчете върху паметника. Върху самият гроб също има подредени купчина тухли. Отдалеч църквата „Успение Богородично” веднага се набива на очи с новия „златен” купол. Отблизо обаче гледката на изоставените и затрупани със строителни отпадъци монашески гробове, изобщо не е приятна и не подхожда на един Божи храм.Гробовете в „Успение Богородично” не са единствените в подобно състояние. В парка Дружба има десетина гроба на едни от най-видните личности от българската история. Един от тези гробове е на драматурга Добри Войников, основоположник на българския театър и пръв български режисьор. Той е роден в Шумен, но умира от тиф на 27 март 1878 г. в Търново, където работи като управител на сиропиталище и е погребан тук. Гробът му в парка Дружба също е обрасъл и се нуждае от почистване. В парка са погребани още съпругата и дъщерята на Христо Ботев – Венета и Иванка, българските революционери Христо Иванов – Големия и Христо Караминков – Бунито, както и майстор Колю Фичето. Техните гробове са в по-добро състояние и не са обрасли с треви и храсталаци, но пък оградите и вратичките им се нуждаят най-малкото от едно пребоядисване и ремонт. Доскоро един от най-занемарените гробове бе и този на сина на Колю Фичето, пред входа на построената от баща му църква „Св. св. Константин и Елена” в старата част на града. Сега обаче след като започна ремонт на църквата гробът е основно почистен, а над него има монтирано осветление и камери.", "date": "2017.09.10", "title": "Гробът на търновски митрополит обрасъл в треви и пущинаци"}
{"url": "http://www.monitor.bg/a/view/61746-15%D0%B3%D0%BE%D0%B4%D0%B8%D1%88%D0%BD%D0%B0-%D0%BE%D1%82-%D0%9F%D0%BB%D0%BE%D0%B2%D0%B4%D0%B8%D0%B2-%D0%B2-%D0%BD%D0%B5%D0%B8%D0%B7%D0%B2%D0%B5%D1%81%D1%82%D0%BD%D0%BE%D1%81%D1%82-%D0%BE%D1%82-15-%D0%B4%D0%BD%D0%B8/", "text": "15-годишна тийнейджърка от Пловдив избягала от дома си преди 15 дни и оттогава е в неизвестност. Родителите й още тогава са се обърнали към полицията, а и самите те са я търсили при нейни приятели и познати, но опитите да бъде открита не са се увенчали с успех. Това не е първото бягство на Даниела Еремиева, която живее с по-малкото си братче и с родителите си в пловдивския квартал „Христо Смирненски”. Проблемите с поведението й датирали от миналата година. Тогава тя учила само три месеца. Останала в училище до Нова година и след това прекъснала образованието си. Поради тази причина през тази учебна година трябвало да повтаря осми клас, обясниха нейни роднини. Според тях Даниела нямала желание да учи и това била една от причините за бягството й. Близки на семейството й потвърдиха, че момичето имало проблеми в отношенията си с родителите си и в знак на протест често бягало от вкъщи. Досега обаче бягствата й продължавали по ден- два, след което баща й Ангел я откривал. „Той винаги успяваше да я открие. Обявяваше я за издирване в МВР, но сам я намираше. Но сега вече втора седмица няма и следа от Даниела”, изплакаха роднини на семейството й. Даниела излязла от дома си на 29 август без пари, без документи и телефон. През тези две седмици момичето не е правило опити да се свърже с родителите си, за да ги успокои, че е добре. За последно момичето е било видяно в квартала си на 29 август по обяд. Вече е обявено за общодържавно издирване. Близките й призовават, ако някой има информация за Даниела Еремиева, да се обади в най-близкото полицейско районно управление, или на телефони: 00359/894211832-Ангел, 00359/894766136-Елена,\n0044/7477643131-Николай. Даниела е висока около 1,60 см, с кестенява коса и кафяви очи. ", "date": "2017.09.10", "title": "15-годишна от Пловдив в неизвестност от 15 дни"}
{"url": "http://www.monitor.bg/a/view/88421-%D0%9F%D0%BE%D1%81%D0%BE%D0%BB%D1%81%D1%82%D0%B2%D0%BE%D1%82%D0%BE-%D0%BD%D0%B8-%D0%B2-%D0%A1%D0%90%D0%A9-%D0%9D%D1%8F%D0%BC%D0%B0-%D0%B2%D1%80%D1%8A%D0%B7%D0%BA%D0%B0-%D1%81-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5-%D0%B2-%D1%80%D0%B0%D0%B9%D0%BE%D0%BD%D0%B0-%D0%BD%D0%B0-%D0%98%D1%80%D0%BC%D0%B0/", "text": "В мисията ни е създаден кризисен щаб„С доста българи, особено с тези в районите, откъдето „Ирма” вече е минала, нямаме връзка”, заяви пред bTV Любомир Грънчаров, представител на българското посолство в САЩ. Той успокои, че това се дължи на нарушените комуникации.В българската мисия е създаден кризисен щаб, който да помага на наши сънародници по време на природното бедствие.\n„Засега няма данни за пострадали българи. Много техни близки се обаждат в посолството, за да търсят информация”, допълва Грънчаров.Очаква се скоро бурята да връхлети Флорида, където също живеят много наши сънародници. Там е обявена и най-голямата евакуация в историята на щата.Много е важно хората да не се евакуират след настъпването на бурята. Властите предупредиха и да не се звъни на спешния телефон 911 докато трае стихията, защото няма да могат да помогнат”, пояснява Грънчаров.Телефонът за връзка с посолството ни е +1 (202) 387 5770", "date": "2017.09.10", "title": "Посолството ни в САЩ: Няма връзка с българите в района на \"Ирма\""}
{"url": "http://www.monitor.bg/a/view/452-%D0%A6%D0%B5%D0%BD%D0%B8%D1%82%D0%B5-%D0%BD%D0%B0-%D0%BF%D0%BB%D0%BE%D0%B4%D0%BE%D0%B2%D0%B5%D1%82%D0%B5-%D0%B8-%D0%B7%D0%B5%D0%BB%D0%B5%D0%BD%D1%87%D1%83%D1%86%D0%B8%D1%82%D0%B5-%D0%BE%D1%81%D1%82%D0%B0%D0%B2%D0%B0%D1%82-%D1%81%D0%B5%D0%B7%D0%BE%D0%BD%D0%BD%D0%BE-%D0%BD%D0%B8%D1%81%D0%BA%D0%B8/", "text": "Индексът на тържищните цени (ИТЦ), който отразява цените на хранителните стоки на едро, се понижи тази седмица с 1,48% до 1,337 пункта, отчита Държавната комисия по стоковите борси и тържищата (ДКСБТ). През последните два месеца нивото на ИТЦ остава сравнително стабилно.Оранжерийни домати поскъпват с 3,5 на сто и се продават през тази седмица по 1,19 лева за килограм. Оранжерийни краставици поевтиняват с 3,0 на сто, до 1,74 лева средно за килограм. Картофите поевтиняват с 7,3 на сто и се търгуват по 0,51 лева за килограм на едро. Морковите се продават по 0,67 лева за килограм. Зелето поевтинява с 7,8 процента и се търгува по 0,47 лв./кг на едро. Патладжаните се продават по 0,71 лева за килограм. Зелените чушки поевтиняват с 3,1 на сто до 0,93 лв./кг, а цената на червените чушки пада с 11 процента до 1,05 лева за килограм.Ябълките поевтиняват с 7,8 на сто до 1,42 лв./кг, а цената на лимоните се пада с 0,7 на сто до 2,78 лева. Дините поевтиняват с 19,2 на сто до 0,21 лева за килограм, а на пъпешите със 7,2 до 0,78 лева за килограм. Цената на прасковите пада с 7,8 процента до 0,95 лева за килограм.Кравето сирене поевтинява с 1,0 на сто и се продава средно по 5,97 лв./кг,кашкавалът, тип \"Витоша\" се търгува по 10,35 лв./кг. Олиото се купува по 2,03 лева за литър. Каймата се търгува по 4,44 лева за килограм. Пилешкото замразено месо поскъпва с 4 процента и се продава по 3,88 лева за килограм на едро. Захарта поевтинява с 1,9 на сто до 1,54 лв./кг. Цената на брашното, тип \"500\", се повишава с три стотинки до 0,83 лева за килограм. Зрелият фасул се купува средно по 3,36 лв./кг. Яйцата се продават по 0,20 лева за брой на едро.", "date": "2017.09.10", "title": "Цените на плодовете и зеленчуците остават сезонно ниски"}
{"url": "http://www.monitor.bg/a/view/74915-%D0%9E%D0%B2%D0%BB%D0%B0%D0%B4%D1%8F%D1%85%D0%B0-%D0%BF%D0%BE%D0%B6%D0%B0%D1%80%D0%B0-%D0%B8%D0%B7%D0%B1%D1%83%D1%85%D0%BD%D0%B0%D0%BB-%D0%BA%D1%80%D0%B0%D0%B9-%D0%A1%D1%83%D1%85%D0%B8%D0%BD%D0%B4%D0%BE%D0%BB/", "text": "Овладян е пожарът, който избухна вчера привечер в покрайнините на град Сухиндол. Изгорели са 46 декара лесонепригодни площи, 6 декара смесена и борова гора, спасени са 150 декара гора. Няма опасност за населеното място.\nПожарът е възникнал в сухи треви, но заради силния вятър бързо се прехвърлил върху близката гора, където започнало върхово горене на боровете. Огнеборците са били подкрепени в гасенето на пожара в горския масив от доброволното формирование на град Сухиндол, служители на горското стопанство както и от местни земеделци, които са дали трактори и верижна техника, за да се направят просеки, които да локализират гоящото огнище, за да не обхване огънят цялата гора и да се прехвърли върху близките къщи.\nНа този етап като причина за пожара се посочва човешка небрежност. В махалата до гората е имало тържество и местните хора са хвърляли пиратки. Една от версиите е, че това е предизвикало пожара. Води се разследване.", "date": "2017.09.10", "title": "Овладяха пожара избухнал край Сухиндол"}
{"url": "http://www.monitor.bg/a/view/73422-%D0%A2%D1%83%D1%80%D1%87%D0%B8%D0%BD%D0%BE%D1%80%D0%B8%D0%B7%D0%B0%D1%80-%D0%BF%D1%80%D0%BE%D0%B1%D0%BE%D0%B4%D0%B5-%D1%82%D1%80%D0%B8%D0%BC%D0%B0-%D1%81%D0%BB%D0%B5%D0%B4-%D1%81%D0%BA%D0%B0%D0%BD%D0%B4%D0%B0%D0%BB-%D0%BD%D0%B0-%D0%BA%D1%80%D1%8A%D1%89%D0%B5%D0%BD%D0%B5/", "text": "   Турски гражданин със статут на постоянно пребиващ в България е задържан след кървав екшън по време на тържество, където наръгал с нож трима жители на старозагорското село Загоре.Сигналът за тежкия инцидент е получен в Първо РУ „Полиция“ към 22,45 часа в събота.При пристигане на място униформените завари чужденеца, който работел по оризищата в региона да вилнее с нож в ръка в помещение на центъра на селото, където се провеждало многолюдно тържество по повод кръщене на малко момченце.С прободни рани в корема и с опасност за живота му в УМБАЛ „Проф. д-р Стоян Киркович“ - Стара Загора е настанен 31-годишният Петко Митков.Пак там , но с по-лека рана в гърба е бил откаран 30-годишният Светослав Колев.Третата линейка извозила порязания в гърдите 28-годишен Иван Стоянов. Жертвите направили опит да озаптят развилнелия си Осман М. - Мустафата, който по неизвестни причини на финала на тържеството се скарал с 47-годишен местен жител. Двамата се хванали гуша за гуша, според свидетели Мустафата напомнил на опонента си за годините на робството.Турският гражданин е задържан за 24 часа по закона за МВР.Образувано е досъдебно производство, предстоя да бъдат изяснени обстоятелствата за масовия търкал, лаконично съобщиха от ОД на МВР – Стара Загора в неделя.По думите на кмета на село Загоре Мончо Монев Мустафата имал доста невъздържан характер. От две години пребивавал в селото, наскоро довел съпруга – българка и купил стара къща, но рядко общувал с местните.На тържеството бил поканен от съседите си Красимира и Стефан, които наскоро сключили брак и се сдобили с детенце.Двама от ранените са настанени в ОАИЛ, по-тежко е състоянието на Петко Митков, а Иван Стоянов е бил превързан в спешното отделение и пуснат за домашно лечение.", "date": "2017.09.10", "title": "Турчин-оризар прободе трима след скандал на кръщене   "}
{"url": "http://www.monitor.bg/a/view/57551-%D0%9C%D0%B5%D1%80%D0%BA%D0%B5%D0%BB-%D0%BE%D0%B1%D0%B5%D1%89%D0%B0-%D1%81%D0%B0%D0%BD%D0%BA%D1%86%D0%B8%D0%B8-%D0%B7%D0%B0-%D0%BD%D0%B5%D0%BF%D0%BE%D1%81%D0%BB%D1%83%D1%88%D0%BD%D0%B8%D1%82%D0%B5-%D0%B2-%D0%95%D0%A1/", "text": "Страните, които не участват в схемата за бежанските квоти, биха могли да бъдат лишени от помощи в други области, заяви германският канцлер Ангела Меркел. \"Ако няма солидарност за миграцията, няма да има и в други области - и това би било лошо за европейското единство\", каза тя в интервю пред в. „Франкфуртер Алгемайне Цайтунг“. \"Ако успеем да се борим с причините за масовата миграция, ефективно да защитим нашите граници, да създадем партньорство за развитие с Африка и да спрем контрабандистите, тогава неразбирателството със управляваната и законна миграция ще бъде премахнато\", обобщи Меркел. Канцлерът също така подкрепи сътрудничеството с милиции в Либия, с което да се блокират контрабандистите на бежанци към Европа. \"Правилно е да разбием тези икономически структури и да спрем изминаването на този толкова опасен средиземноморски маршрут\", каза тя. Коментарът й се чете като предупреждение към източноевропейските държави, които получават милиарди евро нетни ползи от членството в ЕС - за разлика от страните с нетни вноски, като Германия. Източните правителства миналата седмица реагираха гневно на решение на съда, изискващо от тях да приемат част от търсещите убежище, временно настанени в Гърция и Италия, а Унгария и Словакия не успяха да блокират схемата за квоти, договорена в Брюксел преди две години. През септември 2015 г. Съветът по правосъдие и вътрешни работи на ЕС реши да премести 160 000 бежанци от лагери в Гърция и Италия в други държави-членки на ЕС въз основа на задължителни квоти.", "date": "2017.09.10", "title": "Меркел обеща санкции за непослушните в ЕС"}
{"url": "http://www.monitor.bg/a/view/3541-%D0%A4%D0%BE%D1%80%D0%BC%D0%B0%D1%82%D0%B0-%D0%BD%D0%B0-%D0%B2%D0%BE%D0%B4%D0%B0%D1%82%D0%B0-%D0%BD%D0%B0-%D0%93%D0%B8%D0%BB%D0%B5%D1%80%D0%BC%D0%BE-%D0%B4%D0%B5%D0%BB-%D0%A2%D0%BE%D1%80%D0%BE-%D1%82%D1%80%D0%B8%D1%83%D0%BC%D1%84%D0%B8%D1%80%D0%B0-%D0%B2%D1%8A%D0%B2-%D0%92%D0%B5%D0%BD%D0%B5%D1%86%D0%B8%D1%8F/", "text": "„Формата на водата“ на мексиканския режисьор Гийермо дел Торо спечели голямата награда на кинофестивала във Венеция. Журито, начело с американската актриса Анет Бенинг, връчи на артиста „Златен лъв“ за най-добър филм, като отличието му бе отсъдено измежду общо 21 състезаващи се ленти.За най-добра актриса бе обявена британката Шарлот Ремплинг за участието си във „Ханна“, а палестинският актьор Камел Ел Баша бе отличен за ролята си във филма \"Оскърблението\". \"Сребърни лъвове на Свети Марк\" получиха филмите на младия френския режисьор Ксавие Льогран и на израелския режисьор Самуел Маоз. \"Попечителство\" е първият дългометражен филм на Льогран, който бе отличен за най-добра режисура. Кинодеецът получи и наградата \"Лъв на бъдещето\" на името на Луиджи де Лаурентис за дебютен филм. Маоз получи \"Гран при\" на журито за новата си лента \"Фокстрот\".", "date": "2017.09.10", "title": "„Формата на водата“ на Гийермо дел Торо триумфира във Венеция"}
{"url": "http://www.monitor.bg/a/view/44101-%D0%9C%D0%B0%D0%B9%D0%BA%D1%8A%D0%BB-%D0%9C%D0%B0%D0%BB%D0%B0%D1%80%D0%BA%D0%B8%D0%B9-%D0%BE%D1%82%D0%BA%D0%B0%D0%B7%D0%B0-%D1%86%D0%B5%D0%BB%D1%83%D0%B2%D0%BA%D0%B8-%D0%BD%D0%BE-%D0%BF%D1%80%D0%B5%D0%B3%D1%80%D1%8A%D1%89%D0%B0-%D0%BD%D0%B0%D1%80%D0%B5%D0%B4/", "text": "Звездата от „Дневниците на вампира“ се връща в София за концерт догодинаЗагадка: жужащо еуфоричните обитатели на един девичи пансион с размер на Китайската стена се сливат със състезатели по кос плей в едно мрачно хале, на чиято сцена в бял фотьойл кротко си седи красив мъж. Що е то? Среща на феновете с Майкъл Маларкий, по-известен на редовия зрител като Енцо от „Дневниците на вампира“. Поводът за наситения с естроген и трогателен романтичен патос въздух в едно от най-мащабните помещения на Inter Expo Center е фестивалът Aniventure Comic Con, който през изминалия уикенд накара над 10 000 души на възраст от 7 до 60  Онзи празник на детето, в който комбинацията от пицария, мол и кино е заменена от тест на игри в диапазон от „Супер Марио“ до Legends League, а пътят на истинското забавление е осеян с комикси, манга и декоративните аксесоари в костюмите на косплейърите – от дърворезачки и чукове, до триметрови хартиени крила в цветовете на дъгата. Тази година организаторите от клуб „Накама“ за пръв път включиха в програмата панел с гост актьори и Маларкий разходи винтидж кубинките си в района на „Цариградско шосе“ заедно със звездите от „Игра на тронове“ Кийша Касъл-Хюс (Обара Сенд) и Том Влашиха (Джакен Х’гар). Срещата с Маларкий приличаше на карнавален рок концерт заради безкрайната опашка от момичета зад микрофона за въпроси, циркулиращите наоколо косплейъри, провокиращи коментари от типа на „Мамо, не виждам от рогата на Злодеида“ у малките посетители, и битката с джедайски мечове край витрините с напитки в залата. „Чувствам се прекрасно тук. Усещам толкова добра енергия и любов. През октомври стартирам турне с групата си и вече съм сигурен, че София ще бъде част от него догодина. Определено искам да се върна тук и да ви запозная с музиката си.“, каза Маларкий.Албумът му Mongrels всъщност излезе точно преди три дни, а дебютният едноименен сингъл вече печели критиката с меланхоличната си амалгама от кънтри-блус китари и реещ се като хартиено самолетче из любовната си драма вокал. „Проекти като „Дневниците на вампира“ привлякоха вниманието на хората и към музиката ми. Благодарен съм на всички вас, хубави хора, за коментарите, споделянията и туитовете около парчетата.“, откровен бе Маларкий, и издаде рецептата си успех в шоубизнеса: „Следвам стриктно няколко правила.  Второ, бъди откровен и работи здраво. И трето, просто се забавлявай. Защото ако не ти е кеф от това, което правиш, какво, по-дяволите търсиш в тази индустрия?“. Екранният Енцо добави още, че е силно привлечен от лукавия ореол на героя си и че не би променил нито един коварен избор, заложен му от сценаристите в сериала. По молба на феновете той изрече една единствена реплика с по-дълбок басов глас и акцента на Енцо, след което реагира позитивно на по-нестандартно запитване – „Мога ли да те прегърна?“. На сцената пред ужасените очи на охраната скочиха пет момичета, които бършейки дискретно сълзи взеха да се блъскат като прилепчета на светло и разтреперани накацаха в обятията на любимеца си. Маларкий обаче отказа джентълменски на следващата девойка, която обяви зад микрофона, че иска да го целуне. „Съжалявам, но не мога. Това е въпрос на строги принципи. Ако те допусна до себе си след теб ще скочат още дузина желаещи и на финала ще се прибера болен. Случвало ми се е преди.“, каза актьорът и дипломатично изпрати въздушна целувка на тийнейджърката, която междувременно успя и да се извини за хормоналния си порив.  Забравете за дългата, сплъстена коса, призрачния, смразяващ поглед и липсата на членуване в изказа на Джакен Х’гар – под качулката на жреца от храма на Многоликия бог в „Игра на тронове“ се крие духовито и изненадващо сърдечно за германския си корен момче, чиято визия се припокрива с холивудския стандарт за сексимвол. Том Влашиха се превръщаше в анитматор за децата, чакащи за снимка и автограф в Meet & Greet зоната, а на срещата с медии влезе ведър като коледно утро, преживяйки дискретно остатъците от обяда си. Кийша Касъл-Хюс, чиято героиня в епоса на HBO – Обара, е безскрупулен войн с мръсна уста и смъртоносно копие, също счупи рекорд по лъчезарност и непосредственост в общуването. „Монитор“ успя да ги хване на къс пас за кратък разговор, като в блиц интервюто са ползвани и въпроси на други медии. : - Чудесно, благодаря ви за гостоприемството. Все едно съм си у дома, сред свои – заобиколена съм от толкова много фенове на „Игра на тронове“ тук. - Посещавам България за пореден път, снимал съм два филмови проекта тук. Харесвам езика ви. Фразите са по-дълги от английските, но на български някак си всичко звучи по-емоционално! - Спомням си отчетливо една сцена, в която Джакен ставаше свидетел на бой с прътове. Трябваше да я снимаме за ден, а от мен се искаше просто да вляза с онова каменно изражение, да погледам, и да изляза тихо. Този момент ни отне четири дни и тогава си дадох сметка какви перфекционисти на тема детайли са в екипа на „Игра на тронове“ – това е една от причинте шоуто да е толкова велико.: - За мен това определено бе първият ден на сет въобще. Тогава разбираш колко сериозно и реално е всичко. Носех тежък костюм, налагаше ми се да работя с оръжия, които съвсем не бяха бутафорни, а край мен на терен пълзяха скорпиони, змии и гущери. Имам приличен опит в киното, но в „Игра на тронове“ за пръв път изпитах страх да не се нараня по някакъв начин от мечовете и бойната хореография въобще.: - Възхитен съм от нея. Тя буквално отрасна в сериала, беше на 12 или 13, когато започна снимки. Дойде без никаква предварителна подготовка по драма, или актьорско майсторство, и разби всички с таланта и силното си присъствие. Работата ни заедно беше безкрайно забавление.В първите сезони, когато Джакен помогна на Аря, а после изчезна, бях затрупан с мейли от фенове в духа на „Как можа, върни се, героя ти е много готин, ключов за шоуто, Аря има нужда от него“. Когато се върнах в пети сезон тонът вече беше друг „Идиот, защо се появяваш пак, ставаш дразнител, мъчиш Аря“ (б.а. смее се). Като актьор нямам право да имам претенции към сюжетната си линия. Признавам, че не съм гледал седми сезон и нямам представа дали ще се върна за осми. Дори да имах телефона на Джордж Р.Р. Мартин (б.а. авторът на фентъзи цикъла „Песен за огън и лед“, по който е базиран сериала), едва ли щях да науча нещо повече. Факт е обаче, че „Игра на тронове“ промени напълно професионалния ми път. Получавам много повече предложения за работа и навсякъде ме разпознават, независимо, че ролята ми не е толкова голяма.- Бях фен на книгите още преди да започна снимки. Припознах се в характера на Обара и отидох на кастинга с нагласата, че ролята е моя. Героят на Том ми беше много интересен и ми се щеше да прекараме някакво екарнно време заедно, но пътищата ни така и не се пресякоха. Иначе Обара бе убита от Юрон Грейджой в началото на този сезон – пронизаха я с копие при касапницата на кораба. Това определено не можах да видя от къде ми дойде (б.а. смее се).", "date": "2017.09.10", "title": "Майкъл Маларкий отказа целувки, но прегръща наред"}
{"url": "http://www.monitor.bg/a/view/6212-%D0%A1%D0%BB%D0%BE%D1%83%D0%BD-%D0%A1%D1%82%D0%B8%D0%B2%D1%8A%D0%BD%D1%81-%D0%B5-%D0%BD%D0%BE%D0%B2%D0%B0%D1%82%D0%B0-%D0%BA%D1%80%D0%B0%D0%BB%D0%B8%D1%86%D0%B0-%D0%BD%D0%B0-%D0%9D%D1%8E-%D0%99%D0%BE%D1%80%D0%BA/", "text": "Шампионката на US Open: Искаше ми се резултатът да е равенСлоун Стивънс е новата кралица на Ню Йорк, след като във финала на US Open победи по категоричен начин своята добра приятелка Мадисън Кийс с 6:3, 6:0. В битка на две дебютантки на финал от Големия шлем Стивънс успя да се справи с напрежението и емоциите по-добре и да стигне до трофея. 24-годишната Слоун, която е 83-а в световната ранглиста, стигна до най-големия успех в кариерата си след 1 час игра, а за триумфа си получи чек за 3,7 млн. долара.Турнирът при жените се превърна в празник за домакините още от полуфиналите, за които се класираха четири американки. Финалът обаче не отговори на очакванията, като и двете бяха нервни и допускаха грешки, а качествените изпълнения бяха рядкост. Кийс направи 30 непредизвикани грешки срещу само 6 на съперничката й. Преди финала в Ню Йорк и двете имаха в кариерата си полуфинали на Откритото на Австралия.\"Невероятно е. Претърпях операция през януари и, ако някой ми беше казал, че ще бъда тук, нямаше да му повярвам\", сподели Стивънс малко преди да вдигне трофея. На миналогодишния US Open тя получи травма в крака, която я извади от строя за дълго време. През януари тя претърпя операция и се придвижваше с помощта на инвалидна количка. Завръщането й в турнирите бе на тазгодишния “Уимбълдън”, а с полуфинала си в Синсинати загатна, че може да постигне нещо значимо.\"Сигурно ще ми отнеме седмици, дори месеци, за да осъзная какво постигнах. Титла от Големия шлем е мечта за всеки тенисист\", каза Стивънс, която ще скочи с цели 66 места в ранглистата на WTA до 17-ата позиция.За своята съперничка, добра приятелка и съседка във Флорида Слоун сподели: „Казах й, че ми се искаше резултатът да има как да бъде равен. Ако ситуацията беше обратна, тя би казала същото. Невероятно е, това е истинското приятелство!\" А после се пошегува с Мадисън: \"Не се чувствам гузна, че я победих толкова убедително. Все пак и тя игра финал. А и нали виждате какъв чек ще вземе. Не я мислете, тя си е добре\", каза Стивънс по адрес на Кийс, която ще прибере $1,8 млн.\"Не играх най-добрия си тенис и съм разочарована, но Слоун ме подкрепи силно и, ако има някой, от когото съм щастлива да загубя, това е тя“, каза Мадисън Кийс.", "date": "2017.09.10", "title": "Слоун Стивънс е новата кралица на Ню Йорк"}
{"url": "http://www.monitor.bg/a/view/51227-%D0%94%D0%B2%D1%83%D0%BC%D0%B5%D1%82%D1%80%D0%BE%D0%B2-%D0%B3%D0%B8%D0%B3%D0%B0%D0%BD%D1%82-%D0%BD%D0%B0-%D1%84%D0%B8%D0%BD%D0%B0%D0%BB-%D0%BE%D1%82-%D0%A8%D0%BB%D0%B5%D0%BC%D0%B0/", "text": "За първи път тенисист с ръст над два метра стигна финал на турнир от „Големия шлем\". 203-сантиметровият Кевин Андерсън го направи на US Open след победа над Пабло Кареньо Буста (Исп) с 4:6, 7:5, 6:3, 6:4Тази вечер той ще спори за трофея с водача в ранглистата и в схемата Рафаел Надал (Исп), който пък обърна друг гигант - Хуан Мартин дел Потро (Арж) с 4:6, 6:0, 6:2, 6:3.31-годишният специалист в сервиса е първият от Южна Африка на финал на US Open след Клиф Дриздейл през 1965 г. и първият от тази държава, стигнал до мач за титла в „Големия шлем\", след Кевин Кърън, който на Australia Open през 1984 г. загуби от Матс Виландер. Андерсън е 32-ри в света и така стана тенисистът с най-ниско класиране на финал на US Open от въвеждането на ранглистата на АТP през 1973 г.Надал пък излиза за третата си титла в Ню Йорк след 2010 и 2013 г. Преди финала испанецът води с 4:0 срещу Андерсън, като е загубил само един сет. При успех, това ще е негов 16-и трофей от Шлема.В същото време контузеният бивш номер 1 в света Новак Джокович (Сър) благодари на всички свои фенове за поздравите и хубавите пожелания след раждането на дъщеря му Тара, която се появи на бял свят на 2 септември. Ноле и съпругата му Йелена имат и 3-годишен син Стефан.\"Благодаря на всички. Обичам ви\", написа Джокович и пусна снимка, на която цялото му семейство задружно си държи ръцете, включително и невръстната Тара.", "date": "2017.09.10", "title": "Двуметров гигант на финал от Шлема"}
{"url": "http://www.monitor.bg/a/view/71316-%D0%A2%D0%BE%D0%BC%D0%BE%D0%B2%D0%B0-%D1%82%D1%80%D0%B8%D1%83%D0%BC%D1%84%D0%B8%D1%80%D0%B0-%D1%81-%D1%82%D0%B8%D1%82%D0%BB%D0%B0%D1%82%D0%B0-%D1%83-%D0%B4%D0%BE%D0%BC%D0%B0/", "text": "Виктория Томова спечели титлата от турнира „Алианц Къп“, който се проведе на кортовете на нейния клуб ТК „Левски“ в Борисовата градина и бе с награден фонд $25 000.На финала водачката в схемата се наложи над италианката Джесика Пиери със 7:6(7), 4:6, 6:3 след 2.42 часа игра. Само първият сет продължи близо час и половина.Във втория кръг от надпреварата италианката, №8 в схемата, отстрани другата българка - Джулия Терзийска.Във финалния сет Томова направи решаващ пробив за 5:3, след което, сервирайки за трофея, не трепна. И двете финалистки направиха по 6 пробива и спечелиха по равен брой точки – 98.Благодарение на триумфа Виктория Томова стана първата българка с титла на турнира от 2000 г. насам. Тогава Антоанета Панджерова стигна до трофея, съобщи tennis24.bg.Освен това Томова взе сладък реванш за загубата си на финала преди 12 месеца.", "date": "2017.09.10", "title": "Томова триумфира с титлата у дома"}
{"url": "http://www.monitor.bg/a/view/88121-%D0%A2%D1%80%D0%B8-%D0%B4%D0%BD%D0%B8-%D0%BA%D1%83%D0%BF%D0%BE%D0%BD-%D0%B7%D0%B0-70%D0%B3%D0%BE%D0%B4%D0%B8%D1%88%D0%BD%D0%B8%D0%BD%D0%B0%D1%82%D0%B0-%D0%BD%D0%B0-%D0%A4%D0%B5%D1%80%D0%B0%D1%80%D0%B8/", "text": "Годишнината бе ознаменувана и от поход с 8 европейски лъчаХиляди собственици и фенове на „Ферари“ се вихриха в тридневния купон в Маранело и Модена по повод 70-ата годишнина на „Бягащото конче“. Преди толкова време митичният създател на прочутите автомобили Енцо Ферари конструира легендарния модел „125S”и без да се колебае го нарече със собственото си име. Човекът прозрял, че освен да се състезава и да печели награди, този автомобил и „наследниците“ му от бранда ще бъдат перфектната играчка за богати и обичащи моторите мъже. Такива продължават да се ръсят щедро за произвежданите в ограничени серии коли, превърнали се в символ не само на благосъстоянието, но и на добрия вкус.Всъщност тържествата по повод 70-ата годишнина на „Ферари“ започнаха още през миналия вторник и сряда, когато към Милано от Лондон, Женева, Залцбург, Монте Карло, Прага, Реймс, Рим и Франкфут потеглиха на поход няколкостотин автомобили с бягащото конче на бронята. В петък те изпълниха големите площади на столицата на Ломбардия, след което потеглиха на югоизток към „родното“ им градче Маранело. И там, и в близката Модена, където Енцо Ферари започва величавата си житейска и професионална авантюра, участниците в похода бяха приветствани от пъстри шпалири многобройни мъже, жени и деца. За тях и за дошлите от близо и далеч собственици на ферарита бяха организирани концерти на известни естрадни изпълнители, спектакли с любими актьори, игри и други забави.В \"официалната част\" се открои откритата от президента на „Ферари“ Серджо Маркионе изложба в музея „Енцо Ферари“. Там с редки модели автомобили и архивни фотоси бе разказана историята на една от най-прочутите в света марки. На търг, организиран съвместно с прочутата къща \"Сотбис\" в полза на хуманитарната организация Save the Children за рекордните 8,3 млн. евро бе продаден предоставения от работниците и служителите на компанията модел „Ферари Аперта“.В атракция се превърна и ревюто конкурс\" под надслов Best of Show, на който измежду 120 исторически модела бе избран най-елегантният автомобил.Освен шефовете на ФИАТ – коцернът, основен акционер на „Ферари“, в шоуто участваха пилотите на „червените болиди“ във „Формула 1“ Себастиан Фетел и Кими Райконен и бивши техни колеги. Сред тях и Ники Лауда, който в момента е шеф на основния конкурент по пистите в света - „Мерцедес“. Не липсваха и началниците на „Формула 1“, видни италиански индустриалци, политици и шоу звезди, които отдавна са любители на „Ферари“.", "date": "2017.09.10", "title": "Три дни купон за 70-годишнината на „Ферари“"}
{"url": "http://www.monitor.bg/a/view/28627-%D0%9B%D0%B0%D1%82%D0%B2%D0%B8%D1%8F-%D1%80%D0%B0%D0%B7%D0%B1%D0%B8-%D0%A7%D0%B5%D1%80%D0%BD%D0%B0-%D0%B3%D0%BE%D1%80%D0%B0-%D0%B8-%D0%B5-%D0%B2-%D1%82%D0%BE%D0%BF-8/", "text": "Латвия спечели осминафиналната си среща с Черна гора със 100:68 и вече е в първата осмица на Евробаскет 2017 за мъже. Едва 718 зрители изгледаха първия мач за деня днес в „Синан Ердем Доум” в Истанбул, съдия на който бе българинът Мартин Хорозов. Това обаче по никакъв начин не попречи на латвийците да се класират за 1/4-финалите на второ поредно европейско първенство. Янис Тима бе най-резултатен за победата с 21 точки и 6 асистенции. В следващия двубой съперник на тима от Балтийската република ще бъде Словения, победил Украйна със 79:55.Напред продължават и Германия, Италия и Гърция от първия ден на 1/8-финалите вчера.Немците стигнаха до този етап за първи път от 2007 г. насам за сметка на Франция след победа с 84:81. Отпадането на „петлите” пък ги връща 20 години назад към Евробаскет 1997.„Адзурите“ се справиха с Финландия със 70:57 отново с основната заслуга на Марко Белинели. Той премина границата от 20 точки за втори път на шампионата и за трети мач вкара поне 5 тройки, завършвайки с 22 т., 4 борби и 2 асистенции.Гърция се класира за четвъртфиналите след победа над трикратния еврошампион Литва със 77:64.", "date": "2017.09.10", "title": " Латвия разби Черна гора и е в топ 8"}
{"url": "http://www.monitor.bg/a/view/53350-%D0%A6%D0%B5%D0%BD%D0%BE%D0%B2-%D1%81-2-%D1%82-%D0%B7%D0%B0-%D0%BF%D0%B5%D1%82%D0%BE%D1%82%D0%BE-%D0%BC%D1%8F%D1%81%D1%82%D0%BE-%D0%BD%D0%B0-%D0%91%D0%B0%D0%BB%D0%BA%D0%B0%D0%BD%D0%B8%D1%82%D0%B5/", "text": "Митко Ценов завърши шести бягането на 2000 м в лекоатлетическото състезание Decanation, известно като „Мач на гигантите“ в Анже (Фр). Той финишира за 5:34,58 мин. и донесе 2 точки за отбора на Балканите в състезанието. Надпреварата се провежда ежегодно в дисциплините от десетобоя, като тази година на първо място завърши отборът на САЩ със 122 т., следван от домакина Франция със 103, Полша 95 и други. Сборният отбор на Балканите остана пети със 76 т., като пред него е и тимът на Япония с 80 т.Ценов бе единственият българин, селектиран в отбора на Балканите.У нас пък силен вятър, дъжд и гръмотевици измъчиха 154-те участници в най-високото планинско бягане на Балканите Adventure Sky Run. Няколко часа след старта в Боровец, заваля проливен дъжд, а планината стана прекалено опасна. За да не рискуват здравето на състезателите, организаторите ги спряха временно на подкрепителните пунктове \"Кобилино бранище\" и \"Рибни езера\". До този момент през финала на ЦПШ \"Мальовица\" бяха минали най-бързите 15 атлети. До края на контролното време в 19.30 часа, след 54 км в най-високата част на Рила, трасето преодоляха 98 души - 13 жени и 85 мъже. Заради лошото време 47 мъже и жени приключиха бягането си на Кирилова поляна, а около 20 състезатели бяха извозени с автобуси от високата част на Рила до Боровец.Победител в надпреварата при мъжете стана Константин Василев с време 7.33:25 ч., а при жените най-бърза беше Мария Николова (9.22:58).", "date": "2017.09.10", "title": "Ценов с 2 т. за петото място на Балканите"}
{"url": "http://www.monitor.bg/a/view/84748-%D0%94%D0%B6%D0%BE%D1%88%D1%83%D0%B0-%D1%81%D1%80%D0%B5%D1%89%D1%83-%D0%9A%D0%BE%D0%B1%D1%80%D0%B0%D1%82%D0%B0-%D0%B2-%D1%81%D1%82%D0%B8%D0%BB-%D0%A3%D0%BB%D0%B8%D1%87%D0%B5%D0%BD-%D0%B1%D0%BE%D0%B5%D1%86/", "text": "Усик, който спря Тервел в Лондон, би с нокаут и Марко ХукАнтъни Джошуа призовава духа на героя от \"Уличен боец\" да го води в предстоящия мач за защита на световните боксови титли срещу Кубрат Пулев. Британецът пусна свои снимки и видео в \"Туитър\" и \"Инстаграм\" от тренировка в стила на популярната компютърна игра. На нея той дуе мускули, играейки с огромна медицинска топка и издава прочутия вик \"Хадукен\", с който уличният боец разгромява враговете си.Играта, от която са продадени над 40 млн. копия от пускането й през 1987 г., е изключително популярна във Великобритания и с използването й явно се търси рекламен ефект, който да привлече феновете на бокса на стадиона в Кардиф, където на 28 октомври е мачът за поясите в тежка категория. По думите на промоутъра на Джошуа целта е да се продадат 80 000 билета, колкото са седящите места за боксов мач.Внушението е също, че освен че е в перфектна форма, шампионът няма никакво намерение да подценява този бой. И че ще търси разгромяваща победа, каквито неизменно постига срещу всеки неговият любимец в уличния бой.Утре в столицата на Уелс Кордиф двамата съперници започват задочната битка с първата пресконференция. В нея едва ли ще има големи изцепки и репчене, защото това не е в стила на нито един от тях.Джошуа е любимец на цяла Великобритания и всеки негов ход се следи с внимание от сънародниците му. Според проучване над 80% от феновете му са готови да заложат на бърза победа за него.Треньорът на Кобрата Ули Вегнер пък сподели пред немските медии, че този път неговият боксьор няма да повтори грешките, които го доведоха до нокаута от Владимир Кличко в края на 2014 г. \"В мача с Кличко тактиката му бе тотално сбъркана, оттам дойде и загубата. Затова сега ще се готви по много по-различен начин за Джошуа\", отсече германецът.Междувременно украинецът Олександър Усик, който спря брата на Кобрата - Тервел Пулев на олимпийския полуфинал в Лондон 2012 г., записа 13-ата си победа (11-а с нокаут) като професионалист. Той буквално премаза в мача от Световните боксови суперсерии любимеца на германците Марко Хук, чиито промоутъри са братята Зауерланд, които водят делата и на Пулеви. В берлинската зала \"Макс Шмелинг\" Усик спечели с технически нокаут в 10-ия рунд, след като реферът спря боя, за да спаси Хук.", "date": "2017.09.10", "title": "Джошуа срещу Кобрата в стил \"Уличен боец\""}
{"url": "http://www.monitor.bg/a/view/34779-%D0%A1%D0%B0%D0%BD%D0%B8-%D0%96%D0%B5%D0%BA%D0%BE%D0%B2%D0%B0-%D0%B7%D0%B0%D0%BF%D0%BE%D1%87%D0%BD%D0%B0-%D1%81%D0%B5%D0%B7%D0%BE%D0%BD%D0%B0-%D1%81-8%D0%BE-%D0%BC%D1%8F%D1%81%D1%82%D0%BE-%D0%B2-%D0%90%D1%80%D0%B6%D0%B5%D0%BD%D1%82%D0%B8%D0%BD%D0%B0/", "text": "Най-добрата българска сноубордистка Александра Жекова започна своя сезон в Световната купа по бордъркрос с осмо място. Това стана в първия кръг от веригата в аржентинския курорт Серо Катедрал.Жекова финишира втора в малкия финал, в който беше изпреварена само от носителката на Кристалния глобус за миналия сезон и на олимпийската титла от Сочи 2014-а Ева Самкова (Чех). Зад Сани пък се нареди състезаващата се за Франция Джулия Перейра де Соуса.Жекова стигна до малкия финал, след като първо зае 10-о място в квалификациите, а след това беше трета в 4-ия четвъртфинал. На полуфинала малко не й достигна да влезе в големия финал. Тя се нуждаеше от трета позиция, но завърши четвърта. За 8-ото място пък си осигури 320 точки.Първата победителка при жените в Аржентина стана Хлое Треспьо (Фр). Тя изпревари Линдзи Джакобелис (САЩ) и Нели Моен Локо (Фр). При мъжете пък победи Алек Пълин (Авл), бившият приятел на Сани Жекова.Тази вечер в Серо Катедрал ще е вторият старт в бордъркроса.", "date": "2017.09.10", "title": "Сани Жекова започна сезона с 8-о място в Аржентина"}
{"url": "http://www.monitor.bg/a/view/27292-%D0%9C%D0%BE%D1%83%D1%80%D0%B8%D0%BD%D1%8C%D0%BE-%D1%81%D0%B5-%D1%80%D0%B0%D0%B7%D1%81%D1%8A%D1%80%D0%B4%D0%B8-%D0%BD%D0%B0-%D0%BF%D1%81%D1%83%D0%B2%D0%BD%D1%8F-%D0%BE%D1%82-%D0%BA%D0%BE%D0%BB%D0%B5%D0%B3%D0%B0/", "text": "Мане се извини на жертвата си от „Сити“Жозе Моуриньо нямаше особени поводи за радост при гостуването на „Стоук Сити“, завършило 2:2. Въпреки че точката бе достатъчна за „червените дяволи“ да останат на върха в класирането, мениджърът напусна стадиона обиден.По време на мача треньорът на домакините Марк Хюз се ядоса от непрестанните претенции от страна на португалеца към рефера и го напсува. Моуриньо пък се засегна дотолкова, че след края на срещата поздрави всички в лагера на „Стоук“, но отказа да стисне ръката на Хюз. Специалния дори напусна ядосан телевизионното студио след мача, когато бе запитан за инцидента. Преди това афектираният Жозе си позволи критики към предшествениците си на поста Дейвид Мойс и Луис ван Гаал. „След напускането на сър Алекс Фъргюсън този клуб изпадна в летаргия. Нямаше развитие, нямаше успехи. Сега аз трябва отново да върна славата на клуба. Но е много трудно, защото всички очакват от мен победи и само победи“, оплака се Моуриньо.В същото време халфът на „Ливърпул“ Садио Мане се извини на вратаря на „Манчестър Сити“ Едерсон. Както е ясно, при загубата с 0:5 сенегалецът бе изгонен с директен червен картон, след като изрита в главата стража на „гражданите“. Едерсон пък бе изнесен на носилка, но по-късно заяви от болницата, че се възстановява след мозъчното сътресение. \"Желая на Едерсон бързо възстановяване. Съжалявам, че го контузих и и го моля за извинение. Надявам се, че бързо ще се върне на терена\", написа Мане в социалните мрежи. В класирането двата манчестърски клуба водят с по 10 точки след първите 4 кръга на шампионата в Англия. Топ 4 допълват „Челси“ и „Уотфорд“, които имат съответно 9 и 8 точки.Бърнли - Кристъл Палас 1:0\nПо-късно днес: Суонси Сити - Нюкасъл\nВ понеделник: Уест Хем - Хъдърсфийлд\nОт събота:\nСтоук Сити - Манчестър Юнайтед 2:2\nМанчестър Сити - Ливърпул 5:0\nАрсенал - Борнемут 3:0\nБрайтън - Уест Бромич 3:1\nЕвертън - Тотнъм 0:3\nЛестър Сити - Челси 1:2\nСаутхемптън - Уотфорд 0:2\n1. Maнчестър Юнайтед 4 3 1 0 12:2 10\n2. Mанчестър Сити 4 3 1 0 10:2 10\n3. Челси 4 3 0 1 8:5 9\n4. Уотфорд 4 2 2 0 7:3 8\n5. Tотнъм 4 2 1 1 7:3 7\n6. Хъдърсфийлд 3 2 1 0 4:0 7\n7. Бърнли 4 2 1 1 5:4 7\n8. Ливърпул 4 2 1 1 8:8 7\n9. Уест Бромич 4 2 1 1 4:4 7\n10. Aрсенал 4 2 0 2 7:8 6\n11. Стоук Сити 4 1 2 1 4:4 5\n12. Саутхемптън 4 1 2 1 3:4 5\n13. Брайтън 4 1 1 2 3:5 4\n14. Суонси 3 1 1 1 2:4 4\n15. Eвертън 4 1 1 2 2:6 4\n16. Нюкасъл 3 1 0 2 3:3 3\n17. Лестър 4 1 0 3 6:8 3\n18. Кристъл Палас 4 0 0 4 0:7 0\n19. Борнемут 4 0 0 4 1:8 0\n20. Уест Хем 3 0 0 3 2:10 0\n ", "date": "2017.09.10", "title": "Моуриньо се разсърди на псувня от колега"}
{"url": "http://www.monitor.bg/a/view/4599-%D0%9C%D1%8A%D1%80%D0%B8-%D0%B3%D1%80%D0%BE%D0%BC%D0%B8-%D0%B2-%D0%9A%D0%B0%D0%B7%D0%B0%D1%85%D1%81%D1%82%D0%B0%D0%BD-%D0%91%D0%BE%D0%B6%D0%B8%D0%BD%D0%BE%D0%B2-%D1%80%D0%B5%D0%B7%D0%B5%D1%80%D0%B2%D0%B0-%D0%BF%D1%80%D0%B8-%D0%BF%D0%BE%D0%B1%D0%B5%D0%B4%D0%B0-%D0%B7%D0%B0-%D0%9B%D0%BE%D0%B7%D0%B0%D0%BD%D0%B0/", "text": "Станимир Стоилов е устремен с „Астана“ към поредна шампионска титла на Казахстан. Воденият от българския треньор тим размаза със 7:0 „Атирау“ в мач от 26-ия кръг. С успеха „Астана“ продължава да е лидер, като вече има 60 точки. Клубът на Мъри Стоилов води с 4 пред преследвача „Кайрат“, като е и с мач по-малко.В първенството на Швейцария пък „Лозана“ би с 2:1 като гост гранда „Базел“. Българският нападател Валери Божинов бе в групата за мача, но остана като неизползвана резерва. Според швейцарските медии Божинов няма контузия, като просто не е бил първа опция за треньора в атака. С победата „Лозана“ се изкачи на 10-о място с 5 точки, но попречи на Базел да погледне към върха в класирането и го остави трети с 11.", "date": "2017.09.10", "title": "Мъри громи в Казахстан, Божинов резерва при победа за „Лозана“"}
{"url": "http://www.monitor.bg/a/view/87088-%D0%91%D0%B0%D1%80%D1%81%D0%B0-%D1%81%D0%B5-%D0%BA%D0%B0%D1%87%D0%B8-%D0%BD%D0%B0-%D0%B2%D1%8A%D1%80%D1%85%D0%B0-%D1%84%D0%B5%D0%BD%D0%BE%D0%B2%D0%B5-%D0%B8-%D0%BE%D0%BF%D0%BE%D0%B7%D0%B8%D1%86%D0%B8%D1%8F-%D0%B3%D0%BE%D1%82%D0%B2%D1%8F%D1%82-%D0%BF%D1%80%D0%B5%D0%B2%D1%80%D0%B0%D1%82/", "text": "Меси вкара хеттрик в каталунското дерби, настига РоналдоСътресенията в управата на „Барселона“ не се отразяват върху формата на отбора, който напук на опитите за преврат би с 5:0 „Еспаньол“ в каталунското дерби и се изкачи на върха в класирането с пълен актив от точки след три кръга. Така Меси и компания се възползваха по най-добрия начин от грешната стъпка на големия съперник „Реал“, който се издъни с домакинско 1:1 срещу „Леванте“.Аржентинската звезда на „Барса“ заби 3 гола, а по един в края на мача добавиха Жерар Пике и Луис Суарес. Това бе 27-и хеттрик за Меси, който вече е само на 5 от лидера в тази класация Кристиано Роналдо. Зад двамата е легендата на „Атлетик“ (Билбао) Телмо Сара с 22, колкото има и знаменитият бивш голмайстор на „Реал“ (Мадрид) Алфредо ди Стефано. Двубоят с „Еспаньол“ бе и дебют за новото попълнение Усман Дембеле. Халфът, който дойде срещу 110 милиона евро на „Камп Ноу“ като заместник на Неймар, се отчете с асистенция.Междувременно медиите в Испания акцентират не върху мача, а върху готвения вътрешен преврат срещу президента Хосеп Бартомеу. Както е ясно, босът е сериозно критикуван за слабото представяне на клуба през миналия сезон, както и заради трансферната политика. Запалянковците са бесни след продажбата на Неймар, последвана от неуспешните трансфери на Ди Мария и Коутиньо. Най-големият му съперник Агусти Бенедито започна подписка за свикване на извънредни избори, като до момента са се разписали 2920 фенове. За да стане подписката задължителна, трябва да бъде подкрепена общо от 16 570 запалянковци, които притежават акции в клуба. Бенедито има всички шансове за успех, тъй като е подкрепян от двамата тартори в съблекалнята – Лео Меси и Андрес Иниеста. Халфът дори си позволи да нарече сегашния президент „лъжец“, тъй като преди дни Бартомеу обяви договорка за нов договор с Иниеста, което обаче беше отречено от играча. В битката за властта се включиха голяма част от феновете по време на мача срещу „Еспаньол“, които след последния съдийски сигнал скандираха срещу Бартомеу. Очаква се пикът в събирането на подписи да е около мача с „Ювентус“ от Шампионската лига. Крайният срок е 19 септември.\nДепортиво Ла Коруня - Реал Сосиедад 2:4\nПо-късно днес:\nАтлетик Билбао - Жирона\nСелта Виго - Алавес\nВиляреал - Бетис\nВ понеделник: Малага - Лас Палмас\nОт събота:\nРеал Мадрид - Леванте 1:1\nВаленсия - Атлетико Мадрид 0:0\nСевиля - Ейбар 3:0\nБарселона - Еспаньол 5:0\nОт петък:\nЛеганес - Хетафе 1:2\n1. Барселона 3 3 0 0 9:0 9\n2. Реал Сосиедад 3 3 0 0 10:4 9\n3. Севиля 3 2 1 0 5:1 7\n4. Леганес 3 2 0 1 3:2 6\n5. Атлетико Мадрид 3 1 2 0 7:3 5\n6. Реал Мадрид 3 1 2 0 6:3 5\n7. Леванте 3 1 2 0 4:3 5\n8. Валенсия 3 1 2 0 3:2 5\nЖирона 2 1 1 0 3:2 4\n10. Атлетик Билбао 2 1 1 0 1:0 4\n11. Хетафе 3 1 1 1 2:2 4\n12. Бетис 2 1 0 1 2:3 3\n13. Ейбар 3 1 0 2 1:4 3\n14. Еспаньол 3 0 1 2 1:7 1\n15. Депортиво ЛК 3 0 1 2 4:9 1\n16. Селта Виго 2 0 0 2 3:5 0\n17. Малага 2 0 0 2 0:2 0\n18. Алавес 2 0 0 2 0:3 0\n19. Виляреал 2 0 0 2 0:4 0\n20. Лас Палмас 2 0 0 2 1:6 0", "date": "2017.09.10", "title": "„Барса“ се качи на върха, фенове и опозиция готвят преврат"}
{"url": "http://www.monitor.bg/a/view/25476-%D0%91%D1%8A%D0%BB%D0%B3%D0%B0%D1%80%D0%BA%D0%B0-%D0%BF%D0%BE%D0%BF%D0%B0%D0%B4%D0%BD%D0%B0-%D0%B2-%D0%A2%D0%BE%D0%BF-20-%D0%BD%D0%B0-maxim/", "text": "Българката Елена Виан ще се състезава в конкурс на престижното американско списание Maxim. Тя работи като модел и фрий-денс танцьорка, като е и единствената родна красавица, одобрена от авторитетното жури на изданието. В класацията Maxim's Finest участват претендентки от цял свят, а към момента Елена се нарежда на 12-о място. Вотът се базира на онлайн гласуване, което ще продължи до тази сряда (). След това конкурсът продължава във втори етап, където всички финалистки ще се състезават за голямата награда от 25 000 долара.През последните години Виан е работила за едни от най-популярните нощни заведения в София. Освен като танцьор, тя се изявява и като дизайнер на сценични костюми. По образование Елена е графичен дизайнер, но има и мечтата й е да създаде свой собствен моден бранд.", "date": "2017.09.10", "title": "Българка попадна в Топ 20 на Maxim"}
{"url": "http://www.monitor.bg/a/view/10480-%D0%9B%D1%8E%D0%B1%D0%BE-%D0%9A%D0%B8%D1%80%D0%BE%D0%B2-%D1%81%D0%B5-%D1%8F%D0%B2%D1%8F%D0%B2%D0%B0-%D0%BD%D0%B0-%D0%BF%D1%80%D0%BE%D1%81%D0%BB%D1%83%D1%88%D0%B2%D0%B0%D0%BD%D0%B5-%D0%B7%D0%B0-x-factor/", "text": "Да даде пример на развълнуваните участници в новия сезон на X Factor ще се заеме Любо Киров в първия епизод на предаването, който Нова тв ще излъчи тази вечер. Пред своите колеги от панела на оценяващите бившият вокалист на „Те“ ще се появи в ролята на нерешителен кандидат, който ще ги омагьоса с таланта си.Сред претендентите за слава тази година е 17-годишно момиче, което пристига от Германия, за да докаже любовта си към България и музикалната сцена. Участник от Испания ще заложи на световния хит Despasito за своята поява, а вокална група от четири момичета ще сподели дългия си път до участието в шоуто. Кои кандидати ще получат зелена светлина от Любо, Заки, Криско и Саня Армутлиева, за да продължат в следващия етап на риалити формата, ще разберем тази вечер от 20 ч.", "date": "2017.09.10", "title": "Любо Киров се явява на прослушване за  X Factor"}
{"url": "http://www.monitor.bg/a/view/89905-%D0%9A%D0%B8%D0%BC-%D0%B8-%D0%9A%D0%B0%D0%BD%D0%B8%D0%B5-%D0%BE%D1%87%D0%B0%D0%BA%D0%B2%D0%B0%D1%82-%D0%BC%D0%BE%D0%BC%D0%B8%D1%87%D0%B5%D0%BD%D1%86%D0%B5/", "text": "Риалити звездата Ким Кардашиян и рапърът Кание Уест ще станат родители втора дъщеричка. Това стана ясно, след като източник, близък до двойката разкри пред People, че „те са много развълнувани да посрещнат момиченцето си през януари“. Това ще бъде трето дете за звездното семейство. Дъщеричката им Норт Уест се роди през 2013 г., а малкият Сейнт Уест - 2 години по-късно. И при двете бременности обаче най-популярното попълнение от клана Кардашиян среща усложнения. Именно това бе причината този път тя да се довери на сурогатна майка.Ким и изпълнителят на Gold Digger са заплатили 45 хиляди долара на жената, която износва дъщеричката им. Те ще се сдобият с нов член на семейството благодарение на млада жена, която е подписала договор, с който дава обет да не боядисва косата си и да не влиза в джакузи до раждането на детето.Въпреки че новината за третото дете от рода Уест циркулира в медийното пространство от няколко месеца, жената, добила популярност покрай колосалната си задница отказва да коментира личния си живот. „Все още нищо не сме потвърдили. Мисля, че когато сме готови да говорим за това, ще го направим. И смятам, че хората навлизат прекалено много в личното ни пространство“, категорична е Ким.", "date": "2017.09.10", "title": "Ким и Кание очакват момиченце"}
{"url": "http://www.monitor.bg/a/view/66590-%D0%92%D0%B5%D1%81%D0%BD%D0%B0-%D0%97%D0%BC%D0%B8%D1%8F%D0%BD%D0%B0%D1%86-%D0%B8-%D0%9A%D0%B5%D0%B1%D0%B0-%D0%B2%D0%B7%D1%80%D0%B8%D0%B2%D0%B8%D1%85%D0%B0-%D0%92%D1%80%D0%B0%D1%86%D0%B0/", "text": "Звездите щракаха селфита с трихилядната публикаБукет от най-големите си хитове, подарък – изпълнение на „Хабиби“ на Азис и признание, че пази дълбок сантимент към страната ни поднесе легендата на сръбската музика Драган Коич – Кеба по време на концерта си във Враца вчера. Певецът, в чийто репертоар  се превърна в основен повод за наздравици сред събралите се меломани пред стадион „Христо Ботев“. Шоуто бе открито от победителите от „България търси талант“ - оркестърът „Vivo Монтана“, а след близо едночасово редуване на ритми щафетата пое популярната Весна Змиянац. Истинска еуфория сред феновете, които ту постилаха яке, за да седнат на поляната пред стадиона, ту се  предизвикаха изпълненията й на „Кралица туге“, „Не куните църни очи“, „Сто живота“ и др.Как се прави селфи с над 3000 ентусиасти в кадър пък демонстрира още с появата си Кеба. Излизането му на сцената бе белязано и от първите тонове на Jorgovani, която публиката запя с цяло гърло редом с него и Змиянац. Истински шоумен с безпогрешен усет за това как да накара всеки един фен да се почувства специален, Кеба постоянно кръжеше измежду присъстващите купонджии, провокирайки няколко девойки и по-смели мъжаги  разположени във ВИП ложата. Сред песните, с които Коич озвучи пространството пред стадиона в града под Околчица, бяха Zapalicu pola grada, „Кукавица“, Ona to zna и др., а българското му парче „Питаш за мен“ предизвика неистова вълна от истерични писъци на радост. След повикване за бис, на което Кеба отговори с близо десетина изпълнения, четиричасовото шоуто приключи с изключително сърдечния поздрав на певеца към родната публика – ганкино хоро и „Бяла роза“.", "date": "2017.09.10", "title": "Весна Змиянац и Кеба взривиха Враца"}
{"url": "http://www.monitor.bg/a/view/74413-%D0%9C%D0%B5%D0%BA%D1%81%D0%B8%D0%BA%D0%B0%D0%BD%D0%B5%D1%86%D1%8A%D1%82-%D0%93%D0%B8%D0%BB%D0%B5%D1%80%D0%BC%D0%BE-%D0%B4%D0%B5%D0%BB-%D0%A2%D0%BE%D1%80%D0%BE-%D1%81%D0%BF%D0%B5%D1%87%D0%B5%D0%BB%D0%B8-%D0%97%D0%BB%D0%B0%D1%82%D0%BD%D0%B8%D1%8F-%D0%BB%D1%8A%D0%B2-%D1%81-%D0%A4%D0%BE%D1%80%D0%BC%D0%B0%D1%82%D0%B0-%D0%BD%D0%B0-%D0%B2%D0%BE%D0%B4%D0%B0%D1%82%D0%B0/", "text": "Фантастичната приказка “The Shape of Water” – /“Формата на водата“ – превод кор./ на мексиканския режисьор Гилермо дел Торо спечели голямата награда „Златен лъв“ на завършилия късно снощи във Венеция кинофестивал. Така реши международното жури на 74-то издание но прочутата филмова надпревара, предвождано от звездата на Холивуд и цяла Америка - Анет Бенинг. Лентата се вписва в дирята на „Красавицата и звярът“, само че в случая става дума за романтичната любов между няма и самотна камериерка и морско чудовище, преследвано по време на Студената война от страховитите разузнавания на САЩ и някогашния Съветски съюз. „На 52 години съм, тежа 110 кг, имам зад гърба си 10 филма и време беше да рискувам, за да направя нещо голямо!“ – така каза Дел Торо след като гушна статуетката – символ на победата.Купата „Волпи“ за най-добра женска роля пък прегърна английската актриса Шарлот Рамплинг за участието си във филма „Хана“ на младия италиански режисьор Андреа Палаоро. Наградата „Сребърен лъв“ за режисура бе присъдена на французина Ксавие Льогран за разказаната от него ужасна семейна драма „До попечителството“. Призът за най-добър актьор пък ще потегли за Ливан – спечели го палестинецът Камел ел Баша за участието си в снимания в Бейрут от режисьора Зиад Донейри филм „Обидата“. Специалната награда на журито, също „Сребърен лъв“, заслужи за филма си „Фокстрот“ режисьорът от Израел Самюел Маос. Домакините от Италия за малко да останат с пръст в устата, тъй като бяха приготвили за Венеция доста голяма кошница за награди – отсрами ги единствено режисьорката Сузана Никиарели, която грабна приза в секцията „Хоризонти“ с филма си „Нико, 1988“.Но както за кинокритиците, така и за акредитираните на десетдневния филмов маратон във Венеция няколко стотин журналисти, големите губещи на тазгодишното издание на проявата са холивудските режисьори Джордж Клуни и Александер Плейн, както и техният приятел – актьорът Мат Даймън. Лентите на първите двама „Suburbicon” и “Downsizing”, в които третият изпълнява главната роля, бяха сочени от всички за фаворити за големите награди, но не получиха дори някаква утешителна. Просто защото според запознати сънародничката им Анет Бенинг предпочела по-свежите ленти отсам Океана… ", "date": "2017.09.10", "title": "Мексиканецът Гилермо дел Торо спечели „Златния лъв“ с „Формата на водата“"}
{"url": "http://www.monitor.bg/a/view/32141-%D0%A1%D0%B0%D1%83%D0%B4%D0%B8%D1%82%D1%86%D0%B8-%D1%80%D0%B5%D0%BF%D0%B5%D1%82%D0%B8%D1%80%D0%B0%D0%BB%D0%B8-%D0%B0%D1%82%D0%B5%D0%BD%D1%82%D0%B0%D1%82%D0%B8%D1%82%D0%B5-%D0%BE%D1%82-11-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8-2001-%D0%BF%D1%80%D0%B5%D0%B7-1999-%D0%B3/", "text": "Саудитското посолство в САЩ е финансирало през 1999 г. репетиция за атентатите от 11 септември 2001 г. Това е обвинение от колективен иск, внесен във федералния съд на нюйоркския район Манхатън от името на близо 1400 жертви на трагедията, съобщи днес в. \"Ню Йорк пост\", цитиран от ТАСС.\nПодателите твърдят, че според документи на ФБР през ноември 1999 г. двама саудитски поданици - Мохамед ал Кудхаейн и Хамдан ал Шалауи, са летели със самолет на компанията \"Америка уест\" от Финикс, Аризона, до Вашингтон и по време на полета няколко пъти са се опитали да влязат в пилотската кабина. Задачата им е била скрито да проверят режима за сигурност, прилаган на вътрешните полети в САЩ.\nСпоред ищците двамата саудитци, пребивавали в САЩ като студенти, всъщност \"са били съставна част от агентурната мрежа на кралството\". Тренирани в нелегални лагери на Ал Каида в Афганистан заедно с редица бъдещи изпълнители на атентатите от 11 септември, те са контактували след това с един от тях в Аризона, както и с доверено лице на ликвидирания впоследствие лидер на Ал Каида Осама бин Ладен, намиращо се днес в специален затвор в базата на САЩ в Гуантанамо.\n\"Отдавна настоявахме, че Ал Каида и религиозни елементи от правителството на Саудитска Арабия са поддържали продължителни и тесни отношения. Представихме допълнителни доказателства в подкрепа на този извод\", цитира вестникът Шон Картър, водещия адвокат на ищците. Юристите им са убедени, че репетицията за атентатите е финансирана от саудитски дипломати във Вашингтон.\nМиналия септември Конгресът на САЩ преодоля ветото на тогавашния президент Барак Обама и подкрепи законопроект, който разрешава на семействата на жертвите от терористичните атентати на 11 септември 2001 г. да подават искове срещу Саудитска Арабия. В САЩ неведнъж са изказвани предположения, че властите на кралството са си затваряли очите за дейността на Ал Каида, дори може да са контактували с групировката и затова носят част от отговорността за атентатите отпреди 16 години, при които загинаха 2977 души. Рияд отрича да е замесен и заявява, че ще разпродаде активите си в САЩ на стойност стотици милиарди долари, за да не бъдат запорирани със съдебни решения след искове на американски граждани.", "date": "2017.09.10", "title": "Саудитци репетирали атентатите от 11 септември 2001 през 1999 г."}
{"url": "http://www.monitor.bg/a/view/57821-%D0%98%D0%B7%D0%B1%D1%80%D0%B0%D1%85%D0%B0-%D0%9C%D0%B8%D1%81-%D0%98%D1%82%D0%B0%D0%BB%D0%B8%D1%8F/", "text": "Двайсет и една годишната студентка по право от университета в Тренто Аличе Ракеле Арланк надяна на главата си в малките часове днес короната на „Мис Италия 2017“. За най-красива италианка на годината я избраха както журито в адриатическия курорт Йезоло, така и телевизионните зрители, които изпращаха предпочитанията си на организаторите със СМС-си. На „финалната права“ Аличе срази двете си основни конкурентки – мулатката Самира Луи от град Удине с майка италианка и баща сенегалец, както и родената недалеч от зимния курорт Кортина Д’Ампецо красавица Лаура Коден. Преди това една по една в заключителната вечер на няколкодневната проява отпаднаха достигналите до нея общо 30 млади и красиви момичета от всички краища на страната.Победителката Аличе Ракеле е висока 178 см, очите й са зелени, а косите – кестеняви. Тя има две първи имена, защото едното го бил избрал баща й, а другото – нейната майка. Тримата и братът на хубавица №1 на Апенините - Андреа Ариел, живеят в селце с 14 жители, намиращо се в Алпите на трийсетина километра югоизточно от Тренто. Момичето си има и гадже, което също се казва Андреа и е неин състудент. Аличе Ракеле мечтае да специализира международно право и да защитава правата на онеправданите също като нейния идол – американската кинозвезда Анджелина Джоли. А да участва в конкурса „Мис Италия“ я бил навил един от неговите организатори, който в началото на лятото я бил зърнал да си приказва с дружки в двора на Университета в Тренто.", "date": "2017.09.10", "title": "Избраха Мис Италия"}
{"url": "http://www.monitor.bg/a/view/31974-%D0%9F%D1%83%D1%87%D0%B4%D0%B5%D0%BC%D0%BE%D0%BD-%D0%98%D1%81%D0%BF%D0%B0%D0%BD%D0%B8%D1%8F-%D0%BD%D0%B5-%D0%BC%D0%BE%D0%B6%D0%B5-%D0%B4%D0%B0-%D0%BD%D0%B8-%D1%81%D0%BF%D1%80%D0%B5/", "text": "Испания не може да замрази закона, регламентиращ референдума за независимост на Каталуния, който бе приет от регионалния парламент. Това твърди лидерът на автономната област Карлес Пучдемон в публикувано днес интервю за в. \"Пун авуи\".\n\"Законът не може да бъде замразен\", смята регионалният лидер. По думите му \"съществува нова каталунска правна система\". Пучдемон посочва, че регионалните власти са искали да съгласуват референдума с Мадрид. Според него плебисцитът е \"единственият възможен път за решаване\" на каталунския проблем.\nПо-рано регионалният парламент прие два сепаратистки закона. Първият създава според каталунските власти правна база, за да се организира плебисцит за независимост. Вторият регламентира излизането на автономната област от състава на Испания, ако референдумът бъде спечелен от настояващите за скъсване с кралството. Освен това всички членове на каталунското правителство подписаха указ за произвеждане на референдума на 1 октомври.\nМадрид смята плебисцита за незаконен. На 7 септември Конституционният съд на Испания прие за разглеждане искове на правителството да бъде обявен за незаконен каталонският акт за референдума. Това обжалване, предвидено като възможност в конституцията, автоматично замразява инициативата на регионалните власти.", "date": "2017.09.10", "title": "Пучдемон: Испания не може да ни спре "}
{"url": "http://www.monitor.bg/a/view/66173-%D0%98%D1%80%D0%BC%D0%B0-%D1%81%D0%B5-%D0%B7%D0%B0%D1%81%D0%B8%D0%BB%D0%B8-%D0%BD%D0%B0%D0%B1%D0%BB%D0%B8%D0%B6%D0%B0%D0%B2%D0%B0%D0%B9%D0%BA%D0%B8-%D0%A4%D0%BB%D0%BE%D1%80%D0%B8%D0%B4%D0%B0/", "text": "Ураганът „Ирма” е толкова силен, че е изсмукал водата от океана. Това може да се види на плажовете на Бахамите, които са се превърнали в сухи острови от кал. Мрежата изобилства от видеа, в които се виждат обширни пространства пресушено океанско дъно.Подобен феномен се случва преди цунами, когато вълните се отдръпват навътре в океана. Сега обаче експерти обясняват, че причината за пресушаването е изключителното ниско налягане, което има в окото на урагана и се образува нещо като вакум, който засмуква водата. Появиха се и кадри, в които водата се е върнала, но експерти още не са коментирали феномена.От Център за следене на ураганите, базиран в Маями, коментираха, че траекторията на \"Ирма\" се измества на запад. Изменението е само от няколко километра, но въпреки това е от съществено значение, тъй като епицентърът на урагана ще остане близо до бреговете на Флорида, насочвайки се да удари Сейнт Питърсбърг, а не Маями или Тампа, както се очакваше предварително. Следобед ураганът изглежда се движи по западното крайбрежие на Флорида, но \"пътеката\" му е толкова широка, че властите се готвят за евентуални разрушения също по източните брегове и на Флорида Кийс.\nСелищата и от двете страни на полуострова са заприличали на градове-призраци. Магазините и ресторантите са затворени. Непрекъснат поток от коли по магистрала 75, минаваща по западното крайбрежие, откарваше на север бегълците, решили да тръгнат на път в последния момент, описва обстановката от предишните часове.Ураганът отново се засили, наближавайки Флорида. Мощни ветрове връхлетяха в нощта срещу неделя щата, застрашен от развилнялото се море.\nОколо 06.00 ч. по Гринуич бурята, отново минала в по-високата четвърта категория, бушуваше на около 115 км в посока юг-югоизток от Кий Уест - в архипелага Флорида Кийс, застрашавайки едноименния щат, към който бавно се движеше, придружена с ветрове до 210 км/ч, съобщи американският Център за следене на ураганите, базиран в Маями.\nОчакваше се \"окото\" на Ирма часове след това да мине през островите Лоуър Кийс, после да се насочи към западното крайбрежие на Флорида. Центърът предупреди за вълни, високи над 4,6 метра - достатъчно, за да залеят цяла къща.\nСтотици хиляди жители на Флорида се бяха изпокрили в убежища или избягаха на север. Заповед за евакуация са получили общо 6,3 милиона души, над четвърт от населението на щата.\nВ събота вечерта губернаторът на Флорида Рик Скот заяви пред журналисти, че \"зоната вече посреща ветрове със силата на тропическа буря и опасно море\". С оглед малката им надморска височина островите Флорида Кийс са особено уязвими за придошли води.\n\"Ако сте получили заповед за евакуация, трябва да действате незабавно. Това е последният ви шанс да вземете добро решение\", отсече губернаторът.\nНад 170 000 жилища и предприятия във Флорида са останали без ток, сочат данни на компанията \"Флорида пауър енд лайт\".\nПо западното крайбрежие на щата евакуирани очакваха в страх идването на опасната зона с ниско налягане, голяма колкото Тексас. Хората в убежище край югозападния град Нейпълс възнасяха молитви. \"Нека само да останем здрави и читави\", сподели една от тях - Вивиана Сера.\nРазпоредено е да бъде евакуирана военновъздушната база Макдил - щаб на американското военно командване за Близкия изток в Тампа, където ураганът се очаква рано сутринта в понеделник. Затворен е космическият център \"Кенеди\" край Орландо.", "date": "2017.09.10", "title": "Ирма изсмука океана, удря Флорида"}
{"url": "http://www.monitor.bg/a/view/10375-%D0%A1%D1%82%D0%BE%D0%BB%D1%82%D0%B5%D0%BD%D0%B1%D0%B5%D1%80%D0%B3-%D0%9F%D0%BE%D0%B2%D0%B5%D0%B4%D0%B5%D0%BD%D0%B8%D0%B5%D1%82%D0%BE-%D0%BD%D0%B0-%D0%9A%D0%9D%D0%94%D0%A0-%D0%B8%D0%B7%D0%B8%D1%81%D0%BA%D0%B2%D0%B0-%D0%B3%D0%BB%D0%BE%D0%B1%D0%B0%D0%BB%D0%B5%D0%BD-%D0%BE%D1%82%D0%B3%D0%BE%D0%B2%D0%BE%D1%80/", "text": "Генералният секретар на НАТО Йенс Столтенберг осъди \"безразсъдното поведение\" на Северна Корея, като го нарече Глобална заплаха\", която \"изисква глобален отговор\", включително и по линия на НАТО,предаде Ройтерс.\nМиналата седмица Пхенян извърши шестия си и най-мощен досега ядрен опит. Параметрите му говорят, че този път става дума за водородна бомба. НАТО не е пряк участник в международната криза, предизвикана от поредицата от ядрени и ракетни изпитания на Северна Корея, но многократно е призовавал Пхенян да се откаже от своята ракетно-ядрена програма, посочва Ройтерс.\nВ изявление по британската телевизия Би Би Си днес шефът на алианса не каза дали американската островна територия Гуам в Тихия океан попада в сферата на действие на член 5 от договора, с който бе създаден НАТО преди близо 70 г. Според този член нападение срещу една страна членка се смята за нападение срещу всички, което активира задължението за колективна отбрана.\n\"Ние сега сме изцяло фокусирани върху това как да допринесем за мирно разрешаване на конфликта\", посочи Столтенберг.\nВ изявление също за Би Би Си и британският министър на отбраната Майкъл Фалън подчерта, че военен конфликт трябва да бъде избегнат на всяка цена.", "date": "2017.09.10", "title": "Столтенберг: Поведението на КНДР изисква глобален отговор"}
{"url": "http://www.monitor.bg/a/view/62291-%D0%A0%D0%B0%D1%81%D1%82%D0%B5-%D0%B1%D1%80%D0%BE%D1%8F%D1%82-%D0%BD%D0%B0-%D0%B7%D0%B0%D0%B3%D0%B8%D0%BD%D0%B0%D0%BB%D0%B8%D1%82%D0%B5-%D0%BE%D1%82-%D1%82%D1%80%D1%83%D1%81%D0%B0-%D0%B2-%D0%9C%D0%B5%D0%BA%D1%81%D0%B8%D0%BA%D0%BE/", "text": "Броят на жертвите от мощното земетресение от 8,2 по Рихтер в Мексико от нощта срещу петък вече са най-малко 90, предаде Ройтерс. Службите за справяне с извънредни ситуации в южния мексикански щат Оаксака съобщиха, че само там до момента е потвърдена смъртта на 71 души.\nНай-малко 15 са загиналите в съседния щат Чиапас според местните власти, а в намиращия се малко по на север щат Табаско има потвърдени 4 смъртни случая. Повечето хора от засегнатите райони все още лагеруват на открито и се страхуват да се завърнат по домовете си, защото се опасяват, че техните конструкции са отслабени и те могат да рухнат от продължаващите вторични трусове.\nТрусът бе по-силен от опустошителното земетресение през 1985 г., което разруши цели квартали в столицата Мексико и взе около 10 000 жертви. ", "date": "2017.09.10", "title": "Расте броят на загиналите от труса в Мексико"}
{"url": "http://www.monitor.bg/a/view/56444-%D0%9F%D0%BE%D1%82%D0%BE%D0%BF-%D0%B2-%D0%9B%D0%B8%D0%B2%D0%BE%D1%80%D0%BD%D0%BE/", "text": "Майка, баща, дядо и две годишно внуче бяха погребани през изминалата нощ от връхлетялата в жилището им в италианския град Ливорно двуметрова кална река. Тя се заформила след изсипалия се над района двучасов потоп – 260 мм воден стълб или количество, обичайно за 3 месеца валежи тъдява. Стихията предизвикала също така смъртта на мъж на средна възраст, чиито автомобил бил повлечен и преобърнат от невиждания кален поток. Рано сутринта екипите на гражданска отбрана пък откриха на една от залетите от гъстата земна маса улици два трупа, единият от които е на млада жена.В същото време властите в Ливорно обявиха, че трима души се смятат за безследно изчезнали, като броят на жертвите на природното бедствие според тях можели да станат и повече. Просто защото достъпът до поразените от бедствието южни квартали на града и вилните зони по хълмовете източно от него е почти невъзможен. Буквално пометен от калната маса е и централният плаж на крайморския град, а разрушен от нея мост предизвика километрични задръствания по една от входните артерии към него.Трагедията предизвика ожесточена полемика между жителите на Ливорно и местната власт, която бе обвинена, че се оказала абсолютно неподготвена за бедствие с такива измерения. Кметът Филипо Ногарин призна, че наистина той и неговите помощници не били сторили нищо за предприемането на адекватни превантивни мерки, но за безхаберието изкара виновна Гражданска защита. Оказа се, че вчера, дванайсет часа преди бедствието, нейните хора били подали „оранжев“ предупредителен сигнал, а не „червен“, който налага вземането на незабавни и извънредни мерки срещу очаквано бедствие. За съжаление към драматичните новини от Ливорно по обяд се прибавиха и такива от столицата Рим, където след месеците суша се изсипа невиждан отдавна порой. Кални потоци заляха шест станции на метрото, то бе спряно, отменени бяха редица влакове и полети, затворени бяха множество залети подлези. В същото време кметството призова жителите на Вечния град да напускат жилищата си само ако това е изключително наложително. Заради бедствието бе отложена с няколко часа футболната среща „Лацио“ – „Милан“.", "date": "2017.09.10", "title": "Потоп в Ливорно "}
{"url": "http://www.monitor.bg/a/view/79907-%D0%98%D1%80%D0%BC%D0%B0-%D1%83%D0%B4%D0%B0%D1%80%D0%B8-%D0%A4%D0%BB%D0%BE%D1%80%D0%B8%D0%B4%D0%B0-%D1%81-210-%D0%BA%D0%BC%D1%87-%D0%BD%D0%B0%D0%B9%D0%BC%D0%B0%D0%BB%D0%BA%D0%BE-%D1%82%D1%80%D0%B8%D0%BC%D0%B0-%D0%B7%D0%B0%D0%B3%D0%B8%D0%BD%D0%B0%D0%BB%D0%B8/", "text": "Най-малко 3 души загинаха при навлизането на урагана „Ирма“ в Кий Уест, Флорида. Стихията бушува с 210 км/ч, като освен проливните дъждове, се очакват и смерчове.Мъж е загубил управление на автомобила си в Монро Каунти, Кей Уест, а други двама са загинали при катастрофа на магистралата в Харди Каунти, Флорида.По-рано от Център за следене на ураганите, базиран в Маями, коментираха, че траекторията на \"Ирма\" се измества на запад. Изменението е само от няколко километра, но въпреки това е от съществено значение, тъй като епицентърът на урагана ще остане близо до бреговете на Флорида, насочвайки се да удари Сейнт Питърсбърг, а не Маями или Тампа, както се очакваше предварително. \"Пътеката\" на урагана обаче е е толкова широка, че властите се готвят за евентуални разрушения и по източните, и по западните брегове.600 000 души са останали без ток, а 6,3 милиона души са били евакуирани. Центърът за следене на ураганите предупреди за вълни, високи над 4,6 метра - достатъчно, за да залеят цяла къща. Стотици хиляди жители на Флорида се бяха изпокрили в убежища или избягаха на север. Властите откриха карата с временни убежища.Селищата и от двете страни на полуострова са заприличали на градове-призраци. Магазините и ресторантите са затворени. Непрекъснат поток от коли по магистрала 75, минаваща по западното крайбрежие, откарваше на север бегълците, решили да тръгнат на път в последния момент, описва обстановката от предишните часове.Ураганът отново се засили, наближавайки Флорида. Мощни ветрове връхлетяха в нощта срещу неделя щата, застрашен от развилнялото се море.\nВ събота вечерта губернаторът на Флорида Рик Скот заяви пред журналисти, че \"зоната вече посреща ветрове със силата на тропическа буря и опасно море\". С оглед малката им надморска височина островите Флорида Кийс са особено уязвими за придошли води.\nПо западното крайбрежие на щата евакуирани очакваха в страх идването на опасната зона с ниско налягане, голяма колкото Тексас. Хората в убежище край югозападния град Нейпълс възнасяха молитви. \"Нека само да останем здрави и читави\", сподели една от тях - Вивиана Сера.\nРазпоредено е да бъде евакуирана военновъздушната база Макдил - щаб на американското военно командване за Близкия изток в Тампа, където ураганът се очаква рано сутринта в понеделник. Затворен е космическият център \"Кенеди\" край Орландо.Ураганът „Ирма” е толкова силен, че е изсмукал водата от океана. Това може да се види на плажовете на Бахамите, които са се превърнали в сухи острови от кал. Мрежата изобилства от видеа, в които се виждат обширни пространства пресушено океанско дъно.Подобен феномен се случва преди цунами, когато вълните се отдръпват навътре в океана. Сега обаче експерти обясняват, че причината за пресушаването е изключителното ниско налягане, което има в окото на урагана и се образува нещо като вакум, който засмуква водата. Появиха се и кадри, в които водата се е върнала, но експерти още не са коментирали феномена.Властите във Флорида отправиха необичайно предупреждение към жителите на американския щат - да не стрелят по урагана Ирма, предаде Асошиейтед прес.\n\"Не стреляйте с оръжия по Ирма. Няма да я накарате да се обърне и ще има много опасни странични ефекти\", написа в \"Туитър\" службата на шерифа на окръг Паско.\nШерифската служба, намираща се в района на Тампа Бей, отправи този призив, след като двама мъже от Флорида създадоха събитие, в което хората се приканват да стрелят по бурята.\n\"Нека покажем на Ирма, че ние стреляме първи\", се казва в поканата за събитието.\nМакар че вероятно е шега, 80 000 души отбелязаха, че ще отидат или че имат интерес към него.   ", "date": "2017.09.10", "title": "Ирма удари Флорида с 210 км/ч, най-малко трима загинали"}
{"url": "http://www.monitor.bg/a/view/5852-%D0%A1%D0%BF%D1%80%D0%B0%D1%85%D1%8F-%D0%B2%D0%BB%D0%B0%D0%BA%D0%B0-%D0%BD%D0%B0-%D0%A1%D0%B0%D0%B0%D0%BA%D0%B0%D1%88%D0%B2%D0%B8%D0%BB%D0%B8-%D0%B2-%D0%A3%D0%BA%D1%80%D0%B0%D0%B9%D0%BD%D0%B0/", "text": "Влакът Пржемисъл-Киев, с който се очакваше да се върне от Полша в Украйна бившият глава на Одеска област и бивш президент на Грузия Михаил Саакашвили, беше отменен, пътниците бяха помолени да напуснат вагоните, предаде ТАСС.\n\"Влакът няма да пътува по-нататък, автобуси са на разположение на всички желаещи да ги транспортират до Украйна\", гласеше съобщението, излъчено по уредбата на гарата и във вагоните. На пътниците, които се съгласят да променят маршрута си, е обещана компенсация на сотйността на билетите, но само на територията на Украйна.\nПреди това компанията на украинските жп линии \"Укрзализниця\" задържа заминаването почти два часа, като на пътниците във вагоните беше съобщено, че причината за забавянето е присъствието във влака на човек без необходимите документи. Заедно със Саакашвили във влака се намираха десетки пътници и внушителен брой журналисти. Самият политик, лишен от украинско гражданство, даваше интервюта за телевизиите на няколко езика. Съпровождаха го депутати от Върховната рада, сред които Юлия Тимошенко. Във влака се появи и бившият шеф на Службата за сигурност на Украйна Валентин Наливайченко.\nНачалникът на влака Инна Смирнова заяви пред Ройтерс, че е получила заповед от властите да спре композицията, докато Саакашвили не слезе.\n\"Украинският президент Петро Порошенко взе за заложници всички пътници на този влак, а тук има деца, обикновени украински граждани, които искат да се приберат у дома\", коментира самият Саакашвили, цитиран от Ройтерс.\nГоворителка на полската гранична охрана Елжбета Пикор напомни, че и полската страна не може да направи нищо, защото влакът е украински, а не полски . \"Ще извършим гранична проверка след потеглянето на влака. Чужденецът ще бъде подложен на гранична проверка съгласно регулациите, които важат в Шенгенската зона\", каза тя. Украинската национална полиция отрече да стои зад спирането на влака.", "date": "2017.09.10", "title": "Спрахя влака на Саакашвили в Украйна"}
{"url": "http://www.monitor.bg/a/view/29682-%D0%A2%D1%80%D0%B8%D0%BC%D0%B0-%D0%BD%D0%B0%D0%BC%D1%83%D1%88%D0%BA%D0%B0%D0%BD%D0%B8-%D1%81-%D0%BD%D0%BE%D0%B6-%D0%BF%D1%80%D0%B8-%D0%B1%D0%B8%D1%82%D0%BE%D0%B2%D0%B0-%D0%B4%D1%80%D0%B0%D0%BC%D0%B0-%D0%B2-%D1%86%D1%8A%D1%80%D0%BA%D0%B2%D0%B0-%D0%B2-%D0%91%D0%B8%D1%80%D0%BC%D0%B8%D0%BD%D0%B3%D0%B0%D0%BC/", "text": " Трима души са ранени при нападение с нож в църква в британския град Бирмингам, съобщава БиБиСи.33-годишен мъж е приет в болница с порезни рани, след като е бил нападнат с хладно оръжие в Новата йерусалимска апостолическа църква в Астон към 10,50 часа местно време.Той е в стабилно състояние и няма опасност за живота му.46-годишен мъж е задържан за нападението.Другите двама пострадали имат рани по ръцете, докато са се опитвали да спрат нападателя, поясниха от полицията.По първоначална информация нападателят и жертвите са се познавали. ", "date": "2017.09.10", "title": "Трима намушкани с нож при битова драма в църква в Бирмингам"}
{"url": "http://www.monitor.bg/a/view/3245-25%D0%B3%D0%BE%D0%B4%D0%B8%D1%88%D0%B5%D0%BD-%D0%B7%D0%B0%D0%B3%D0%B8%D0%BD%D0%B0-%D0%B8-%D1%87%D0%B5%D1%82%D0%B8%D1%80%D0%B8%D0%BC%D0%B0-%D1%81%D0%B0-%D1%80%D0%B0%D0%BD%D0%B5%D0%BD%D0%B8-%D0%BF%D1%80%D0%B8-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%BA%D1%80%D0%B0%D0%B9-%D0%A1%D0%BE%D1%84%D0%B8%D1%8F/", "text": "25-годишен мъж загина, а други четирима се озоваха в болница след зверска катастрофа в Софийско. Сигналът за инцидента  в района на главен път 2-17 е получен около 21. 20 часа снощи на телефон 112, съобщават от пресцентъра на МВР. При огледа на местопроизшествието е установено, че лек автомобил „Мерцедес“ е самокатастрофирал, преобърнал се е по таван в крайпътно дере, след което се е самозапалил. На място е починал 25-годишен пътник. Други четирима от пътуващите в колата са настанени за лечение с различни травми и наранявания, без опасност за живота. Водачът е тестван за употреба на алкохол, при което дрегерът е отчел 2.21 промила в издишания от него въздух. Допълнително е установено и че 28-годишният мъж от Исперих е и неправоспособен водач. Извършителят е задържан за срок до 24 часа.  По случая в ОДМВР- София е образувано досъдебно производство.", "date": "2017.09.10", "title": "25-годишен загина и четирима са ранени при катастрофа край София"}
{"url": "http://www.monitor.bg/a/view/7573-70-%D0%BE%D1%82-%D0%B1%D1%8A%D0%BB%D0%B3%D0%B0%D1%80%D0%B8%D1%82%D0%B5-%D1%81%D0%B5-%D0%B4%D0%BE%D0%B2%D0%B5%D1%80%D1%8F%D0%B2%D0%B0%D1%82-%D0%BD%D0%B0-%D1%80%D0%BE%D0%B4%D0%BD%D0%B8%D1%82%D0%B5-%D0%BE%D0%BD%D0%BB%D0%B0%D0%B9%D0%BD-%D1%82%D1%8A%D1%80%D0%B3%D0%BE%D0%B2%D1%86%D0%B8/", "text": "70% от българите се доверяват на родните онлайн търговци, докато 58 на сто залагат на чужди интернет сайтове. Това посочи председателят на Комисията за защита на потребителите (КЗП) Димитър Маргаритов в ефира на телевизия „Европа“ при коментар на данните от последни проучвания в Европейския съюз, показващ трайно нарастване на интерес към онлайн търговията.Според Маргаритов по-голямото доверие към онлайн магазините у дома е свързано с обективни обстоятелства и с някои от бариерите пред пазаруването от търговци от друга държава.„Невинаги чуждестранните сайтове позволяват да платим с наши платежни инструменти. Друга възможна причина е, че понякога отказват доставка в страната, която е различна от тази, в която те самите оперират”, даде пример той.Шефът на КЗП добави, че в Европейската комисия и в Европейския парламент се работи много сериозно за създаването на правила срещу геоблокирането. Целта е на територията на целия ЕС по един и същи начин търговците да могат да предлагат на еднакви цени своите стоки и услуги, без значение какви са границите. По данни от проучване на ЕК повече от 6% от анкетираните посочват като основна причина за въздържанието от покупки от чужди онлайн магазини именно пренасочването им към сайт в тяхната държава с различни цени. Други бариери са възникнал по време или след покупката проблем или отказ за доставка до държавата на потребителя.", "date": "2017.09.10", "title": "70% от българите се доверяват на родните онлайн търговци"}
{"url": "http://www.monitor.bg/a/view/54783-%D0%A6%D0%B5%D0%BD%D0%B0%D1%82%D0%B0-%D0%BD%D0%B0-%D1%81%D0%B0%D1%84%D1%80%D0%B8%D0%B4%D0%B0-%D0%BF%D0%B0%D0%B4%D0%BD%D0%B0-%D1%81-%D0%BB%D0%B5%D0%B2%D1%87%D0%B5/", "text": "Морето завря от сафрид, като заради богатия улов цената му на рибната борса във Варна падна за седмица с левче и се продава вече от 6 на 5 лева за килограм. Търговците припомнят обаче, че рекордът в цената му беше през пролетта на тази година, когато на борсата килото на сафрида стигна 14 лева.Заедно с пасажите от сафрид върви и леферът, като риба има внесена от Румъния до Турция, а най-много е край Шабла, коментират местните рибари. Със захлаждането те очакват появата и на вкусния чернокоп и на паламуда, който го преследва. Засега се хващат само циганки, маломерни екземпляри паламуд по 200-300 грама, които рибарите прибират за собствена консумация.Иначе на рибната борса във Варна има граца по 3 лева килограма, и пресен гюмюш - 2,50 лв. Барбуната е от 3 до 6 лева, в зависимост от едрината на рибата. Средиземноморска сардина върви по 4 лева килограма, морският кефал е 5 лева.", "date": "2017.09.10", "title": "Цената на сафрида падна с левче"}
{"url": "http://www.monitor.bg/a/view/20634-%D0%9E%D0%B1%D1%81%D1%8A%D0%B6%D0%B4%D0%B0%D1%82-%D0%B4%D0%BE%D0%BA%D0%BB%D0%B0%D0%B4%D0%B0-%D0%B7%D0%B0-%D0%9E%D0%92%D0%9E%D0%A1-%D0%B7%D0%B0-%D1%82%D1%80%D0%B0%D1%81%D0%B5%D1%82%D0%BE-%D0%BD%D0%B0-%D0%90%D0%9C-%D0%A1%D1%82%D1%80%D1%83%D0%BC%D0%B0-%D0%BF%D1%80%D0%B5%D0%B7-%D0%B4%D0%B5%D1%84%D0%B8%D0%BB%D0%B5%D1%82%D0%BE/", "text": "\nУтре от 9 ч. в спортна зала „Септември“ в Симитли и от 14 ч. в залата на община Кресна е общественото обсъждане на Доклада за оценка на въздействието върху околната среда /ОВОС/ на инвестиционното предложение за обект: „Подобряване на трасето на лот 3.2 на АМ „Струма”. \nДокладът е публикуван на интернет страницата на Агенция „Пътна инфраструктура“ на 28 юли 2017 г. в секция „Нормативна база“, подсекция „Документи“ - http://www.api.bg/index.php/bg/normativna-baza/dokumenti/doklad-po-ovos-na-lot-32-ot-am-struma/. \nДокладът за ОВОС на инвестиционното предложение, заедно с всички негови приложения, в т. ч. Доклад за оценка на степента на въздействие, бяха обществено достъпни и на разположение на интересуващите и на хартиен носител всеки работен ден в сградите на Министерството на околната среда и водите, на АПИ, на РИОСВ-Благоевград, на Община Симитли и на Община Кресна.\nВариантите на трасе, които се разглеждат за изграждането на най-сложния участък от АМ „Струма“ през Кресненското дефиле са следните:\nИЗТОЧЕН ВАРИАНТ Г10.50\nИзточният вариант разделя движението на две самостоятелни и раздалечени едно от друго пътни платна. В посока Гърция трасето преминава по съществуващия път I-1 (Е-79), а за София е по нов терен на изток от Кресненското дефиле. \nПлатното в посока София – Кулата ще използва изцяло съществуващия първокласен път I-1 (Е79) до началото на гр. Кресна. Предвижда се рехабилитация и укрепване на път Е-79, с реализация на мерки за опазване на биологичното разнообразие. От съществуващия път, дясното платно на автомагистралата се отделя на изток като се предвижда изграждане на еднопосочен обходен път на гр. Кресна по нов терен, с което интензивният тежкотоварен трафик ще бъде изведен извън града. Обходният път преминава през 4 тунела с дължина 1266 м, 1 виадукт - 316 м, 2 моста с дължина 691 м, 7 надлези и подлези с дължина 206 м, както и подпорни и укрепителни стени - 245 м.\nПлатното от Кулата за София е по нов терен на изток от Кресненското дефиле. Започва на 100 м след пресичането с ж. п. линията за мина Ораново, минава в ляво от съществуващия път и се развива успоредно на него, след което тръгва на югоизток, преминава успоредно на река Градевска и между кварталите „Ораново“ и „Дълга Махала“ на гр. Симитли. След това трасето пресича път II-19 Симитли - Гоце Делчев и навлиза в ската. Там ще бъде прокопан тунел с дължина 350 м, а след него ще има виадукт с дължина 200 м. По-нататък трасето се насочва в югоизточна посока, обхожда село Полето, пресича пътя Полето - Брежани и преминава над притока на р. Брежанска. След това продължава през тунел с дължина 1 130 м, преминава западно от с. Ракитна, успоредно на пътя Ракитна – Мечкул, пресича го и западно от с. Мечкул върви на юг и източно от с. Стара Кресна. Постепенно трасето се измества в източна посока, преминава на юг и се развива в югозападна посока близо около съществуващия път за с. Влахи. В края на обходния път двете платна за движение се събират и се изгражда участък с автомагистрален габарит.\nВ платното за София е предвидено изграждането на 18 виадукта с обща дължина 5 087 м, 5 тунела с обща дължина 4 200 м, 1 мост - 96 м, 11 надлези и подлези, подпорни и укрепителни стени.\nПри Източния вариант са предвидени напречни връзки между двете платна, като се използват съществуващите пътища и се изграждат нови пътни възли. Предвидени са общо 5 пътни възела „Симитли“, „Полето“, „Мечкул“, „Стара Кресна“ и „Кресна“. Предвижда се и изграждането на пътна връзка със съществуващия път Е79 в началото на обходния път на гр. Кресна.\nДве големи площадки за търговия и отдих е предвидено да има на отсечката. Едната площадка е на обходния път на Кресна в посока Кулата и е с площ 17 декара. Другата е по новото трасе, което ще се изгражда и е на 2 километра след пътен възел „Кресна“, пътувайки за София. Тя е 19 декара. И двете площадки ще имат директна връзка с град Кресна. Те ще бъдат с електричество, водопроводна и канализациона мрежа, пречиствателни станции за отпадни води. Целта е да бъде осигурено всичко необходимо за осъществяването на търговска дейност и хората от региона да могат да продават продукцията си от мед, мляко и т. н., както го правят и в момента.\nПриблизителната дължина на трасето е 24 км.\n„ДЪЛЪГ ТУНЕЛЕН ВАРИАНТ“, ТУНЕЛ „КРЕСНА“\nНачалото на участъка е при пътен възел „Крупник“. Преминава през река Струма и река Резена, като между двете реки е разположен съществуващия пътен възел за Крупник и Черниче. Преди портала на тунела трасето пресича последователно река Струма и ж. п. линията София - Кулата. След изхода на тунела магистралата пресича съществуващ третокласен път и р. Струма с мостово съоръжение. Непосредствено след това е предвидено изграждането на пътен възел „Кресна“. \nТунел „Кресна“ е с дължина 15,4 км. Той е с две тръби и с възможност за евакуация във втората тръба през напречни връзки. Дължината на цялото трасе на автомагистралата в този участък, включващо пътна и тунелна част, е около 21 км. Предвидено е освен изграждането на тунел „Кресна“ и изграждането на подпорни и укрепителни стени, 3 подлеза, 6 моста, две площадки за отдих и един пътен възел. \nПредвидено е тунел „Кресна“ да се изгражда по класически тунелен метод с пробивно-взривни работи и стоманобетонова облицовка. Участъците при порталите на тунела ще бъдат изпълнени по открит способ. \nИЗТОЧЕН ВАРИАНТ Г20, ИЗВЪН КРЕСНЕНСКОТО ДЕФИЛЕ\nТози вариант на трасе е по нов терен извън Кресненското дефиле. И двете платна на движение са изнесени в източна посока около селата Брежани, Стара Кресна и Ощава.\nТрасето започва около 100 м след пресичане с ж.п. линията за мина Ораново, ляво от съществуващия път Е-79 и се развива успоредно на него, след което тръгва на югоизток, успоредно на река Градевска, между кварталите Ораново и Дълга махала на град Симитли. Пресича път II-19 Симитли – Гоце Делчев на две нива, където е предвидено изграждането на пътен възел за връзка на автомагистралата с град Банско и обратно. След пресичане на II-19 трасето навлиза в ската и се преминава през тунел с дължина 350 м, а след това е по виадукт дълъг 200 м.\nНадлъжните наклони в пътния възел, тунела и виадукта са 4%, след което наклонът е 5% и е предвидена трета лента за спускащите се в посока София, а също така и аварийни изходи. След това трасето поема в югоизточна посока, обхожда с. Полето и пресича пътя Полето – Брежани и р. Резена. След това отново се преминава през тунел с дължина 1 130 м.\nПо-нататък трасето върви на юг, западно от с. Ракитна и успоредно на пътя Ракитна – Мечкул, след това го пресича и преминава западно от с. Мечкул. Продължавайки на юг и източно от с. Стара Кресна пресича пътя Стара Кресна – Ощава и преминава в тунел. Трасето продължава в южна посока, след което поема в югозападна посока близо около съществуващия път за с. Влахи. \nНа местата, където пътното трасе преминава в тунел, за всяко платно е предвидена отделна тръба, което от своя страна налага раздалечаването им едно от друго, с цел осигуряване на необходимото разстояние между тръбите. Пред порталите са проектирани площадки, които са за обслужващата инфраструктура. \nПоради по-високите надлъжни наклони, които се намират в началото и края на трасето, с цел подобряване на пропускателната способност и осигуряване на безопасността, е предвидена трета лента за бавно движещи се превозни средства в двете посоки.\nВ този вариант е предвидено изграждането на 5 тунела с обща дължина 4 200 м, 18 виадукта с дължина 5087 м, един мост с дължина 96 м, подлези и надлези, както и подпорни и укрепителни стени. При пресичане на съществуващите напречни пътища са предвидени пътни възли, осигуряващи всички посоки на движението.\nВАРИАНТ Г20 – СИН\nТози вариант се развива през Кресненското дефиле, при максимално използване на трасето на съществуващият път I-1 (Е79). Двете платна на автомагистралата са разработени така, че последователно се раздалечават и доближават едно спрямо друго в ситуационно и нивелетно отношение. \nПроектното трасе започва южно от пътен възел „Крупник” при км 376+000. В Кресненското дефиле едното платно в основната си част следва съществуващия път Е-79, а другото се развива по нов терен с тунели и съоръжения в западния масив на дефилето. След излизане от Кресненското дефиле преминава източно от гр. Кресна и завършва при пътен възел „Кресна”. \nЛявото платно на участъка е в началото на Кресненското дефиле - при км 376+000, след пътен възел „Крупник”. Трасето на лявото платно в основната си част следва съществуващия път, като ползва съществуващите мостове над р. Струма, надлеза при и ж.п. линията и тунела. На местата, където трасето напуска съществуващия път Е79, са предвидени нови мостове и тунели.\nДясното платно се развива вдясно от съществуващия път и е изцяло по нов терен. Следва ситуационно лявото, а в отделни случаи се отдалечава от него. В нивелетно отношение често е на второ, по-високо ниво от лявото, в изкоп или в тунел. Към края двете платна отново са успоредни едно на друго и се развиват заедно до края на участъка, като се раздалечават само при тунелните съоръжения. \nУчастъкът завършва на около 2,5 км преди гр. Кресна, като се напуска съществуващия път по левия бряг на р. Струма. Трасето преминава над реката няколко пъти, пресича и съществуващия път I-1 и ж. п. линията София – Кулата. Към края на отсечката се предвижда нов тунел, мост над р. Влахинска и обход от североизток и изток на гр. Кресна.\nПредвидено е изграждането на общо 3 пътни възела - при Крупник, Ощава и Кресна, както и две площадки за отдих. По този вариант на трасе е необходимо да се изградят 13 виадукта с обща дължина 3 075 м, 23 тунела с дължина 7 345 м, 5 моста, надлези и подлези, подпорни и укрепителни стени. Ще се извършат реконструкции на 4 съществуващи виадукта, 2 съществуващи тунела и един мост.\nПриблизителната дължина на трасето е 21 км.\nВАРИАНТ Г20 – ЧЕРВЕН\nТози вариант в по-голямата си част също преминава през Кресненското дефиле. Проектното трасе започва южно от пътен възел „Крупник”. В Кресненското дефиле едното платно следва в основната си част съществуващия път Е79, а другото се развива по нов терен с тунели и съоръжения в западния масив на дефилето. След излизане от Кресненското дефиле преминава източно от гр. Кресна и завършва при п. в. „Кресна”. Приблизителната дължина на трасето е около 21 км.\nНачалото на лявото платно на участъка е при км 376+000 - в началото на Кресненското дефиле. Първоначално лявото платно следва нивото на съществуващия път, като се ползват съществуващите мостове на р. Резена и р. Струма и преминава над ж. п. линията София – Кулата.\nПредвижда се изграждането на нов мост над р. Струма, нов тунел успореден на ж. п. тунела и още един нов мост над р. Струма, след което се включва в съществуващия път, като се ползват съществуващите два моста и тунел.\nПредвидени са подходи към местата, които са за каяк и рафтинг. След това лявото платно следва съществуващия път. Ползва съществуващият тунел с дължина 340 м и преминава край „Кресненско ханче”. \nДясното платно се развива изцяло по нов терен, вдясно от съществуващия път, като следва ситуационно лявото. Предвидени са нови мостове над р. Резена, р. Струма и ж. п. линията София – Кулата.\nНай-характерното при този вариант е решението за разполагане на двете платна едно над друго на голяма дължина. Целта е незасягане на картираните граници на резерват „Тисата“.\nЗа безконфликтно пресичане са предвидени три пътни възела - п. в. „Крупник”, п. в. „Ощава” и п. в. „Кресна”.\nПри изпълнението на вариант Г20 е предвидено да се изградят 4 виадукта с обща дължина 1 165 м, 12 броя тунела с дължина 2 892 м, 14 моста и 12 надлези и подлези. Ще се реконструират подпорни и укрепителни стени, както и два съществуващи тунела и 4 съществуващи моста.\nПриблизителната дължина на трасето е 21 км.", "date": "2017.09.10", "title": "Обсъждат доклада за ОВОС за трасето на АМ „Струма“ през дефилето"}
{"url": "http://www.monitor.bg/a/view/51340-%D0%97%D0%B8%D0%BC%D0%BD%D0%B8%D0%BD%D0%B0%D1%82%D0%B0-%D0%BD%D0%B0%D0%B9%D1%81%D0%BA%D1%8A%D0%BF%D0%B0-%D0%B2-%D0%BD%D0%B0%D0%B9%D0%B1%D0%B5%D0%B4%D0%BD%D0%B8%D1%8F-%D0%BA%D1%80%D0%B0%D0%B9-%D0%BD%D0%B0-%D0%91%D1%8A%D0%BB%D0%B3%D0%B0%D1%80%D0%B8%D1%8F/", "text": "Олиото на едро в областите Враца и Монтана стигна 2 лв./лЗаради високите цени на захарта и олиото правенето на зимнина в най-бедния район на ЕС и на страната - Северозападна България в момента излиза най-скъпо, показа проверка на „Монитор“.Минималните цените на едро на захарта в областите Враца и Монтана през миналата седмица са били над 1,60 лв./кг, като само в два други района на страната те са били над тази граница. Във Врачанско един от продуктите за направата на домашни сладка, компоти, нектари, сокове, лютеница, туршии или за джибрите за ракия за периода се предлагаше по тържищата на цени от 1,65 до 1,82 лв./кг. В съседната област Монтана пък цените бяха около 1,66 лв./кг. Подобна бе цената и във Великотърновско, а най-високата минимална борсова цена от 1,80 лв./кг бе отчетена през миналата седмица в област Бургас. Най-евтино сладкият продукт на едро се предлагаше в София по 1,16 лв., но в столицата максималната цена стига 1,70 лв./кг. В Пловдивско цените варираха от 1,40 до 1,50 лв./кг, а в Добричко от 1,37 до 1,42 лв./кг.10 са районите в страната, където в периода от 4 до 8 септември олиото се продаваше на едро за 2 лв. литъра и нагоре, сочат данните на Държавната комисия по стоковите борси и тържищата (ДКСБТ). Две от тях са отново Враца и Монтана. Над тази граница бяха минималните тържищни цени още в областите Бургас - от 2,30 лв./л, Велико Търново и Кърджали - по 2,10 лв., Добрич - 2,04 лв., Стара Загора - 2,5 лв., Русе - 2,20 лв., Сливен - 2,25 лв. ,Смолян - 2,22 лв. Под 2 кинта е била цената в 8 от 19-те области, за които ДКСБТ дава информация за котировките на едро на основните хранителни продукти.През миналата седмица най-евтино слънчогледовото масло по 1,73 лв./л можеше да се намери по борсите в област Плевен. Максималната цена по тържищата там обаче достигна 1,91 лв./л, сочи още статистиката.В столицата олиото за периода се предлагаше по борсите на минимална цена от 1,75 лв./л. Максималната в София от 2,50 лв. бе най-високата в цялата страна.", "date": "2017.09.10", "title": "Зимнината най-скъпа в най-бедния край на България"}
{"url": "http://www.monitor.bg/a/view/6160-%D0%A1-%D1%82%D0%B0%D0%BD%D1%86-%D0%BD%D0%B0-%D0%BC%D0%B5%D0%BD%D0%B0%D0%B4%D0%B8-%D0%B7%D0%B0%D0%BF%D0%BE%D1%87%D0%BD%D0%B0-%D0%B3%D1%80%D0%BE%D0%B7%D0%B4%D0%BE%D0%B1%D0%B5%D1%80-%D0%BA%D1%80%D0%B0%D0%B9-%D0%9A%D0%BE%D0%BB%D0%B0%D1%80%D0%BE%D0%B2%D0%BE/", "text": "  С древен тракийски ритуал и танц на менади стартира навръх 9 септември гроздоберът в Шато Коларово, чийто лозя се намират в близост до средновековната крепост Кастра Рубра , покрай която преди 1 500 години е минавал пътят Виа Диагоналис, свързвал Европа с Ориента.Във възстановката на ритуала се включиха представители на прабългарската школа за оцеляване „Бага Тур“, които наскоро са подготвили новата си продукция „Шепотът на траките“.Идеята на собственика на лозовия масив Стоян Стоянов е набраното в първия ден от кампанията грозде да се превърне в лимитирана серия розе.Очакванията са от 200-те декара да бъдат набрани около 160 т грозде, доста повече в сравнение с м.г.В шатото се отглеждат няколко сорта: мерло, сира, каберне совиньон, каберне фран, малбек, и пти вердо, а новите масиви от 50 дка , които предстои да плододават са засадени с мавруд, вионие и тамянка.На последното международно винено изложение в Румъния четири от произвежданите в бутиковата изба продукти се завърнаха с 3 злат­ни и един сребърен медал. ", "date": "2017.09.10", "title": "С танц на менади започна гроздобер край Коларово  "}
{"url": "http://www.monitor.bg/a/view/58032-%D0%91%D0%BE%D1%80%D0%B8%D1%81%D0%BE%D0%B2-%D0%A0%D0%B0%D0%B1%D0%BE%D1%82%D0%B8%D0%BC-%D0%B0%D0%BA%D1%82%D0%B8%D0%B2%D0%BD%D0%BE-%D0%B7%D0%B0-%D0%BE%D1%89%D0%B5-%D0%B5%D0%B4%D0%B8%D0%BD-%D0%BC%D0%BE%D1%81%D1%82-%D0%BF%D1%80%D0%B8-%D0%A0%D1%83%D1%81%D0%B5/", "text": "Работим активно с румънското правителство за изграждането на още един мост при Русе, предстои ни съвместно заседание по тази тема на 2 и 3 октомври. Това каза днес в крайдунавския град министър-председателят Бойко Борисов, който присъства на отварянето на възстановения храм „Всех Святих”, копие на съборената през комунистическо време едноименна църква.По думите на премиера с въвеждането на тол системата проектът ще може да се самофинансира изцяло и строителството би могло да се даде на концесия, „за да не се вадят пари от бюджета”.Сред приоритетите ни е и доизграждането на магистрала „Хемус” и строителството на пътя Русе – Бяла – Велико Търново, допълни Борисов. Отсечката Русе – Бяла вече се проектирала, вървели и отчуждителните процедури. „Бавно става, това са сложни инженерни съоръжения. За съжаление, толкова години, виждате, намерили са време за събаряне, но не са намерили време поне да ги проектират”, каза премиерът.На въпрос за европредседателството на България Борисов отговори, че подготовката върви нормално. Според него, ако предишни правителства са поддържали Националния дворец на културата, сега изобщо е нямало да има нужда от ремонт.Премиерът отбеляза, че денят, в който отваря църквата в Русе, е ден на обединение. Той поздрави жителите на града за възстановения храм и каза, че ще бъдат отпуснати средства и за ремонт на Пантеона на възрожденците, който е издигнат на мястото на съборената през 1975г. църква „Всех Святих”. Борисов каза, че през май-юни догодина ще отвори и новостроящата се църква в Бяла, Русенско, а в сряда ще бъдат гласувани 140 000 лева за довършването на храм в Габрово.„Бъдете рахат, всичко, което поискат патриархът и владиците, се случва”, изрази готовността си да помага на Църквата министър-председателят.", "date": "2017.09.10", "title": "Борисов: Работим активно за  още един мост при Русе"}
{"url": "http://www.monitor.bg/a/view/37844-%D0%94%D0%B2%D0%B5-%D1%83%D1%87%D0%B8%D0%BB%D0%B8%D1%89%D0%B0-%D0%B2-%D0%9F%D0%BB%D0%BE%D0%B2%D0%B4%D0%B8%D0%B2-%D0%B8-%D1%80%D0%B5%D0%B3%D0%B8%D0%BE%D0%BD%D0%B0-%D1%81%D1%82%D0%B0%D1%80%D1%82%D0%B8%D1%80%D0%B0%D1%82-15-%D1%81%D0%B5%D0%BF%D1%82%D0%B5%D0%BC%D0%B2%D1%80%D0%B8-%D1%81-%D1%80%D0%B5%D0%BC%D0%BE%D0%BD%D1%82%D0%B8/", "text": "Две училища в Пловдив и региона ще започнат учебни занятия на 15 септември с ремонти. Строителство кипи в западното крило в бившето помощно училище за деца със специални образователни потребности в Пловдив. Второто училище е СУ „Васил Левски” в Карлово, където продължава ремонтът на покрива. Това съобщи началникът на РУО – Пловдив Иванка Киркова. Тя уточни, че строително-ремонтните дейности в тези две школа ще бъдат така организирани, че да бъдат безопасни за учениците. Ще има обезопасителни ленти, а учители ще дават дежурства, за да следят да не пострада някое дете. Целта на Регионалното управление по образованието в Пловдив през предстоящата учебна година е да бъдат запазени професионалните паралелки в училищата в града и областта. Статистиката не е ясна на този етап, тъй като приемът в тези професионални паралелки продължава до 12 септември. Относно маломерните паралелки, със съгласие на финансиращия орган, децата могат да бъдат и около десетина в клас. „Засега нещата вървят така, че да не закриваме паралелки. Тази година се очертава тенденция да имаме повече професионални паралелки, отколкото профилирани за областта. Пет са дуалните паралелки. Иначе 101 са професионалните паралелки за областта, а 99 са профилираните след 7 клас. След 8 клас професионалните паралелки са 52, защото учениците, които завършват 8 клас са наполовина по-малко”, уточни Киркова. Тя припомни, че преди 15 септември т.г. в областта има преобразувани училища. Така например ОУ „Гео Милев” в Белозем е слято с основното училище в село Шишманци, които са вече с едно ръководство. В Пловдив и областта няма недостиг на учители, заяви още Киркова. ", "date": "2017.09.10", "title": "Две училища в Пловдив и региона стартират 15 септември с ремонти"}
{"url": "http://www.monitor.bg/a/view/66744-%D0%A2%D0%B8%D0%B9%D0%BD%D0%B5%D0%B9%D0%B4%D0%B6%D1%8A%D1%80%D0%B8-%D1%81%D1%82%D1%80%D0%B5%D0%BB%D1%8F%D1%82-%D1%81-%D0%BF%D0%B8%D1%81%D1%82%D0%BE%D0%BB%D0%B5%D1%82%D0%B8-%D0%BF%D0%BE-%D0%BF%D1%80%D0%BE%D0%B7%D0%BE%D1%80%D1%86%D0%B8-%D0%B8-%D1%82%D0%B5%D1%80%D0%B0%D1%81%D0%B8-%D0%B2-%D0%94%D0%BE%D0%B1%D1%80%D0%B8%D1%87/", "text": "Жители на добричкия квартал „Добротица” пропищяха от вандалщината на тийнейджъри през лятната ваканция, жалваха се потърпевши. Едни от тях хвърляли праскови по откритите тераси на жилищните блокове, други пък се събирали в кварталните беседки и оставяли след себе си купища боклуци. Трети стреляли с газови пистолети по прозорци. Единственото хубаво в този случай е, че няма пострадали хора. Хлапетата избирали апартаменти, в които обитателите им липсват и прозорците са тъмни. Това се случвало обикновено през уикенда, а собствениците разбирали едва след понеделника. „Беше ни прострелян прозорецът в спалнята. Имаше една дупчица, а наоколо стъклото беше се пукнало, като паяжина”, обяснява семейство, живеещо на четвърти етаж. Тъй като апартаментът им е застрахован, хората получили обезщетение за нанесените щети. Няколко дни след инцидента съпругата видяла от терасата в късния следобед група тийнейджъри да си говорят, а един от тях размахвал пистолет. „И при мен са стреляли, но не са успели да счупят прозореца, беше само напукан”, разказва друга добричлийка. „Цяла вечер хвърляха праскови по терасата. Излязох и им се скарах, те се скриха. След половин час пак започнаха. Туп, туп”, обяснава мъж, чието жилище е на втория етаж.Никой от потърпевшите не се е оплакал в полицията, отговориха при запитване от Областната дирекция на МВР.Прокурор от Добрич коментира, че проблемите с вандалските прояви на младежите се задълбочават и основно причина за това се корени във възпитанието в семейството.", "date": "2017.09.10", "title": "Тийнейджъри стрелят с пистолети по прозорци и тераси в Добрич"}
{"url": "http://www.monitor.bg/a/view/36100-%D0%9E%D1%82%D0%BA%D1%80%D0%B8%D1%85%D0%B0-%D1%83%D0%BD%D0%B8%D0%BA%D0%B0%D0%BB%D0%BD%D0%B0-%D0%B8%D0%BA%D0%BE%D0%BD%D0%B0-%D0%B2-%D0%BA%D1%80%D0%B5%D0%BF%D0%BE%D1%81%D1%82%D0%B0-%D0%A0%D1%83%D1%81%D0%BE%D0%BA%D0%B0%D1%81%D1%82%D1%80%D0%BE/", "text": "Изключително ценна икона от слонова кост откриха бургаските археолози при разкопки в крепостта Русокастро. Находката е сравнима само с колекциите в музеите Лувъра и \"Метрополитън\". Иконата е изработена през 10 век в Константинопол по поръчка на някой византийски император или член на императорското семейство. На нея е изобразена част от сцената \"Благовещение\".\"Изключително рядка е. Това е втората в България, която се открива. Първата е отрита през 1901 година от Жорж Сьор на Трапезица, тогава е открито едно малко парченце от подобна икона\", разказа пред кореспондентите на Bulgaria ON AIR ръководителят на разкопките Милен Николов.Слоновата кост е била много по-скъпа от златото. По време на разкопките са открити много медни монети на българските царе Константин Тих и Иван Александър, но археолозите се хвалят и с две изключително ценни златни монети.Едната е златна монета на император Фока, който е управлявал от 603 до 610 година Византийската империя, а втората монета е на император Андроник II. Русокастро е най-голямата крепост в Южна България. Общата и площ е малко над 52 декара, което е прави от ранга на Трапезица и Царевец. Всъщност археолозите я определят като средновековен град – с цял квартал и няколко сателитни селища. Самият скален хълм е укрепен за първи път през шести век, а през дванайсти век е изградена нова крепостна стена. До края на археологическия сезон се очаква да се открият още ценни артефакти.", "date": "2017.09.10", "title": "Откриха уникална икона в крепостта Русокастро"}
{"url": "http://www.monitor.bg/a/view/51095-%D0%98%D0%BC%D0%B0%D0%BD%D1%8F%D1%80%D0%B8-%D1%80%D0%B0%D0%B7%D0%BA%D0%BE%D0%BF%D0%B0%D1%85%D0%B0-400-000-%D0%BE%D0%B1%D0%B5%D0%BA%D1%82%D0%B0/", "text": " Най-много са набезите в по-бедните райони, изнасят антиките към Германия и АвстрияИманяри са разровили 400 хил. археологически обекта в цялата страна. Това показват данните на МВР за последните 40 години. Това ще рече, че почти всички културно-исторически находища в България са станали жертва по един или друг начин на набези. Само от началото на тази годинарегистрираните удари на иманярската мафия са близо 100.“Иманярските набези в България поддържат все така високото си ниво. За съжаление престъпленията в тази област са с много висока латентност и регистрираните престъпления от музейни работници и от служителите на МВР са една малка част от действителните извършени. Статистиката за 2016 г. показва намаляване на регистрирания брой престъпления, но това се дължи и на факта, че ресурсът на МВР в областните дирекции е бил насочен към борбата срещу битовата престъпност, нелегалната миграция и разпространението на наркотични вещества. Ограниченият ресурс не позволява по-широка и по-обстойна работа по този вид престъпления”, обясниха пред “Монитор” от сектор „Културно-исторически ценности“ при Главна дирекция „Национална полиция“. Оттам поясниха, че вече е проведена среща с Министерството на културата, с Министерството на туризма и със Съюза на кметовете в страната. Там е станало ясно, че този тип престъпления продължават да се увеличават, а най-засегнати са бедните райони в страната, където по ирония на съдбата има и най-много археологически обекти. “Най-голямо съсредоточие в тези посегателства има върху археологическите ни резервати. Те са около 15 на брой в страната. Има много антични римски градове и некрополи, които са разположени в слаби икономически райони на страната – Северозападна и Северна България, Източна България, в районите на Стара Загора, Хасково, Бургаско, където безработицата е много голяма и незаетото население използва археологическите обекти като един от начините за придобиване на средства, за съжаление престъпни. Унищожавайки националните културни и археологически обекти, те унищожават и възможностите за икономическо развитие на тези региони”, обясниха още от “Национална полиция”.                                                          ", "date": "2017.09.10", "title": " Иманяри разкопаха 400 000 обекта"}
{"url": "http://www.monitor.bg/a/view/4113-%D0%9F%D1%80%D0%BE%D0%B2%D0%B5%D1%80%D1%8F%D0%B2%D0%B0%D1%82-%D0%BA%D1%83%D1%85%D0%BD%D0%B8%D1%82%D0%B5-%D0%BD%D0%B0-%D0%B7%D0%B0%D0%B1%D0%B0%D0%B2%D0%B0%D1%87%D0%BD%D0%B8%D1%86%D0%B8-%D0%B8-%D1%88%D0%BA%D0%BE%D0%BB%D0%B0/", "text": "Проверки на всички кухни в детските градини и в училищните и студентските столове преди 15 септември започват от понеделник в Пловдив и областта. Инспекциите ще бъдат извършвани от служителите на Областната дирекция по безопасност на храните в Пловдив. За тях най-важна е хигиената в съответната детска кухня или стол и за това ще се гледа под лупа. Инспекторите ще проверяват както сградния фонд и оборудването, така и дали са изпълнени техни предишни предписания за задължителни ремонти. Ще се следи и дали хранителните продукти са в срок на годност, както и какъв е техният произход. Целта на проверките е да се установи и дали хранителните продукти отговарят на изискванията за детското хранене. Ако бъдат установени нарушения, глобите започват от 2000 лева и достигат до 5 000 лева, а ако нарушенията бъдат рецидив или много груби, то може да се стигне и до крайната мярка – детската кухня или училищният стол да бъдат затворени. Целта е да не се допуска разпространението на Хепатит А – болестта на мръсните ръце. Засилените проверки ще продължат до края на септември. ", "date": "2017.09.10", "title": "Проверяват кухните на забавачници и школа"}
