{"url": "https://www.monitor.bg/bg/a/view/78-bylgari-na-den-bez-pensija-zaradi-izcheznali-dokumenti-146922", "text": "Средно по 78 българи всеки ден остават без пенсия заради изчезнали документи, показва справка на „Монитор“. Това са служители на закрити или фалирали фирми. Само за първото шестмесечие на тази година НОИ е отказал доказване на стаж на 14 060 души. За месец броят им набъбва до 2343-ма. През 2012 г. тези, които са били без работа и без пенсия, са били по-малко. Тогава за цялата година броят им е бил малко над 20 хил., или средно по 55 души на ден са били в безизходица. От НОИ обясниха, че отказват да издават удостоверения, ако фирмите не са предали ведомостите си при тях, ако имат правоприемник или в документацията на осигуреното лице има периоди, за които липсват данни. Така кандидат-пенсионерите трябва да издирват правоприемниците на дружествата за да докажат, че са работили там. „Предприятията се приватизират и препродават, без да се полага грижа за съхранението на разплащателните ведомости“, обяснява пенсионният консултант Милю Герганов. Затова и през последните години се наблюдавало увеличение на хората, които търсят помощ, за да излязат в заслужена почивка. Осем от десет от клиентите му се обръщали към него именно за издирване на изгубен стаж. Според него дотук се стигало заради сивата икономика, която била резултат от незаконосъобразното мислене на „новоизлюпените бизнесмени“ и формалната защита на трудещите се от страна на профсъюзите. Друг проблем бил непознаването на нормативната уредба при прекратяване на трудовия договор. Практиката на Златка Пройчева показва, че при 70 на сто от клиентите й има неточности в попълването на трудовата книжка или липсва издадено удостоверение за осигурителен стаж (УПЗ). Загубата на трудова книжка също била сред честите причини за „дупка“ в трудовото досие, а понякога издирваният стаж бил в предприятие, в което са работили преди 20 г. За да не се стига до тази ситуация, Пройчева съветва служителите да следят за коректното попълване на трудовата им книжка. В нея освен документирането на началото и края на работата те трябва да внимават и дали продължителността на стажа е записана с цифри и думи, както и дали е подписана от счетоводител и работодател. Трябва да се гледа и дали има печат на работодателя. „Ако човекът е на 4-часов работен ден например, задължително трябва да му се издаде удостоверение за осигурителен стаж. В случай че работи на два контракта, в трудовата книжка се попълва само работата по основния трудов договор, а по втория се издава УПЗ“, казва пенсионният консултант. Проблем се оказва и че в много случаи при прекратяване на договора лицата не предоставяли книжката си за да се попълни стажът. Чести били и случаите, в които работникът не съхранява необходимите документи. Тогава трябва да му се издаде копие. Сънародниците ни започвали да се тревожат за стажа си малко преди да излязат в заслужена почивка, а най-натоварен за пенсионните консултанти бил периодът в началото и в края на всяка година. Според специалистите трябвало да се грижим за стажа си още от първите месеци на трудовия си живот. „Ако все пак не успеем да докажем стаж, съществува и още една възможност – по съдебен път“, обяснява Пройчева. Искът се предявява пред районния съд по постоянен адрес на ищеца и е срещу работодателя или териториалното поделение на НОИ. За да се установи стажът, пред съда трябва да се представи удостоверение, издадено от осигурителя, при който е придобит, или от лице, което съхранява книжа и ведомости за заплати. Хората рядко прибягвали до този вариант, защото той може да трае с години.", "date": "2018.10.14", "title": "78 българи на ден без пенсия заради изчезнали документи"}
{"url": "https://www.monitor.bg:443/bg/a/view/bomba-sys-zakysnitel-146926", "text": "Преди време проф. Николай Слатински написа една крилата фраза, която гласеше приблизително така: „Уморените коне няма как да се превърнат в пегас.“ Това се отнасяше за поколението на 50-60-годишните, на които историята им наложи да разделят зенита на живота си на „преди“ и „сега“. Идеята на професора беше, че не бива да се възлага управлението на това поколение, защото е амортизирано, а трябва да се заложи на младите. Прав е! В чисто практичния смисъл обаче едва ли има какво да му се възлага на същото това поколение, защото му предстои да се пенсионира. Дали догодина, или след две-три, хората, родени през 50-те, би трябвало да се отдадат на „заслужен отдих“. И истината е, че по тази точка сме го закъсали генерално. Преди работниците и служителите не се грижеха особено за документалната страна на темата пенсиониране. От една страна, това се случваше, защото огромна част от хората прекарваха трудовия си стаж на едно място. Смяната на работно място или служба беше по-скоро изключение, отколкото правило. От друга страна, някак си се налагаше мнението, че държавата си знае работата и като навършиш възраст, отиваш да гледаш внуците. След това дойдоха промените. 90% от предприятията бяха приватизирани, две-трети източени с РМД-та, в чиито словосъчетания „работническо“ беше някакъв евфемизъм, а „мениджърско“ - чиста заблуда на противника. Не казвам, че историята е големият виновник за това, че много хора могат да останат без пенсия сега, като в най-лошия случай тя да е социална, а в средния – да е по-малка, отколкото са предполагали. В първите години на демокрацията хората, които тогава бяха на „попрището жизнено в средата“, решиха, че след като вече свободата е дошла, могат да се захванат с бизнес. Създадоха се фирми и фирмички за „гаражни“ дейности. После голяма част фалираха или ги заличиха служебно. Кой плащал осигуровки, кой – не, на кого му плащали, на кого – не, бомбата цъка още оттогава и май сега й е времето да избухне. То всъщност няма нищо за избухване, просто на сегашните кандидат-пенсионери ще им се наложи да работят като по американските филми с вид на беловласи служители. Веднъж спорихме с известен политолог – кое поколение е най-объркано от промените в битов, психологически и всякакъв друг смисъл. Той каза: „Най-потърпевши са родителите ни, защото една част от тях останаха без пенсия, други получават мизерни пари и вместо достойни старини карат мизерна старост.“ Това със сигурност е така. Но на тези, които се надяват скоро да се пенсионират, всъщност им се отваря нов трудов хоризонт. Малцина ще продължат да работят по специалността, защото трябва да се дава път на младите и държавата правилно се грижи за това. Остава гледането на малки деца, работа като хигиенистка, куриер, раздавач на листовки и прочие. Цяла една нова вселена!", "date": "2018.10.14", "title": "Бомба със закъснител"}
{"url": "https://www.monitor.bg:443/bg/a/view/mercedes-benz-cls-zaobli-ostrite-rybove-146853", "text": "През 2004 година Mercedes-Benz създаде нов автомобилен сегмент, представяйки модела CLS, който за първи път комбинира елегантността и динамиката на купе с комфорта и функционалността на лимузина с 4 врати. Второто поколение на модела запази силните черти на първообраза и ще се запомни със стремителен дизайн с прави линии и остри ръбове, съчетан с просторен салон и обемен багажник. Третото поколение на CLS затвърждава аурата и характера на модела, който задава стандартите в този сегмент. Новият Mercedes-Benz CLS носи гените на своите предшественици с издължена и наклонена предница, скосени странични прозорци и ниска каросерия. В същото време той е още един пример за новия дизайн, при който изострените линии са значително заоблени. Моделът безпогрешно се вписва в настоящето семейство на купетата на Mercedes-Benz с отличителните си дизайнерски елементи. Безупречната аеродинамика е подплатена с коефициент на въздушно съпротивление от едва 0,26. В основата на новия CLS стои новата модулна платформа MRA, която се използва и от седаните E-клас и S-клас. С дължина от почти 5 метра, широчина 1,89 метра и междуосие 2,94 метра, новият CLS е малко по-голям от предшественика си. Предният капак, калниците и капакът на багажника са направени от леки алуминиеви сплави, но въпреки това колата със задно задвижване тежи минимум 1775 кг. Новият Mercedes-Benz CLS запазва основните фамилни черти, които не са се променили от 2004 г. насам, а в профил много наподобява на първото поколение. Дългият капак, сводестият покрив и високата линия на прозорците го правят да изглежда като туристическо купе. Традиционно вратите са без рамки на прозорците. В същото време дизайнът е станал по-елегантен. Във външния вид сега има повече плавни линии. Освен това CLS е първият модел в новия корпоративен стил на Mercedes-Benz. Широката трапецовидна решетка и наклонените LED светлини скоро ще станат отличителен белег на всички модели на германската марка. Като опция фаровете могат да се допълнят с активни матрици, които контролират светлината. Профилните стени са по-гладки, а задните калници не са толкова изразени, както при предходния модел. Стреловидните задни светлини подчертават широчината на задната част, а изпускателната система завършва с два хромирани накрайника. В луксозния салон на Mercedes-Benz CLS са използвани фина кожа, дърво и полиран алуминий, а като опция се предлагат и карбонови апликации. Предният панел е оформен като морски вълни. Воланът с три спици е с плоско дъно. Освен бутоните на волана има и малки сензорни панели, които улесняват работата с менюто на мултимедийната система. Селекторът на автоматичната скоростна кутия традиционно е изведен на кормилна колона. Интериорното осветление се извършва чрез светодиоди, а с натискане на бутон можете да изберете един от 64 цвята. Осветени са дори вентилационните дефлектори. Показанията на приборите са изведени на 12,3-инчов LCD дисплей. Водачът може да го конфигурира, като изображенията на скоростомера и оборотомера остават постоянни. Отдясно се намира същият 12,3-инчов сензорен екран на мултимедийната система. Предлага се и система за проектиране на данните на предното стъкло. Наклонената централна конзола е украсена с часовник с циферблат. За управление на менюто на мултимедийната система е инсталиран още един сензорен панел, има и джойстик. Предните седалки в Mercedes-Benz CLS са доста удобни, но не бива да пестите от електрическото регулиране, отоплението и вентилацията. Страничните опори на седалката са малки, а на облегалката са по-изразителни, за да придържат добре тялото на водача в завоите. Позицията на седене е ниска, заради което малко страда видимостта. Във високия тунел на трансмисията е интегриран подлакътник, който се отваря и разкрива място за безжично зареждане за смартфон. На втория ред седалки има обособени две отделни места, но при необходимост отзад могат да седнат и трима, като средният пътник ще бъде ограничен. На задните седалки има повече място за краката, но пространството над главата все още е малко. Обемът на багажника е 520 литра, а капакът се затваря и отваря с бутон. Базовото оборудване включва система за достъп без ключ, двузонов автоматичен климатик, електрически пакет, камера за обратно виждане, сензори за светлина и дъжд, Wi-Fi, Bluetooth връзка, круиз контрол с технология за автоматично спиране. Предлагат се също така 9 въздушни възглавници, електронна стабилизираща система и мониторинг на налягането в гумите, технология за активно поддържане на лентата, разпознаване на пътни знаци и определяне на умората на водача. Опциите включват панорамен покрив, автопилот за паркиране с дистанционно управление, камери за кръгов обзор, вентилация и масаж на предните седалки, парфюм с дозатор в салона. Има и технологии за предотвратяване на сблъсъци отзад и полуавтономно движение. Най-мощният дизелов Mercedes-Benz CLS 400d 4Matic е оборудван с 3,0-литров 6-цилиндров редови двигател с два турбокомпресора. Максималната мощност на този мотор е 340 к.с. Огромният въртящ момент от 700 Нм е на разположение още от 1200 об/мин и остава постоянен до 3200 оборота. Тягата е в изобилие и моторът е много отзивчив. Задвижващият агрегат е много тих и ако не го пришпорвате, трудно ще разберете, че е дизелов, тъй като работи изненадващо тихо и гладко. Динамиката е на нивото на спортен автомобил, като спринтът от място до 100 км/ч отнема едва 5 секунди, а ускорението от 80 до 120 км/ч на четвърта предавка става за феноменалните 3,6 секунди. Максималната скорост е ограничена до 250 км/ч. Двигателят е съчетан с 9-степенна автоматична скоростна кутия 9G-Tronic, която превключва предавките много гладко и в същото време работи достатъчно бързо, като има и ръчен режим на превключване. Консумацията на гориво в града е 8 л/100 км, а на извънградски път - 5,5 л/100 км. Версията CLS 400d е оборудвана със задвижване на всички колела 4Matic, което подобрява сцеплението на мокри и хлъзгави настилки, а на сух асфалт помага за динамичното и прецизно управление. Марката Mercedes-Benz традиционно набляга върху комфорта на шофиране и спортният CLS не прави изключение в това отношение. Окачването е много меко и само 19-инчовите нископрофилни гуми с размер 245/40 R19 могат да направят возията по-твърда. За комфортното возене допринася адаптивното окачване с понижен пътен просвет. Благодарение на него наклоняванията на каросерията са много малки. Кормилното управление е много точно и прогресивно се втвърдява с увеличаването на скоростта, въпреки че не е особено информативно. Отличната шумоизолация не допуска в салона шума от гумите и насрещния вятър. Новият Mercedes-Benz CLS може да се види и тества в продажбените центрове на „Силвър Стар” у нас. Цената на автомобила започва от 126 738 лева, а версията CLS 400d 4Matic струва минимум 150 208 лева.", "date": "2018.10.14", "title": "Mercedes-Benz CLS заобли острите ръбове"}
{"url": "https://www.monitor.bg:443/bg/a/view/bezdomno-kuche-nahapa-jena-146917", "text": "Бездомно куче е нахапало жестоко  Мануела Ферер от Пазарджик, като  инцидентът е станал до жилищните блокове на ул.“Г.С.Раковски“ недалеч от моста на река Марица. Потърпевшата качи снимка на раните си в една от групите в социалната мрежа. Жената живее в един от 14-етажни блока и тръгнала да излиза, когато след нея се повлачили 2 бездомни кучета. Едното от тях скочило върху нея и я захапало за дясната ръка. Мануела успяла да ритне кучето, а то започнало да я хапе по крака. Жената  със сетни сили  се измъкнала от захапката му. Съседи й се притекли на помощ, но повиканата по телефона линейка така и не пристигнала. тогава съкварталци на пострадалата я закарали в болницата, където раните й са промити и превързани. Цялата й ръка е разкъсана, а нахапвания има и по десния й крак. Потърпевши от глутницата кучета, която обикаля в този район, има и от градската библиотека, намираща се на метри от въпросното място. Всяка сутрин библиотекарките, които отиват на работа, са пресрещнати от уличните песове, обикалящи гладни наоколо. Две от тях са били нападнати от кучетата и са се обаждали в местната община, за да се оплачат.", "date": "2018.10.14", "title": "Бездомно куче нахапа жена"}
{"url": "https://www.monitor.bg:443/bg/a/view/nash-shtangist-sys-srebro-ot-mladejkata-olimpiada-146921", "text": "България спечели още един медал на младежките олимпийски игри в Буенос Айрес. В кат. над 85 кг Христо Христов завоюва сребро, което е второ наше отличие в щангите. Българинът тръгна отлично с три успеха в изтласкването на 165, 170 и 173 кг, което го направи лидер на почивката с цели 11 кг преднина пред Енцо Куворге (Хол) и Алиреза Юсефи (Иран). В изтласкването обаче Юсефи вдигна необходимите му 12 кг повече и това му осигури титлата. Христо премина с успех през 196, 202 и 206 кг, но иранецът се справи последователно с 202, 211 и 218 кг! Така той сърба с един килограм повече и взе титлата с двубой 380 кг, а за Христов остана среброто с 379 кг. Бронза отиде у Куворге с 365 кг. Така българите с медали в Буенос Айрес станаха общо осем, като стрелецът Кирил Киров, бадминтонистката Мария Делчева и двойката акробати Мариела Костадинова и Панайот Димитров са шампиони с международните си отбори. В спор за златото по-късно днес ще играе и тенистът Адриан Андреев. След като контузия го накара да се откаже от мача за бронза на сингъл, сега той излиза с партньора си на двойки Ринки Хиджиката (Авл) във финала срещу водачите в схемата Себастиан Баес и Факудно Диас Акоста от Аржентина. Преди ден бронзови отличия спечелиха щангистката Галя Шатова и борецът Едмонд Назарян. Добро представяне записаха и лекоатлетите ни. Александра Начева е лидерка в тройния скок с резултат от 13,76 м, колкото има и испанката Мария Висенте. Крайното класиране ще е ясно в сряда, когато е второто състезание от по 4 опита. На 200 м Веселин Живков финишира за 22,00 сек. и остана шести в своята серия, в която победителят Мохамед (Кат) записа личен рекорд с най-добро време от всички 21,10 сек. Живков ще бяга отново, но в по-слаба серия във вторник.", "date": "2018.10.14", "title": "Наш щангист със сребро от младежката олимпиада"}
{"url": "https://www.monitor.bg:443/bg/a/view/rumynski-tyrgovci-ni-lyjat-pri-reklamacii-na-stoki-146912", "text": "Български потребители често изпитват трудности при рекламации на стоки, закупени онлайн от чуждестранни сайтове, обявиха за „Монитор“ от Европейския потребителски център (ЕПЦ). В един от случаите клиентка поръчала 3 чифта обувки от северните ни съседи, но се оказало, че моделът не й е съвсем удобен и обувките не стават. Затова, както е по регламент, жената се опитала да върне стоката в допустимия срок от 14 дена. Да се свърже със сайта обаче се оказало истинско предизвикателство - жената опитала да осъществи връзка и чрез имейл, и чрез телефон. Опитите й се оказали неуспешни. Наложило се да се намеси мрежата на ЕПЦ и накрая обувките били върнати, а платената сума - възстановена от търговеца. Подобен проблем имал друг потребител при пазаруване на домакински потреби от чешки сайт. Три месеца чака, за да си върне 25 евро от моп за миене. За да си получи сумата се налага да бъдат впрегнати експертите от ЕПЦ България и техните колеги. „Потребителят трябва да търси координати на търговеца като име, адрес, телефон за контакт, защото при фалшивите сайтове често липсват както телефон, така и имейл за кореспонденция“, обясниха от Комисията за защита на потребителите (КЗП) пред „Монитор“. По проучвания на Комисията фалшивите сайтове много често са новосъздадени и в тях липсва каквато и да е било информация. От Европейския потребителски център (ЕПЦ) също съветват да се проверява информацията за връзка, която е предоставена в сайта на търговеца.", "date": "2018.10.14", "title": "Румънски търговци ни лъжат при рекламации на стоки"}
{"url": "https://www.monitor.bg:443/bg/a/view/mashinata-nole-disha-vyv-vrata-na-nadal-146914", "text": "Сърбинът Новак Джокович спечели 32-ра титла от сериите \"Мастърс\", след като победи Борна Чорич (Хърватия) с 6:3, 6:4 на финала на надпреварата с награден фонд $7 млн. в Шанхай. Така Джокович триумфира за рекорден четвърти път в турнира след 2012, 2013 и 2015 г., а с общо 72-рия трофей в кариерата си той се доближи само на 35 точки от лидера в световната ранглиста Рафаел Надал (Исп) и има всички шансове да завърши годината като номер 1. Поставеният под номер 2 белградчанин пласира 7 аса, като взе 29 от 32 разиграни точки при вкаран първи сервис и не допусна пробив. Джокович записа трети успех от три мача срещу Борна Чорич, за когото това беше първи \"Мастърс\" финал. 21-годишният хърватин изигра отличен турнир и победи играчи като Стан Вавринка, Хуан Мартин дел Потро и Роже Федерер, но нямаше отговор на невероятната форма, в която се намира Джокович от началото на лятото насам. Ноле не загуби нито сет в тазгодишния „Мастърс“ в Шанхай и вече има 11 победи от 11 финала в Китай.", "date": "2018.10.14", "title": "Машината Ноле диша във врата на Надал"}
{"url": "https://www.monitor.bg:443/bg/a/view/ministyryt-na-otbranata-na-holandija-nie-sme-v-kibervojna-s-rusija-146916", "text": "Министърът на отбраната на Холандия Анк Байлефелд заяви, че страната й е в състояние на кибервойна с Русия, съобщи rtlnieuws.nl. На въпрос дали текущите отношения с Русия могат да се оценят като кибервойна Байлефелд отвърна утвърдително: „Да, случаят е такъв“. Тя също така заяви, че руската кибератака срещу Организацията за забрана на химическите оръжия (ОЗХО) е била „наистина опасна“. „Хората, през цялото време се опитват да се месят по различен начин в нашия живот и да влияят на демокрацията“, смята Байлефелд. Министърът също така заяви, че Холандия трябва да се избави от наивността в киберпространството и да вземе необходимите мерки. Тя също така припомни, че ръководеното от нея министерство на отбраната е взело решение да увеличи бюджета си за провеждането на кибероперации. На 4 октомври Холандия съобщи имената на четирима руски граждани, които са били задържани и изгонени от страната за опит за извършване на кибератака през април тази година. След това заявление се надигна единен фронт, който обвини Москва в същото – кибератаки, опит за намеса в избори и бизнеса, както и в опити да се подкопае демокрацията. Към Холандия се присъединиха Великобритания, САЩ, Канада, Австралия, Франция, Германия, Белгия и НАТО.", "date": "2018.10.14", "title": "Министърът на отбраната на Холандия: Ние сме в кибервойна с Русия"}
{"url": "https://www.monitor.bg:443/bg/a/view/talant-na-levski-se-razmina-s-komocio-146915", "text": "Един от най-талантливите кадри на „синята“ школа Атанас Кабов се размина с тежка контузия по време на контролата с „Локомотив“ (София) и ще е на разположение на Славиша Стоянович за предстоящето на 20 октомври дерби с „Лудогорец“. Крилото на „Левски“ бе откаран от линейка, след като получи удар в главата по време на спаринга с „железничарите“. Кабов започна като титуляр и се контузи още преди да е изтекла 20-ата минута, а лекарският щаб му оказа медицинска помощ, след която стана ясно, че той не може да продължи игра. В часовете след контролата изпълнителният директор на „Левски“ Крисимир Иванов успокои феновете за състоянието на Кабов и съмненията за комоцио отпаднаха. „Кабов няма тежка контузия“, написа Иванов на профила си във „Фейсбук“ след десетките запитвания от страна на привържениците. Все още не е ясно дали другият изведен заради травма юноша Илия Димитров ще бъде възстановен в близките дни. В мача с „Локомотив“ Славиша Стоянович даде почивка на всичките си титуляри, като голяма част от тях бяха на пейката, за да бъдат запазени за важния сблъсък с „Лудогорец“ в Разград.", "date": "2018.10.14", "title": "Талант на \"Левски\" се размина с комоцио"}
{"url": "https://www.monitor.bg:443/bg/a/view/vojskata-ni-60-a-v-sveta-po-boesposobnost-146929", "text": "Българската армия заема 60-о място по боеспособност от общо 136 държави в престижната класация на специализирания сайт Global Firepower (GFP) за 2018 година, установи проверка на „Монитор“.   Страната ни се е изкачила със седем позиции спрямо предходната година, като е задминала държави като Белгия и Хърватия. По всяка вероятност един от основните фактори за това са отделените през тази година с което общият бюджет за войската ни надхвърли 1,193 млрд. лв. Зад родната армия се нареждат войските на Австрия, Словакия и Португалия, както и на Сърбия. Непосредствено пред България в класацията пък са страни като Финландия, Чили, Унгария, Бангладеш и Мароко. Първата тройка по военна мощ в света оформят лидерите САЩ, Русия и Китай, следвани от Индия. В топ 10 има едва три държави от ЕС - Франция, Великобритания и Германия, заемащи съответно пето, шесто и десето място. Преди Германия пък са поставени Южна Корея, Япония и Турция, а незавидното последно място е отредено на азиатското Кралство Бутан, което като цяло разполага с едва два военни хеликоптера. При формирането на коефициента за военната мощ на всяка една от държавите сред които освен бюджета за отбрана са и бойната техника и броят на военнослужещите, с които разполагат те. Според публикуваните от сайта данни България разчита на 33 150 души под пагон. В списъка с бойната техника, осигуряваща военната мощ на страната ни, пък са например 24 хеликоптера, 350 артилерийски оръдия, 100 зенитни комплекса, както и 4 фрегати, 3 корвета и 10 миненосеца на ВМС. На този фон най-голямата сила във военно отношение САЩ разполагат с 1,3 млн. войници, близо 6000 хеликоптера и 2000 изтребителя, почти 6000 танка, 1197 ракетни комплекса, 20 самолетоносача и 66 подводници, както и с бюджет от 647 млрд. долара. В същото време на въоръжение във втората страна в класацията Русия са 1451 хеликоптера и 818 изтребителя, 20 300 танка, 3816 зенитни комплекса, 1 самолетоносач и 62 подводници. Войската на страната наброява 1 млн., а бюджетът й за отбрана - 47 млрд. долара. Съобразно критериите за големината на военната мощ още по-нагоре в класацията със сигурност ще ни изпрати предстоящата модернизация на армията. Тя предвижда купуване на два кораба и още 150 бронирани машини за пехотата, както и две ескадрили изтребители от нов тип за ВВС, които все още разчитат на руските МиГ-ове, с които България се сдоби преди цели 30 години. Именно проектът за новите изтребители е вече в напреднала фаза, като общо четири оферти ни предоставиха САЩ, Швеция и Италия. От компанията производител Lockheed Martin пък вече дадоха да се разбере, че ще ни предложат най-новото поколение на най-масовия боен самолет в света F-16, който е претърпял множество модернизации, носещ името Viper. Швеция от своя страна ни предлага самолети свое производство, а именно „Грипен“, докато офертата на Италия е за „Юрофайтър“ втора ръка. Според плана за освежаване на авиопарка на родната армия първоначално България трябва да се сдобие с общо осем машини за около 1,8 млрд. лв., които ще плащаме разсрочено в следващите десет години. На източния фланг на НАТО, част от който е и България, летят само изтребители F-16. Това обясни бившият президент Росен Плевнелиев в интервю за „България он еър“ по повод течащата процедура за превъоръжаване на българската авиация. „Ако нещо се случи на изток от България, тя трябва да може да допринесе за своята и за колективната сигурност“, уточни бившият държавен глава. Той посочи, че някои държави притежават изтребители „Грипен“, но те не са на източния фланг, а в Централна Европа. „Друг е въпросът какви са техните коментари относно това доколко са доволни от тези изтребители“, заяви Плевнелиев. Според него, ако България купи самолети F-16, които са американско производство, страната ще „влезе в клуба на тези, които ще имат способности заедно със своите съседи да бъдат максимално ефективни“. Според Плевнелиев решението за закупуването на един или друг вид самолети се е превърнало във въпрос от геополитическо значение. „Считам, че F-16 е по-добър избор от геополитическа гледна точка, от гледна точка на способности и самочувствие на нашата армия и заставам с името си зад това. Но очаквам за съжаление да бъде взето друго решение\", коментира той, като уточни, че очаква страната ни да купи една \"бутикова система\" като \"Грипен\", която дългосрочно няма да свърши работата, която се очаква от нея.", "date": "2018.10.14", "title": "Войската ни 60-а в  света по боеспособност"}
{"url": "https://www.monitor.bg:443/bg/a/view/udar-za-horata-na-merkel-v-bavarija-pyrvi-rezultati-ot-mestnite-izbori-146930", "text": "Ключови местни избори се проведоха в германската провинция Бавария. Според първите предварителни (на телевизия ARD) резултати на първо място, но с исторически нисък резултат, се нарежда консервативният Християнсоциален съюз (ХСС) с 35,5%, следван от „Зелените“ с 18,5 на сто, трета партия е Алтернатива за Германия с 11, следвана от ГСДП с 10%. Следващите места заемат СвДП с 5 на сто, а зад тях са „Левите“ с 3,5. Предвиждаше се, че вотът може да сложи край на еднопартийното управление на консервативния Християнсоциален съюз (ХСС) както очевидно и ще стане. Допитвания преди вота показваха, че ХСС, който от десетилетия управлява Бавария и на федерално ниво е в коалиция с Християндемократическия съюз (ХДС) на канцлерката Ангела Меркел, ще получи само около 34 процента на регионалните избори и ще трябва да търси коалиционен партньор, предаде ДПА. Като това е най-слабият резултат на ХСС, която е въплъщение на Бавария и доминира в провинцията от създаването си след Втората световна война. Има опасност ХСС да загуби абсолютното си мнозинство и това ще е исторически момент, обобщават политически експерти, цитирани от АФП. Избирателната активност бе по-висока в сравнение с гласуването от 2013 г. До 12:00 часа местно време, в Мюнхен бяха гласували 41,1% от имащите право на глас, с три на сто повече, отколкото на последните избори през 2013 г. В Нюрнбег до обедните часове на деня бяха гласували 26,1%, докато преди пет години избирателната активност е била 21,2%. На места, като например в Аугсбург се стигна до там, че за избирателите нямаше бюлетини и те бяха принудени да чакат, за да бъдат доставени допълнителни. По-рано в неделя бяха публикувани резултати от проучване на общественото мнение. За втора поредна седмица рейтингът на управляващия в Берлин Съюз (ХДС/ХСС) се срива до рекордно ниско ниво. Ако изборите за Бундестаг се провеждаха тази седмица, то за политическия блок, воден от канцлера Ангела Меркел, щяха да гласуват едва 26 на сто от избирателите в Германия, т.е. с един процент по-малко, отколкото в предходната седмица. На второ място в страната се нареждат социалдемократите (ГСДП) и партията „Зелени“, които събират подкрепата на 17% от гражданите. За „Алтернатива за Германия“ готовност да гласуват 15% от имащите право на глас. „Левица“ се ползва с подкрепата на 11% от избирателите, а Свободната демократическа партия (СвДП) събира девет процента. ХСС е на власт без прекъсване от 1958 г., най-често с абсолютно мнозинство (досега само два пъти е била необходима коалиция). Сега съюзът се състезава със Зелените, които може да спечелят 18 процента, и с големия си кошмар - крайнодясната Алтернатива за Германия. Тя е във възход след пристигането на над 1 милион чужденци във федералната република през 2010-2016 г. и може да получи 16 на сто от гласовете. В регионалните избори участват също Германската социалдемократическа партия, Свободната демократическа партия, Левите и Свободни избиратели на Бавария - центристи, които от 2008 г. са трета политическа сила в баварския парламент, след ХСС и ГСДП. Бавария е втора по големина германска провинция по територия и равнище на икономиката си, тя е и регионът с най-ниска безработица. 51-годишният водещ кандидат в листата на ХСС е Маркус Зьодер, който сега е министър-председател на Бавария. Въпреки че е в коалиция с ХДС на Меркел в Берлин, той и политическата му сила от три години не спират да критикуват канцлерката заради мигрантите и я обвиняват в прекалена толерантност.", "date": "2018.10.14", "title": "Удар за хората на Меркел в Бавария (първи резултати от местните избори)"}
{"url": "https://www.monitor.bg:443/bg/a/view/smyrt-sprja-novija-film-na-tom-hanks-146907", "text": "Новият филм на Том Ханкс – все още неозаглавената биографична лента за телевизионния водещ Фред Роджърс, беше спрян заради разследване на смъртта на член от екипа на проекта. 61-годишният експерт по звука Джеймс Емсуилър е починал по време на снимките, когато в кратка пауза се качил на покрива на сградата, където се върти камерата в Пенсилвания, за да изпуши цигара и паднал, пише вестник „Питсбърг Трибюн“. Американската агенция по безопасност на труда вече е започнала разследване за изясняване на причините за инцидента и търси дали има следи от насилие. Според запознати, следователите ще работят поне 6 месеца. Основната версия за момента обаче е сърдечен удар. Продуцентите на филма – „Сони Пикчърс“ обявиха, че също ще разследват случая и изказаха съболезнования на близките на починалия. Във филма, който трябваше да направи своята премиера на голям екран на 18 октомври 2019-та, Том Ханкс играе известния телевизионен водещ Фред Роджърс, който през 60-те и 70-те години става особено популярен с детското си образователно предаване „Кварталът на господин Роджърс“ по PBS. Сюжетът се базира на историите от истинското приятелство между Фред и Том Джунод – циничен журналист, изпратен да го интервюира. Фред Роджърс умира през 2003-та на 74-годишна възраст.", "date": "2018.10.14", "title": "Смърт спря новия филм на Том Ханкс"}
{"url": "https://www.monitor.bg:443/bg/a/view/oficialno-bylgarija-aut-ot-evrovizija-146892", "text": "България няма да участва на песенния конкурс Евровизия. Поне в следващото му издание, което трябва да се проведе в Израел. Това стана ясно от публикация в официалния туитър акаунт на родното издание на конкурса @bg_eurovision и беше потвърдено от отдел „Връзки с обществеността“ на БНТ пред „Монитор“. Подробности за решението за момента не са известни, но от обществената медия обещават в най-кратки срокове да се аргументират. гласи съобщението в социалната мрежа. Не е ясно и дали България излиза завинаги от формата или родния конкурс ще си даде кратка почивка, както и за какъв срок ще е тя. Разбира се под публикацията веднага заваляха спекулации за поводите, накарали Националната телевизия да се оттегли от музикалната надпревара. Версията за финансови проблеми беше лансирана дори от един от участниците в последното издание на конкурса – Георги Симеонов JJ, част от групата Equinox, в която пее с Жана Бергендорф, Владо Михайлов, Трей Кембъл и Джони Манюел. На въпрос от фенка: „Защо? Вие сте моите фаворити в последните няколко години“, певецът отговаря: JJ заедно с Equinox заеха незадоволителното 14-то място на последното издание на Евровизия, което се проведе в Португалия. Това е сравнително лошо класиране, особено след истинския фурор, който предизвика Кристиян Костов с „Beautiful Mess“ година по-рано като зае второ място, и четвъртата позиция на Поли Генова от 2016-та.", "date": "2018.10.14", "title": "Официално: България аут от Евровизия"}
{"url": "https://www.monitor.bg:443/bg/a/view/bylgarija-e-na-44-o-mjasto-po-indeks-na-choveshkija-kapital-146904", "text": "България е на 44-о място по Индекс на човешкия капитал, каза главният изпълнителен директор на Световната банка Кристалина Георгиева днес по време на видеопресконференция за български медии, след края на годишните срещи между Световната банка и МВФ в Индонезия. Индексът се определя на базата на критерии, свързани със здраве, училище, продължителност на живота, какъв е еквивалентът на наученото в рамките на прекараните в училище години и се изчислява колко от своя потенциал ще постигне едно дете, което е родено днес. За България индексът сочи, че дете, родено днес, ще постигне 68 на сто от потенциала си като възрастен. При момичетата процентът е малко по-висок - 71 на сто, а при момчетата е малко по-нисък - 65 на сто. В класацията участват 157 страни. На първо място е Сингапур. Страните от Южна Азия и Европа заемат най-високите места. Този индекс ни дава видимост на това колко е важно да се инвестира в човешки капитал и идеи какво може да се направи, за да е тази инвестиция най-резултатна, обясни Кристалина Георгиева. Тя уточни, че индексът все още не може да класира когнитивни умения или умения за общуване, които са много важни за икономиката на бъдещето, но е добро начало да се привлече вниманието към това колко е ценна тази част от нашето богатство - хората. Ако искаме да сме богати утре, трябва да инвестираме в децата си днес, посочи тя.  Тази година за първи път се постарахме да изчислим какъв е делът на човешкия капитал в богатството на народите и от общо 1,1 трлн. долара богатство на света, се оказа, че две трети от него сме ние, хората, тоест най-голямата част от това, което прави една страна богата, са именно хората, посочи Кристалина Георгиева и допълни, че, колкото е по-богата една страна, толкова е по-висок делът на човешкия капитал в богатството на страната. Главният изпълнителен директор на Световната банка коментира още, че темповете на растеж в световната икономика се запазват устойчиви, но прогнозата на фонда е за леко понижаване. Има и значително голям брой страни, където прогнозата е за по-сериозно съкращаване на растежа, обясни Георгиева, като уточни, че България не е между тях. Най-голямата тревога е свързана със световната търговия и че все още няма яснота за решаване на разногласията между Китай и САЩ. Има и проблем с едновременното покачване на лихвените проценти и повишаване на курса на американския долар и това, съчетано с много по-високо бреме на дълга и в правителствения, и в корпоративния сектор означава, че бремето на обслужване става все по-тежко, посочи още главният изпълнителен директор на Световната банка. Ако си представим комбинация на забавяне на икономическия растеж с по-голямо бреме на обслужване на дълга, това означава, че следващата година ситуацията в световната икономика няма как да е по-добра, отколкото днес, предупреди тя.  Кристалина Георгиева засегна и темата за климатичните промени и посочи, че Световната банка прави много в посока на борбата с климатичните изменения. Поставихме си цел до 2020 г. да достигнем 28 процента от обема на нашите програми да бъдат насочени в тази област, но вече сме на 33 процента, тоест надминахме целта си, посочи тя. Георгиева отбеляза, че в програмите на Световната банка са поставени на равна основа съкращаването на емисиите и адаптирането към климатичните изменения. Едно от направленията, в които се работи, е да се стимулира в икономическия анализ да се включат емисиите като оценен в парична форма фактор. Работим много активно да създадем основа за поставяне на цена на въглеводородните емисии чрез пазара или чрез данъчната система, защото, ако не интегрираме във вземането на решения тази цена, продължаваме да вземаме лоши решения, обясни Кристалина Георгиева. Второто направление е да се стимулира масово преминаване към технологии, които свалят нивото на въглеводородните емисии. Работи се и в посока да се модернизира финансирането така, че зеленото финансиране да бъде не екзотика, а масово навлязло във финансовите системи. Смятам, че България трябва да прегърне това нискоемисионно бъдеще, коментира още Георгиева. Нейният съвет към България е колкото се може повече и навсякъде, където може, да се търсят нискоемисионни решения.", "date": "2018.10.14", "title": "България е на 44-о място по Индекс на човешкия капитал"}
{"url": "https://www.monitor.bg:443/bg/a/view/kenijka-pribra-djakpota-ot-20-000-lv-na-sofijskija-maraton-146911", "text": "Кенийката Рут Матебо бе голямата звезда на 35-ия маратон на София, който се проведе днес по улиците на столицата. Тя триумфира на класическите 42,195 км при жените за втора поредна година, този път с рекорд на трасето от 2.35:20 часа, а отнесе и големия джакпот от 20 000 лв. Към 8-те хиляди за триумфа в София тя прибави и големия бонус, тъй като спечели и предишните два маратона от веригата „Бягането като начин на живот“ в Стара Загора и Варна. Нейният голям конкурент Ахмет Насеф, който също стартира с две победи зад гърба си, в София бяга невъзстановен напълно от контузия, завърши осми и така загуби шанс за големия бонус. Рут Матебо печели за втора поредна есен 20-хилядния джакпот, след като миналата година с две първи и едно трето място отново бе най-добра в българската маратонска верига. При мъжете номер едно в София бе кениецът Стивън Киплагат, който се втурна с диво темпо още след старта и на първите 10 км водеше с 30 сек., а на вторите вече с близо минута. Мнозина смятаха, че няма да издържи до края, но представителят на световноизвестния NN Running Team ги опроверга. Киплагат спечели с нов рекорд на трасето от 2.14:05 ч. и близо минута преднина пред втория Абел Роб, също от Кения. Големият маратон бе валиден за държавно първенство и така шампионка на България стана Маринела Нинева с 3.01:41 ч., а при мъжете първенец за втора поредна година е Исмаил Селенжи. Роденият в Уганда Исмаил притежава български паспорт и живее със семейството си във Варна. Той завърши десети в крайното подреждане на Софийския маратон с 2.29:30 ч. Кенийци триумфираха и в полумаратона на 21 км – при мъжете №1 е Джоел Мванги с 1.04:57 ч., изпреварил в оспорван финален спринт своя сънародник Нелсън Черутич, а при жените най-бърза бе Лена Йеротич с 1.15:54 ч. В бягането на 10,5 км пръв финишира Митко Ценов с 32:26 мин., при дамите шампионка е Радосвета Симеонова с 38:50 мин. Общо над 5000 души се включиха във всички дисциплините по време на маратона на София.", "date": "2018.10.14", "title": "Кенийка прибра джакпота от 20 000 лв. на софийския маратон"}
{"url": "https://www.monitor.bg:443/bg/a/view/snarjad-zatvori-pytja-lovech-sevlievo-146906", "text": "Военен снаряд е открит край Ловеч. Специализиран екип от сапьори се заема да отстрани \"находката\". На място, където е открит военният снаряд има полиция. Движението е ограничено. Не се допуска преминаване по път Ловеч - Севлиево по моста над река Осъм на изхода от Ловеч. Наложена е и временно организация на движението. Обходният маршрут за моторнипревозни средства до 10 тона е по улици в Ловеч", "date": "2018.10.14", "title": "Снаряд затвори пътя Ловеч - Севлиево"}
{"url": "https://www.monitor.bg:443/bg/a/view/nad-2-mlrd-prihodi-ot-mejdunaroden-turizym-146910", "text": "Посещенията на чужди туристи у нас са донесли над 2 млрд. евро приходи, съобщи министърът на туризма Николина Ангелкова. Отбелязаният ръст е в размер от 8.1%. За активния период на летен туризъм отчетеният растеж е 3.6%, като само за месеците юни-юли приходите са над 1,2 млрд. евро. През лятото са ни посетили над 4,48 млн. чуждестранни туристи, потърсили отдих в страната. „Тези проценти показват изключително добра устойчивост за летния туристически сезон“, коментира Ангелкова пред БНТ. Доказателство за това е и фактът, че от януари до август 6.9 млн. чуждестранни туристи са посетили България, което се равнява на близо 6% ръст, и поставя страната на една от челните позиции за устойчивост като дестинация и като избор на туристическия продукт. През 2017 г. около 12% от брутния вътрешен продукт се дължи на туризма, спомена още министърът на туризма. По данни на ведомството 65% от туристите отсядат в 4 или 5-звездни хотели и вече 3 последователни години те са на първо място като избор за настаняване. От 300-те проверки по плажовете пък, най-чести са нарушенията, свързани с липсата на спасители или оборудване за спасителните и медицинските постове, липсата на указателни табели, както и надвишаване на търговската площ. Днес Ангелкова ще проведе работна среща с бранша, на която ще бъдат обобщени резултатите от изминалия летен сезон и ще бъде обсъдена подготовката за лято 2019 г.", "date": "2018.10.14", "title": "Над €2 млрд. приходи от международен туризъм"}
{"url": "https://www.monitor.bg:443/bg/a/view/bivshijat-ministyr-na-brekzita-prizova-pravitelstvoto-da-othvyrli-plana-na-mej-146908", "text": "Бившият министър по въпросите на Брекзита Дейвид Дейвис призова министрите от правителството на Тереза Мей да отхвърлят нейния план от Чекърс за напускането на ЕС, пише в. \"Сънди таймс\". \"Стратегията на правителството има три фундаментални недостатъка, които се проявяват, докато приближаваме заключителната фаза\", пише Дейвис, който водеше преговорите за Брекзита, докато не подаде оставка през юли, за да се противопостави на плана на Мей. Според него премиерката е направила \"неразумно решение през декември, приемайки езика на ЕС за решаване на проблема с границата между Ирландия и Северна Ирландия\". \"Време е членовете на кабинета да използват общия си авторитет\", като се противопоставят на плана, призовава Дейвис. \"Трябва да променим незабавно преговорната си стратегия и да гарантираме Брекзит, който отговаря на исканията на референдума и интересите на британците\". ЕС отхвърли предложението на премиерката, обществото не го харесва и британският парламент няма да гласува за него, подчертава бившият министър за Брекзита. Според него Великобритания трябва да използва 39-те милиарда лири, които Лондон прие да плати на ЕС, като \"най-големият залог\" в преговорите за благоприятни бъдещи търговски отношения с блока. Северноирландската Демократична юнионистка партия, която има 10 депутати и подкрепя консервативното правителство на малцинството на Мей по ключови въпроси, също се противопоставя твърдо на плана от Чекърс, отбелязва ДПА.", "date": "2018.10.14", "title": "Бившият министър на Брекзита призова правителството да отхвърли плана на Мей"}
{"url": "https://www.monitor.bg:443/bg/a/view/palamudyt-se-smykna-na-7-leva-za-kilogram-146903", "text": "Морето завря от риба, а цената на паламуда на голямата Рибна Борса във Варна се смъкна на 7 лева за килограм. Напоследък времето не беше добро за риболов, но сега всички рибари се връщат с препълнени мрежи. Старите рибари са най-доволни, че тази есен паламуда не ни подмина и близо месец ловят ценната риба, главно на юг от Варна. В началото на сезона цената на паламуда беше 10 лв., но сега падна на 7 лв. за килограм, което говори, че има добър улов, коментират търговците на борсата. Почивните дни и ниската цена на прясната риба обаче не се отразявали на клиенто потока. „Все същата работа е, вяло се пазарува“, потвърди и една от продавачките на риба, която се надвикваше с конкуренцията с „Преееесен паламуд, само 7 леваааа“. Варненските рибари от сдружението „Черноморски изгрев“ също се облажиха от пасажите с палмуда, като работят главно край Поморие и Несебър, където в момента се радват на най-богатия улов, като се надяват така да е до началото на зимата. Търговците предлагат пък предлагат още морски кефал на народна цена от 3 лв. на килограм, като дори хамсията е с 1 левче повече. Най-евтина е иларията – 2 лв. за килограм. Прясната барбуна е 5 лв., сафридът 7 лева, чернокопът 5 лв., но едрият е на двойно по-скъп. Затова пък леферът- удари 30 лв., лавракът е по 13 лева, ципурата -15 лв. Калканът държи цена от 25 до 35 лв., в зависимост от големината на екземпляра. Прясна скумрия от Гърция е 10 лв./кг., а замразената от Норвегия, е петачка. Готов осолен паламуд се предлага по 10 лв.", "date": "2018.10.14", "title": "Паламудът се смъкна на 7 лева за килограм  "}
{"url": "https://www.monitor.bg:443/bg/a/view/norvejcite-privikaha-vunderkind-na-real-m-146913", "text": "Невъзстановеният полузащитник Сандер Берге напусна лагера на Норвегия и няма да бъде на разположение на селекционера Ларс Лагербак за мача срещу България във вторник. За негов заместник в групата попадна вундеркиндът Мартин Йодегаард.19 годишният талант играе за холандския „Витес“ под наем от „Реал“ (Мадрид), като бе забелязан и привлечен от „белия балет“ още през 2015 година. Той играе за националния отбор на страната си от 2014 година, като дебютира в контрола с ОАЕ, а официалният му дебют е пак срещу България в европейска квалификация, спечелена от норвежците с 2:1. Тогава става и най-младият участник в официална европейска квалификация на 15 години и 300 дни. Норвежците в момента заемат второто място в нашата група с шест точки, след като победиха с 1:0 при домакинството си срещу Словения. Единственото попадение в срещата падна в добавеното време на първата част, а негов автор бе Оле Селнеш. През втората част домакините направиха няколко пропуска чрез Елиунуси и Джошуа Кинг.", "date": "2018.10.14", "title": "Норвежците привикаха вундеркинд на „Реал“ (М)"}
{"url": "https://www.monitor.bg:443/bg/a/view/podpaliha-vratata-na-fotoreporter-v-burgas-ima-zadyrjan-146895", "text": "Огнен атентат срещу бургаския фоторепортер Борислав Пенков вдигна на крак полиция и пожарна и паникьоса десетки семейства. Инцидентът, който по чудо се размина без жертви и ранени, стана в 3.30 часа посред нощ. Неизвестни до момента лица са подпалили входната врата на колегата, чийто апартамент се намира на първия етаж в бл. №1 на комплекс \"Зорница\". Пред вратата на жилището е била поставено парче от автомобилна гума, обилно напоено с бензин. Подпалвачите изчезнали веднага, щом драснали клечката. Пенков пък се събудил от шума от пукането на запалената гума. \"Шумът беше необичаен и излязох, за да видя какво става. Цялата входна врата гореше\", разказа Пенков. Той веднага се обадил в полицията, а докато пристигнат огнеборците се заел сам да гаси пламъците с легени с вода. Млада двойка негови съседи, които точно по това време се прибирали също помогнали при гасенето на огъня. Фоторепортерът пълнил кофи с вода и ги спускал през терасата, а двамата ги поемали и гасили отвън. Минути по-късно на място са пристигнали полицаи и огнеборци, които потушили огъня. Пожарът обаче е нанесъл сериозни щети по общите части на входа и апартаментите. Всички стени от първия до последния етаж са опушени, а междуетажните площадки са потънали в сажди. Изпепелена е входната врата заедно с касата на апартамента на Борислав Пенков, изгоряло е и елтаблото с електромерите на целия вход, заради което е прекъснало и електричеството. Входът е без тока, а повечето от семействата се самоевакуираха още в ранни зори вчера. \"Когато усетихме пушеците и дима, всички много се изплашихме. Помислихме, че целия блок ще пламне. Във всички апартаменти имаше пушек, не можеше да се диша. Когато пожарната пристигна, пожарникарите първо строшиха прозорците на междуетажните площадки, за да не се задушим\", разказаха комшиите на фоторепортера. Докато огнеборците са гасили пожара,  линейка е откарала в спешния център възрастна жена, живуща на шестия етаж, която е получила пристъп от обгазяването. Тя е оставена за наблюдение в болница, но няма никаква опасност за живота и здравето й, коментираха лекари.  Борислав Пенков е убеден, че палежът изобщо не е случаен, а е плод на вендета срещу него от криминално проявени лица. Той свързва огненаната атака с наказателното дело срещу известния в Бургас Петър Биберов-Кюфтето, който бе осъден наскоро за нападение над фоторепортера, докато снимал пожар в бившата механа „Бургаски вечери“. През последните три месеца фоторепортерът е станал мишена на серия от необясними  инциденти.  През юли с камък беше потрошен прозореца на кухнята му, а  в началото на септември последва втори залп с камъни по дома му. \"Установени са свидетели на пожара, част от които вече са разпитани. Задържан е 37 годишен бургазлия, чиято съпричастност с извършения палеж е в процес на изясняване. По случая е образувано досъдебно производство\", съобщиха от полицията, но отказаха да съобщят дали задържаният е Кюфтето.", "date": "2018.10.14", "title": "Подпалиха вратата на фоторепортер в Бургас, има задържан"}
{"url": "https://www.monitor.bg:443/bg/a/view/andjelina-rovi-v-lichnija-jivot-na-brad-146901", "text": "Анджелина Джоли си припомни шпионските похвати от „Мистър и Мисис Смит“ и се е заела да изрови всяка връзка на бившия си съпруг Брад Пит и подробности около актуалните жени около него. Това разкри източник близък до актрисата пред Hollywood Life. разказва анонимния източник. Според него 43-годишната красавица, която страда от тежко хранително разстройство, причинено от стреса около развода, се чувства в правото си да бъде информирана за всичко в любовния живот на Пит, защото потенциалната жена до него ще се среща с децата им, а тя не иска случайни хора около наследниците си. Въпреки това Брад продължава да настоява, че няма сериозна връзка и няма какво да разкрива за личния си живот. Звездата от „Злодеида“ обаче не вярва на думите му и се е зарекла, че ще използва собствени канали за да стигне до дъното на нещата.", "date": "2018.10.14", "title": "Анджелина рови в личния живот на Брад"}
{"url": "https://www.monitor.bg:443/bg/a/view/smetki-v-oslo-trjabva-da-vkarame-i-da-ne-gubim-s-poveche-ot-gol-146893", "text": "След победата над Кипър България продължава да е едноличен лидер в класирането с пълен актив от 9 точки, а шансовете за преодоляването на групата стават все по-големи. На 16 октомври предстои ключово гостуване на Норвегия, което до голяма степен може да реши всичко. Затова и пред националите стоят няколко варианта, а сметките са неизбежни. Ако победим Норвегия като гост и Кипър не спечели в Словения, то България със сигурност печели първото място в групата. Ако Кипър спечели в Словения, нашите ще се нуждаят от още една точка в последните си два двубоя. Дори да ги загубим, отново можем да сме първи, ако Кипър не спечели домакинството си на Норвегия или ни победи нас, но с резултат 2:1, 3:2, 4:3, 5:4. Ако завършим наравно в Осло ще запазим разликата от три точки с норвежците, но ще сме с по-добри показатели и в последните два мача те ще трябва да спечелят цели 4 точки повече, за да ни изместят. При такъв развой обаче в битката може да се намеси и Кипър, който ще е в играта дори и при равенство в Словения. Ако обаче кипърците победят, ще се доближат на 4 точки от нас и на една от Норвегия. В последните два кръга те са домакини на България и Норвегия, което ще им даде допълнителна надежда, че могат да се преборят за първото място. Ако загубим от Норвегия, има три варианта. Първо при поражение с един гол и отбелязано попадение от наша страна, ще останем на първото място с по-добри показатели. При такъв развой дори Словения ще запази шансове за спечелване на групата, но ако вземе домакинството си на Кипър. Ако загубим с два гола разлика, ще отстъпим първото място и всички тимове ще запазят шансове за върха. Ако загубим с 1:0, показателите ни с Норвегия ще са еднакви, но ще отстъпим първото място заради по-лоша голова разлика. Встрани от сметките пък националният отбор на България показа убийствена ефективност пред гола, като до тук в турнира „лъвовете“ са уцелили 6 пъти вратата на противника в първите си три двубоя, от които са вкарали пет попадения. За сметка на това Словения, Норвегия и Кипър имат общо 12 точни шута към българската врата, но с тях са отбелязали само два пъти.", "date": "2018.10.14", "title": "Сметки: В Осло трябва да вкараме и да не губим с повече от гол  "}
{"url": "https://www.monitor.bg:443/bg/a/view/baba-izgorja-pri-pojar-v-doma-si-146896", "text": "89-годишна жена загина при пожар в дома си в павликенското село Паскалевец. Трагичният инцидент станал в неделя около 1,00 ч. след полунощ. Според една от версиите пожарът е причинен от оставена без надзор печка на твърдо гориво. Съседи видели пламъците от дома а старицата и подали сигнал на тел. 112. на място дошли пожарникари, които бързо овладели ситуацията и изгасили огъня. В една от стаите те открили овъгленото тяло на стопанката. Жената вероятно първо се е задушила и не е могла да излезе, а след това е изгоряла в жилището си. Отново в Павликенско в неделя сутринта пожарникари гасиха и горящ автомобил „БМВ”. Причините за пожара на возилото се изясняват, но се предполага, че то е умишлено подпалено от някой, който искал да отмъсти на собственика му.", "date": "2018.10.14", "title": "Баба изгоря при  пожар в дома си"}
{"url": "https://www.monitor.bg:443/bg/a/view/vryshtat-severin-do-petyk-146899", "text": "Екстрадицията на обвиняемия за убийството на тв водещата Виктория Маринова Северин Красимиров ще стане в периода 16-19 октомври според споразумение между България и Германия, научи в неделя „Монитор“ от информирани източници. В петък следобед в Министерство на правосъдието е получено официалното съгласие на немската прокуратура за предаване на обявения за международно издирване български гражданин, съобщиха от ведомството. Съгласно полученото съобщение, за това е информирана нашата прокуратура. Веднага са започнали активни действия на компетентните органи на двете държави и тече процедура по организиране на фактическото предаване и конвоиране от българските власти на Красимиров, уточниха от правосъдното министерство. Германският окръжен съд в Щаде реши в края на миналата седмица да върне в България задържания за престъплението. Магистратите са решили да бъде изпълнена европейската заповед за арест издадена срещу Северин от българската прокуратура. От германската прокуратура посочиха, че по време на разпитите обвиняемият частично е признал вината си за извършеното престъпление. Той твърдял, че е бил под силно влияние на алкохол и наркотици. Влязъл в спор с непозната млада жена, ударил я в лицето и я хвърлил в храстите, но нямал намерение да я убива или изнасилва и ограбва. Красимиров не възразил срещу екстрадицията и дал съгласие за ускорена процедура на връщането му в България. У нас той ще бъде посрещнат на летището в София и след като представителите на немската съдебна охрана го предадат на българските си колеги веднага ще бъде ескортиран в следствения арест в Русе. Там ще му бъдат предявени двете обвинения, които му бяха повдигнати задочно - за изнасилване на Маринова и за умишленото й убийство. В рамките на 72-часово задържане прокуратурата ще поиска от съда най-тежката мярка за неотклонение „задържане под стража“ за Красимиров. Виктория Маринова бе изнасилена и убита край Дунав в Русе на 6 октомври т.г. В дома на Северин в Русе бяха открити вещи на жертвата, а ДНК-анализи показаха, че има негов материал по тялото й. 20-годишният ром бе задържан от германските власти на 9 октомври в дома на майка му в гр. Щаде. Президентът Румен Радев заяви в неделя в Троян, че очаква органите на реда и съда да покажат не само на българските граждани, но и на нашите партньори, да покажат на света, че такива престъпления в България се разкриват ефективно и се наказват с най-голямата строгост на закона. „Не само за Виктория Маринова, но и за бизнесмена Петър Христов, за убития данъчен служител и за десетки други убийства и посегателства върху личността на хора, чийто живот е не по-малко значим от този на Виктория Маринова“, каза още президентът.", "date": "2018.10.14", "title": "Екстрадират Северин от Германия до петък "}
{"url": "https://www.monitor.bg:443/bg/a/view/patriarh-neofit-praznuva-rojden-den-v-trojanskija-manastir-146897", "text": "Патриарх Неофит ще отпразнува своя 73-и рожден ден в Троянския манастир на 15 октомври, какъвто обичай имаше и неговият предшественик дядо Максим, съобщиха от обителта. Светейшият и митрополитите, както и по-голяма част от гостите заминаха за там още в неделя вечерта. Калугерите и владиците очакват за Светата тържествена литургия сутринта премиера Бойко Борисов, по чието предложение Министерският съвет отпусна половин милион лева за възстановяване на Антимовото крило на Троянския манастир. То е паметник на културата, но не беше ремонтирано от близо 80 години. В резултат 70% от покривната му конструкция беше отнесена от приодните стихии и през останалите керемиди се виждаше небето. С 500-е хиляди лева, отпуснати от кабинета, както и със средства на Троянския манастир по спечелен европроект сградата е възстановена. Премиерът Борисов видя приключилия ремонт по време на посещението си на Голяма Богородица, а в понеденик Антимовото крило ще бъде осветено. С традиционната троянска сливова, наложена с 12 целебни билки, печени домашни кокошки, риба за вегетарианците и месни хапки, както и с няколко вида баници, направени от прочути в областта майсторки на тестените печива ще посрещне гостите патриарх Неофит. Той категорично отказва да му бъдат поднасяни падаръци. Вместо това Светейшия призовава тези, които са заделили средства за някакъв сувенир, да ги внесат по сметка в полза на АГ – болница „Шейново” в столицата. Вече пета поредна година патриарх Неофит съдейтва за набирането на средства за купуване на медицинска животоспасяваща техника за деца. Тази година той призовава хората да се вкючат в кампанията за купуване на апарат за диагностициране на кръвозагуба при пациенти с тежки усложнения. Стававъпрос за апаратурата ROTEM SIGMA. Средствата могат да бъдат превеждани на сметка: СОФИЙСКА МИТРОПОЛИЯ България, София 1000, ул. „Цар Калоян“ 7 БАНКОВА СМЕТКА: СИБАНК ЕАД IBAN: BG95BUIB98885000036301 BIC: BUIBBGSF", "date": "2018.10.14", "title": "Патриарх Неофит празнува рожден ден в Троянския манастир"}
{"url": "https://www.monitor.bg:443/bg/a/view/pozlaten-keramichen-pistolet-hit-na-kryshtenetata-v-neapol-146900", "text": "Позлатен керамичен пистолет в момента е подаръкът - хит по кръщенетата на новородени из Неапол – констатира най-тиражният вестник на Апенините „Кориере дела сера“. Бутафорното оръжие, чиито истински вариант е особено популярен под вулкана Везувий и с него е въоръжено мало и голямо, при приобщаването към Христовата вяра на местните малчугани е само лъскава бонбониера. Другият свят повод, когато въпросният позлатен пищов бил желан подарък, били празнуваните тъдява като сватби първи причастия на подрастващи. Както информира „Кориере дела сера“, производител на превърналата се в култ бонбониера била малка неаполитанска фабрика за керамични изделия. Според вестника обаче тя вече не можела да насмогне на поръчки, просто защото освен под Везувий, позлатеният пистолет започнал да се харчи като топъл хляб както в населените места из района, така и в намиращата се на двеста километра на север столица Рим. Ако се вярвало пък на трудещи се във фабричката работници, скоро нейните собственици щели да разширяват дейността й, тъй като заявки за пищова – бонбониера започнали да валят и от Южна Италия. А както е известно – по различни обществено–исторически причини там с оръжията шега няма и те са на особена почит. Срещу култовия пищов на кръщенетата обаче се обявиха някои общинари от Неапол, които видяха в позлатената бонбониера истинско богохулство. Така например общинският съветник от партията на „Зелените“ Франческо Борели нарече бутафорното пушкало „символ на оварваряването на обществото“. Той обяви, че заедно с негови колеги щели да се опитат да бойкотират продажбата на позлатената бонбониера - пистолет, но за съжаление по никакъв начин не можели да спрат производството й.", "date": "2018.10.14", "title": "Позлатен керамичен пистолет хит на кръщенетата в Неапол"}
{"url": "https://www.monitor.bg:443/bg/a/view/polovin-ton-skala-se-zabi-v-avtomobil-shofioryt-po-chudo-ostana-jiv-146902", "text": "Отломка от скала с тегло над половин тон се стовари със страшна сила върху автомобил източно от Рим, но шофьорът по чудо остана жив.  Невероятната история е от събота следобед, когато в планината край град Фрозиноне скален масив започнал да се лющи в резултат на падналите обилни валежи. Отломките се стоварили върху планински път, като една от тях улучила покрива и предното стъкло на преминаващ в момента автомобил. Дошлите след половин час на местопроизшествието полицаи обаче установили, че 29-годишният водач на колата мърда и даже им се усмихнал, когато ги видял. Все пак изваден бил трудно навън, младият мъж имал и доста наранявания, но докторите от близката болница обещали до седмица да му мине като на куче.", "date": "2018.10.14", "title": "Половин тон скала се заби в автомобил, шофьорът по чудо остана жив"}
{"url": "https://www.monitor.bg:443/bg/a/view/vienna-classic-orchestra-davat-start-na-koledata-146890", "text": "На 8 декември в зала 1 на НДК, продуцентска компания АРТ БГ дава началото на традиционната си коледна програма с пищен концерт на Vienna Classic Orchestra, събрал в едно най-виртуозните симфоници на австрийската столица. Дни преди най-светлия християнски празник и точно в неговата атмосфера, вечните шедьоври на виенската симфонична класика ще оживеят в сърцето на София и ще зарадват многобройните фенове на класическата музика. Концертмайсторите ще съберат в нова програма най-обичаните образци на една дългогодишна музикална традиция. Vienna Classic Orchestra е основан през 1998 г., когато най-значимите солисти на няколко класически формации във Виена решават да поставят началото на най-елитния, първокласен оркестър, който да очарова с виртуозните си изпълнения публиката по целия свят. Една от смайващите черти на оркестъра е неговата гъвкавост – в зависимост от програмата, която изпълнява, той променя броя на на музикантите от струнен квартет през камерен състав до мащабен симфоничен оркестър. Концертът на Vienna Classic Orchestra е великолепна прелюдия към последващия грандиозен спектакъл от специалната коледна програма – грандиозния руски Балет на лед, който ще се изяви ден по-късно, на 9 декември, отново в зала 1 на НДК, с абсолютната класика „Лебедово езеро“.", "date": "2018.10.14", "title": "Vienna Classic Orchestra дават старт на Коледата"}
{"url": "https://www.monitor.bg:443/bg/a/view/cvetanov-opozicijata-iska-da-destabilizira-instituciite-146898", "text": "Опозицията се старае да дестабилизира институциите в България и да създаде нервност в обществото. Това коментира шефът на ПГ на ГЕРБ Цветан Цветанов пред Фокус“, а поводът бе предстоящият вот на недоверие, който БСП мисли да внася в понеделник следобед.   По думите му за първи път в парламентарната история опозицията ще внесе вот на недоверие за намерения, каза Цветанов, визирайки предложенията за здравна реформа на МЗ. „Искам само да припомня на БСП, които може би са забравили основното, че всички ние участвахме в гласуване в българския парламент, с което сме се задължили – Министерство на здравеопазването да представи здравноосигурителен модел и реформи, които трябва да бъдат направени в сферата на здравеопазването.\", уточнява Цветанов. По думите му двата осигурителни модела, които се представят, се обсъждат, но няма съгласуване, нито пък решение на МС или пък внасяне на предложението в НС. Въпреки това според Цветанов най-важното е, че управлението дава своите резултати както в приходната част на бюджета, така също и в проектобюджета за 2019 г., в който ще има повече пари за бюджетната сфера. По думите му бюджетът за догодина трябва да бъде внесен от МС, а до края на ноември да бъде приет от НС. Цветанов коментира и темата с хората с увреждания. Той припомни, че до 19 октомври два от законите трябва да бъдат готови и внесени в НС. ГЕРБ пък е поела ангажимент те да се гледат максимално бързо в парламентарните комисии. Цветанов припомни обещанието на премиера за осигуряването на 150 млн. лева повече в бюджета за социалната политика и хората с увреждания. Той коментира, че общата сумата за за 2019 г. ще бъде в размер над 440 млн. лв., като само две години по-рано тя е била едва 200 млн. лева.", "date": "2018.10.14", "title": "Цветанов: Опозицията иска да дестабилизира институциите"}
{"url": "https://www.monitor.bg:443/bg/a/view/majkyl-buble-prikluchi-s-muzikata-zaradi-bolestta-na-sina-si-146883", "text": "Едва на 43 години канадската звезда с кадифен глас Майкъл Бубле обяви, че е приключил с шоубизнеса и публичния живот. Носителят на 4 награди „Грами“ и десетки други престижни статуетки е взел тежкото решение заради семейството си. каза Майкъл Бубле. Изненадващото решение идва месец преди на пазара да се появи явно последния му албум „Love“. Преди две години големият му син Ноа, който в момента е на 5, се разболя от рак и семейството премина през големи трудности. Музикантът заяви, че преживяното е променило начина, по който възприема живота, и иска да се фокусира върху семейството си - съпругата си Луизиана Лопилато, Ноа и двете им други деца, двегодишния Елайъс и двумесечната Вида.", "date": "2018.10.14", "title": "Майкъл Бубле приключи с музиката заради болестта на сина си"}
{"url": "https://www.monitor.bg:443/bg/a/view/trymp-posreshtna-osvobodenija-ot-turcija-pastor-brynsyn-v-belija-dom-146891", "text": "Президентът Доналд Тръмп посрещна в Белия дом пастор Андрю Брънсън и приветства освобождаването му като огромна стъпка към подобряване на отношенията на САЩ с Анкара, предаде Ройтерс. Брънсън, който се завърна в САЩ с военен самолет от Германия малко преди срещата им, изглеждаше в добра форма и настроение, отбелязва Асошиейтед прес. Той благодари за освобождаването си на Тръмп, на администрацията и на членовете на Конгреса, които се застъпиха за него. \"Вие наистина се борихте за нас\", каза той на Тръмп. \"От турски затвор до Белия дом за 24 часа - не е зле\", заяви Тръмп. Представители на администрацията представят освобождаването на Брънсън като резултат от непреклонната позиция на Тръмп, като изтъкват, че Турция се е опитала да постави условия за свободата на пастора, но президентът твърдо е настоявал това да стане без предварителни условия, посочва АП. В Овалния кабинет вчера Тръмп наблегна, че не е имало сделка за свободата на Брънсън. \"Водихме дълги и сложни преговори, но ние в тази страна не плащаме откуп. Поне сега\", заяви президентът. Въпреки твърдението си, че не е имало договорености с турските власти, Тръмп намекна, че ще обмисли бъдещето на санкциите, наложени през лятото, за да окаже натиск над Анкара, отбелязва Франс прес. \"Единствената сделка беше психологическа: сега ние имаме съвсем различно отношение към Турция\", каза президентът без повече уточнения. Малко преди това той заяви в Туитър, че освобождаването на пастора ще доведе до \"добри, може би дори страхотни отношения\" между двете страни и добави че администрацията \"ще погледне санкциите\", на което турският президент реагира доста хладно, като се задоволи само да изрази желание, че двете страни ще продължат да си сътрудничат, \"както подобава на съюзници\", в борбата срещу терористични групировки, но преди това наблегна на независимостта на съдебната система на страната му. В Овалния кабинет Тръмп изрично благодари за освобождаването на пастора на президента Реджеп Таийп Ердоган, който \"направи това възможно\". \"Това не беше лесно за него\", подчерта Тръмп. Връщането на Брънсън е важен дипломатически успех за Тръмп, който разчита на подкрепата на евангелистите за републиканските кандидати на изборите на 6 ноември, отбелязва АП. Новината за завръщането на Брънсън на родна земя вчера по обед пръв съобщи виден евангелистки лидер - Тони Пъркинс, президент на Съвета за изследвания на семейството, който написа в Туитър, че току-що е кацнал във военна база край Вашингтон заедно с пастора и съпругата му Норийн. \"Благодарни сме, че сме в безопасност у дома в САЩ\", написа той. Белия дом потвърди информацията по-късно. Срещата в Белия дом в присъствието на журналисти бе предавана на живо от Си Ен Ен. Пред камерите Брънсън коленичи и положи ръка на рамото на президента и отправи молитва към Бог да го дари със \"свръхестествена мъдрост\", \"за да може да осъществи своите планове и плановете на тази страна\", както и \"да го защити от клевети и от враговете, които се опитват да му попречат\".", "date": "2018.10.14", "title": "Тръмп посрещна освободения от Турция пастор Брънсън в Белия дом"}
{"url": "https://www.monitor.bg:443/bg/a/view/atlas-veche-umee-parkur-146880", "text": "Boston Dynamics пусна нов видеоклип, този път разкривайки нова способност на робота Atlas, да преодолява препятствия скачайки, като експерт в паркура. Комбинацията от компютърен визуален и контролен софтуер в реално време, който балансира краката, ръцете и торса, потвърждава, че Atlas е един от най-впечатляващите роботи, създавани досега. През 2015 г. свръзката бе премахната и позволиха на Atlas да се разхожда свободно. Оттогава напредъкът на разработката е наистина забележителен, като Boston Dynamics периодично споделя видеоклипове, когато робота е придобил ново умение. Atlas първо овладя изкуството да балансира и към края на 2017 г. се появиха, някои вълнуващи и до някъде плашещи кадри на робота, как прави задно салто. Както при повечето постижения на Boston Dynamics, фирмата не разкрива технически подробности, така че не е ясно как точно са програмирани движенията. В краткото описание, придружаващо видеоклипа, компанията заявява: „Atlas използва компютърно зрение, за да се ориентира според видимите маркери, за да подходи и стъпи правилно на терена”. До къде ще доведе всичко това, все още не е известно. Въпреки че Boston Dynamics бе продадена на японската компания SoftBank от Alphabet, компанията майка на Google, за неясна сума през 2017 г., няма индикации за това в каква посока се развива разработването на робота. Никакво търговско или частно приложение на робота не е било разкривано, така че на този етап изглежда, че инженерите все още работят върху създаването на възможно най-подвижния хуманоиден робот. А темповете, с който те напредват, е трудно и страшно, човек да си представи, какво още ще умее този робот през следващите пет години.", "date": "2018.10.14", "title": "Atlas вече умее паркур"}
{"url": "https://www.monitor.bg:443/bg/a/view/lejdi-gaga-i-bradli-kupyr-na-vyrha-vyv-velikobritanija-146884", "text": "Освен в боксофисите по света, Лейди Гага и Брадли Купър се качиха начело и на музикалните класации. В случая става дума за британския чарт за албуми, който еднолично беше оглавен от саундтрака към \"Роди се звезда\". Това е и четвъртият албум на Лейди Гага, оглавил класацията на Острова, като преди това на първото място са стъпвали нейните проекти \"The Fame\" през 2008 г., \"Born This Way\" през 2011 г. и \"Artpop\" през 2013 г. Албумът \"A Star is Born\" с участието на Брадли Купър успя да измести другия дебют за седмицата \"Trench\" на дуета 21 Pilots, от който бяха продадени с 2000 бройки по-малко. Водачът в класацията от миналата седмица - \"Blood Red Roses\" на Род Стюарт слезе на трето място. На четвърто е саундракът към филма \"Най-великият шоумен\". \"Kamikaze\" на Еминем зае петото място.", "date": "2018.10.14", "title": "Лейди Гага и Брадли Купър на върха във Великобритания"}
{"url": "https://www.monitor.bg:443/bg/a/view/djaz-variantyt-na-rage-against-the-machine-idva-u-nas-146886", "text": "Брас бендът Brass Against, който е на музикалната сцена от скоро, но още с първото, а и с всяко следващо парче, буквално всява смут не само сред меломани, но и сред политици и общественици, пристига за пръв път у нас. Датата за концерта на джаз вариантът на Rage Against The Machine в София – 2 февруари в Sofia Live Club, е част от първото им европейско турне. Тhe Resistance Tour стартира в Гърция, след което ще акустира и у нас по покана на A to Jazz Festival. Музикантите обещават да изпълнят на живо лудите си кавъри на Том Морело и компания. Brass Against пристигат начело с щурата Sophia Urista (вокал), Andrew Gutauskas (баритон саксофон), Brad Hammonds (китара), Darius Christian (вокали/тромбон), Mazz Swift (вокали/цигулка), Mariel Bildsten (тромбон), Wayne Tucker и Oskar Stenmark (тромпет), Kenneth Bentley (туба) и Nathan Bell (барабани). С плътен инструментал и вокална категоричност Brass Against са определяни като музикален среден пръст за днешната авторитарна машина. Първата и най-важна цел на групата е да направят изключителна, нечувана досега музика, но в никакъв случай не се определят като по-добри от оригинала - единствено отдават почит на легендарни групи, посветили музиката си на социална кауза. Така след като Тръмп обявява кандидатурата си, създателят на Brass Against Брад Хамондс решава, че светът повече отвсякога се нуждае от нова бунтарска рок група, като Rage Against the Machine, създала едни от най-агресивните албуми за времето си. Хрумва му щурата идея колко добре ще интерпретира гнева в музиката, като добави и брас бенд. Бързо събира артисти, с които вече е работил по други проекти, както и приятели музиканти. Докато се забавляват с ритъма и записват първия си кавър, виждат колко много нестандартното джаз, фънк звучене се харесва на хората. Феноменално се оказва и откритието на вокалистката Sophia Urista, чийто глас буквално ги смазва с първия запис на „Killing In The Name“ на Rage Against The Machine. Разтърсващото ѝ изпълнение достига над 10 милиона гледания във Фейсбук, а вълните от коментари за нетипичния брас бенд, който свири метал и рок, не спират и засилват популярността им. Само преди месеци в YouTube се появява и кавър на песента „The Pot“ на Tool и най-верните фенове на американската рок банда наричат Sophia “женската версия на Мейнард“. В репертоара им са кавъри още на Licing Colous, Public Enemy, A Tribe Called Quest, Kendrick Lamar, Fugees, които ще прозвучат и на живо у нас. Цените на билетите са 35 лв и вече са в продажба.", "date": "2018.10.14", "title": "Джаз вариантът на Rage Against The Machine идва у нас"}
{"url": "https://www.monitor.bg:443/bg/a/view/carjat-izvivat-mi-rycete-s-delata-za-imotite-146885", "text": "“Това е една история без край, защото всъщност това не е съдебен спор. Това е морален и законодателен спор”. С тези думи царят и бивш премиер на страната Симеон Сакскобургготски коментира в интервю за bTV делата за царските имоти и взетото на първа инстанция съдебно решение, че дворецът във Врана не е негов. “Нямам обяснение за този систематичен и продължителен тормоз”, коментира той, като посочи още: „Всичко може да се предположи, защото не е нещо, което е според закона. Започна се да се търси туй много години след 1998 г., когато всички вече бяха казали: „Добре, край!“ Сякаш пък никой друг не си е получил бащиното наследство или никой друг не притежава имоти. Извиват ми всъщност ръцете по този начин, защото 9 години, говоря от фамозния мораториум, вече навлизаме в една изцяло абсурдна ситуация“. По думите му става въпрос за систематичен, продължителен тормоз. Обясни също: \"С много лица, които отговарят по тия въпроси, съм се срещал, сме разговаряли и съм обяснявал, че това положение наистина не само не е коректно, но не е редно и в крайна сметка трябва да се стигне до някакво решение. Последното беше: „Ами, да изчакаме да мине председателството”. Е, хубаво, всички сме се мобилизирали за успешното председателство, но след това можеше да се започне нещо. Или някой да се обърне към мен и да поразгледаме нещата по един спокоен и нормален начин. Но това не се е случило досега\". По думите на Сакскобургготски децата му се карали защо изобщо търпи всичко това. „И просто недоумяват, защото те са свидетели на това, което съм правил цял живот. Но може би, защото това ни е било втълпено, че България е преди всичко и човек трябва да стиска зъби понякога. Апетити винаги има, всякакви. Може би се надяват да си отида от този свят и тогава вече да си кажат: „Сега вече free-for-all (бел.р. игра без правила), както викат американците, но едва ли ще им направя това удоволствие“, коментира още царят.", "date": "2018.10.14", "title": "Царят: Извиват ми ръцете с делата за имотите"}
{"url": "https://www.monitor.bg:443/bg/a/view/mylnija-udari-samoleta-na-hari-i-megan-146887", "text": "Самолетът на британския принц Хари и съпругата му Меган, която след сватбата вече е известна като херцогинята на Съсекс, бе ударен от мълния по време на полет от Лондон за Амстердам, пише в. „Дейли Мейл“. Ужасяващия за всички фенове на кралското семейство от острова инцидент се е случил на 21 септември, но информацията достига до обществото едва сега. Светкавицата е уцелила луксозния Dassault Falcon 7X по обтекателя – на сантиметри от важното за самолета оборудване, свързано с навигацията – без него машината става сляпа. Все пак самолетът, чиято цена е 40 милиона паунда, успешно е кацнал на амстердамското летище Схипхол, след което бил пратен за проверка и ремонт. Самолетът е останал на земята в продължение на цели девет дни, след което отново е бил допуснат до полети. Никой от важните персони на борда по време на полета с щастлив край не е пострадал, а Хари и Меган дори не им хрумнало да пропуснат парти за избрани в клуб Soho House в Амстердам. В същото време бяха публикувани първите официални снимки от петъчната втора за годината сватба в британското кралско семейство. Освен това специалист по езика на тялото определи първата целувка на принцеса Юджини и Джак Бруксбанк като съпрузи на стълбите на параклиса \"Сейнт Джордж\" в Уиндзор като \"много интимна\". Това, с което тя изпъква, е, че младоженецът държи булката с две ръце - с лявата на гърба, а дясната на кръста. Юджини също прегръща съпруга си зад гърба. Дори след края на целувката ръката на Джак Бруксбанк се задържа на талията на 28-годишната принцеса. Целувките не принц Хари и съпругата му Меган през май тази година и на принц Уилям и Кейт през 2011 г. бяха много по-вдървени. Докато принц Хари прегръща с едната си ръка съпругата си, принц Уилям държи ръцете си скръстени отпред. \"Това не означава, че другите мъже не обичат жените си - каза Бланка Коб, специалист по езика на тялото. - Това е дискретен начин да кажеш: \"Ти си всичко за мен, ще те задържа\". Тя добави, че коремът \"е много интимна област, но \"не непременно сексуална\". Принцеса Юджини първа се отдръпна от целувката, вероятно заради етикета. Младите съпрузи се целунаха и втори път в подножието на стълбите, но по-леко, като се държаха за ръка. Младоженците не получиха нови титли след сватбата, защото принцеса Юджини е от по-нисшестоящите кралски особи и няма преки обществени задължения. Тя е девета по ред за наследяване на престола. Семейството няма да има и собствен герб, но принцеса Юджини ще запази своя, който получи на 18-ия си рожден ден. Двамата вече ще се представят като г-н и г-жа Бруксбанк. Младоженката запазва титлата си - Нейно кралско височество принцеса Юджини, г-жа Бруксбанк.", "date": "2018.10.14", "title": "Мълния удари самолета на Хари и Меган"}
{"url": "https://www.monitor.bg:443/bg/a/view/butilka-vino-bi-vsichki-rekordi-146889", "text": "Бутилка вино \"Романе-Конти\" от 1945 г. беше продадена за рекордната сума от 558 000 долара на търг на \"Сотбис\" в Ню Йорк, съобщи АФП. Цената, която включва комисионата и таксите, надхвърли 17 пъти горната граница на предварителната оценка - 32 000 долара. Бутилката с изцапан етикет е един от 600-те броя, произведени през 1945 г., преди имението \"Романе-Конти\" да изскубе лозите си, за да засади нови. Няколко минути по-късно още една бутилка \"Романе-Конти\" от 1945 г. беше продадена за 496 000 долара - втората най-висока цена за вино на търг. \"Романе-Конти\" често се представя като най-доброто бургундско вино. Лозята са на терен от по-малко от два хектара (20 декара) и от тях се произвеждат от 5000 до 6000 бутилки годишно. Досегашният рекорд за стандартна бутилка вино беше 233 000 долара за \"Шато Лафит Ротшилд\" от 1869 г., продадена в Хонконг през 2010 г. В същото време бутилка уиски \"Макалън\" реколта 1926 г. беше продадена за 843 200 долара също на търг на \"Сотбис\". Колкото и висока да е цената, тя не е рекордна. Рекордът беше поставен в началото на октомври, отново с бутилка \"Макалън\" - 1,12 милиона долара. Продаденото в събота уиски е бутилирано през 1986 г. от \"Макалън\", след като е отлежавало в дъбови бурета 60 години. За разлика от виното, уискито спира да зрее и се стабилизира, когато бъде налято в бутилка. Основаната през 1924 г. дестилерия \"Макалън\" е произвела само 40 бутилки 60-годишно уиски реколта 1926 г. 12 от тях са с етикет, нарисуван от Питър Блейк, който създава и обложката на албума \"Sgt. Pepper's Lonely Hearts Club Band\" на \"Бийтълс\", който пък бе признат за най-популярния британски албум в историята. Именно такава е продадената в събота. Досега три бутилки уиски \"Макалън\" от 1926 г. са продадени на търг за повече от един милион долара. В средата на май в Хонконг бутилка с етикет от Питър Блейк беше продадена за 1,01 милиона долара. Същия ден версия с етикет от италианеца Валерио Адами, беше продадена за 1,1 милиона долара. В началото на октомври друга бутилка \"Макалън\" с етикет от Адами постави рекорда от 1,12 милиона долара на търг в Единбург.", "date": "2018.10.14", "title": "Бутилка вино би всички рекорди"}
{"url": "https://www.monitor.bg:443/bg/a/view/600-godishnijat-cer-na-sv-ivan-rilski-se-bori-za-priza-dyrvo-s-koren-2018-146876", "text": "600-годишен цер, намиращ се на границата между селата Скрино и Пастух, е сред финалистите в тазгодишното издание на конкурса „Дърво с корен 2018“. Вековното дърво е известно сред местните жители като „Церо“ или „Дабо на Свети Йован“. „За нас това дърво е свято, защото е подобно на съществувал в миналото вековен бор край Руенския манастир. По него е имало следа по ствола от въжето, с което Св. Иван Рилски е връзвал теленцето си. И това дърво го свързваме с живота на твореца и според нас то трябва да стане първенец в конкурса“, коментираха жители от село Скрино. Номинацията на 600-годишния цер е направена от фондация „Свята България“ – Дупница. До този момент в он-лайн гласуването, церът заема второ място с 240 гласа, след многовековен дъб, намиращ се в трънското село Рани луг. „Дабо на Свети Йован“ е висок около 19 м., а обиколката на ствола му е 5,70 м. „Мястото, където се намира този цер е със силно излъчване и всеки посетител може да се убеди в това. Самото селце ни е с многовековна история. Счита се, че то е родното място на Св. Иван Рилски, който се замонашил в близкия Руенски манастир“, разказват местните жители. Гласуването в конкурса „Дърво с корен 2018“ ще продължи до 31 октомври, като през последната седмица резултатите ще бъдат скрити.", "date": "2018.10.14", "title": "600-годишният цер на Св. Иван Рилски се бори за приза „Дърво с корен 2018“"}
{"url": "https://www.monitor.bg:443/bg/a/view/senzacijata-na-cosmoscow-idva-u-nas-146888", "text": "„Глухарчета“, творбата на Сергей Рожин, която предизвика истински фурор само преди месец на международния панаир за съвременно изкуство в Москва Cosmoscow, заедно с още творения на гениалния руснак, пристигат у нас от 17-ти до 27-ми октомври в One Monev gallery. Куратор e Снежана Кръстева от музея за съвременно изкуство “Гараж”, основан от Дария Жукова през 2008 г. Изложбата ще бъде в 2 части или 2 акта, както самият артист Рожин ги нарича. В първия, по-мрачен от двата (17.10- 27.10), ще видим серия от три стъклени инсталации “Глухарчета” (2013-2018). Разчитайки на първичния инстинкт на човек да се влияе от големи и грандиозни изображения, художникът ще запълни пространството на галерията с красиви сенки от цветя. Израствайки директно от пода към стените, техните големи деликатни форми ще отнемат вниманието от непосредствения им източник. В същината си “глухарчетата” са всъщност малки дупки от куршуми върху стъклата на автомобил. Единствената намеса на Рожин в трите парчета стъкло, събрани от улиците на родния му град Екатеринбург, е да изрисува изображения на цветята около тях с бял маркер и да ги освети. Вторият акт на изложбата (31.10 – 18.11) - по-светъл, разказва историята на едно пространство, едновременно олтар и затвор за художника. На централно място на тавана в галерията ще се спуска флаг с леко преобърнатия иконичен черен квадрат на Малéвич, вписан в бял кръг на червен фон. Озаглавена като \"Свастиката на Малéвич\" (2018 г.), тя е едновременно прочит на страховете от древните художествени форми, които все още очакват да бъдат превъзмогнати, и призив за появата на нови форми. В момента интересът към младия Сергей Рожин е наистина голям. Веднага след изложбата му в България, “Глухарчета” пътува за един от най-старите музеи за модерно и съвременно изкуство - Ван Абе в Айндховен, Холандия, в чиято колекция са творби на Пикасо и Кандински. Роден през 1988 г. в Екатерининбург, днес   живее и работи в Москва. Неговият мултидисциплинарен стил е свързан с интереса и участието му в театъра, словото и рап-музиката. Едни от първите му работи включват колажи, пърформанс, инсталации и видео арт, които изследват връзката между идеите и хората. Творбите му често водят до хумористични ситуации, вариращи от множество алтер-его герои до съвсем нови серии за бавното изселване на изкуството във виртуалната реалност. Кураторът   има магистърска степен по Кураторска практика от университета Голдсмит в Лондон и бакалавърска степен по Китайска литература и език от университета Нанджинг, Китай. Кръстева е менажирала галерията Beijing Tokyo Art Projects, преди да се присъедини към екипа на центъра за съвременно изкуство Ullens в Пекин. Била куратор в програмата Art on the Underground в Лондон, където е реализирала множество проекти в публичното пространство. По настоящем работи е част от кураторския екип на “Гараж”, а най-скорошните й големи проекти включват: The Other Trans-atlantic: Кинетично и оптично изкуство от Източна Европа и Латинска Америка 1950s–1970s (2018); Гараж Триенале за Руско Съвременно изкуство (2017); NSK: From Kapital to Capital (2015). В момента Кръстева работи по проекта The Coming World: Ecology as the New Politics 2030-2100, първата по рода си мащабна изложба на подобна тема в страната, която ще отвори врати юни 2019 г.", "date": "2018.10.14", "title": "Сензацията на Cosmoscow идва у нас"}
{"url": "https://www.monitor.bg:443/bg/a/view/kralev-pozdravi-nacionalite-za-pobedata-146878", "text": "Министърът на младежта и спорта Красен Кралев поздрави футболните национали за победата с 2:1 над Кипър в мач от Група 3 на Лига „С“ на Лигата на нациите на УЕФА. Кралев изгледа успеха от ложата на националния стадион „Васил Левски“ в компанията на президента на БФС Борислав Михайлов. След успеха министърът поздрави „лъвовете“ от профила си в социалната мрежа „Фейсбук“: „Три от три. България – Кипър 2:1. Браво, момчета!“ В същото време кипърските медии отчетоха, че националният им отбор е показал две лица по време на мача с България. Снощи родният ни представителен тим записа успех с 2:1 след обрат в среща от Група „С“ на Лига 3 на Лигата на нациите. Спортните сайтове от Острова на Афродита отбелязват, че след силното първо полувреме, кипърските национали са се представили слабо през втората част. Много от анализаторите съжаляват за пропуска на Пиерос Сотириу в 50-ата минута, когато нападателят на ФК Копенхаген излезе сам срещу Пламен Илиев и стреля над вратата, а можеше да покачи на 2:0. ЗАГЛАВИЯТА НА КИПЪРСКИТЕ СПОРТНИ САЙТОВЕ СЛЕД МАЧА С БЪЛГАРИЯ Goal.com.cy: Колапс в България след добро начало! Записахме шеста поредна загуба като гост Shootandgoal.com: Загуба! Нищо ново! Ех, Пиерос, Пиерос, Пиерос Sport-fm.com.cy: Пореден пропилян шанс за победа Оmada.reporter.com.cy: Внезапна смърт за десет минути, мечтите ни умряха 24sports.com.cy: Отбор с две лица, така не се постига нищо Кеrkida.net: Опитахме, поведохме... отново загубихме", "date": "2018.10.14", "title": "Кралев поздрави националите за победата"}
{"url": "https://www.monitor.bg:443/bg/a/view/rumen-radev-za-ubijstvoto-v-ruse-razkri-ogromnija-deficit-na-doverie-146894", "text": "Случаят с убийството на Виктория Маринова в Русе е разкрил огромния дефицит на доверие в нашите институции. Такова мнение изрази президентът Румен Радев от Троян, където присъства на на тържествата по повод 150-годишнина на града. Държавният глава изказа своите най-искрени съболезнования на семейството и близките на Маринова. \"От всяка несправедливост боли и тя е повод за възмущение. Този случай разкри огромния дефицит на доверие в нашите институции както вътре в страната, така и навън\", каза Радев. Според него обаче се разкрил и \"двойният аршин\". с който се измервал стойността на човешкия живот. \"Очаквам органите на реда и съда да покажат не само на българските граждани, но и на партньорите ни по света, че такива престъпления в България се разкриват ефективно и се наказват с най-голямата строгост на закона\", каза още Радев. Държавният глава подчерта, че очаква ефективни действия и за разкриването на убийствата на бизнесмена Петър Христов и на данъчния служител Иво Стаменов, както и за десетките други посегателства срещу личността. Радев коментира и необходимостта от обединение на нацията и дали това не означава „изчерпване на възможностите за еднопартийно управление“. В тази връзка президентът посочи, че общество, което не осъзнава смисъла на единението, е обречено. „В днешно време от разделението на хората се хранят малцина, но бедата е обща“, заяви Радев и поясни, че помирението ни с историята е важно, за да може политическият дебат днес да е фокусиран върху актуалните проблеми.  „Това не означава в никакъв случай индулгенция за извършени престъпления, но ние трябва да се обединим около това да се спазват законите днес, това е най-важното“, категоричен беше Радев.  Президентът коментира и предложенията за здравната реформа. По думите му българското здравеопазване е с тежка диагноза. „Най-важното за мен е фокусът на тази реформа, а той трябва да бъде върху пациента, защото в момента недоволни са и пациентите, и лекарското съсловие“, каза Радев и добави: „Така трябва да е организиран моделът, че крайната му цел да бъде лечението на пациента, а не запълването и калкулацията на всякакви клинични пътеки“. В отговор на въпрос дали има необходимост от вот на недоверие по въпросите на здравеопазването, Румен Радев заяви, че това е решение на политическите партии. „Внасянето на вот на недоверие в парламента не винаги означава и има за основна цел сваляне на правителството“, добави държавният глава. Наред с това отговори и на въпроси за изваждането на  „Джи Пи Груп“ от европроекти. По думите му това е показателно за наличието на сериозен проблем. „От една страна са високите цени, от друга – безобразното качество по пътищата, а и в центъра на София“, заяви държавният глава. Радев беше категоричен, че за решаването на този проблем е необходима политическа воля, но не само за изваждането на една фирма или недопускането ѝ до обществени поръчки при вече сключени договори.Според него това пораждало и други въпроси - къде са институциите и съдебта система. „Политическата воля трябва да показва прозрачност, отговорност и отчетност, които до бъдат в ежедневието на всяко едно управление, а не единствено накрая, когато се появи проблем“, заяви още  Радев.", "date": "2018.10.14", "title": "Румен Радев за убийството в Русе: Разкри огромния дефицит на доверие"}
{"url": "https://www.monitor.bg:443/bg/a/view/katunica-protiv-dobiva-na-inertni-materiali-146870", "text": "В Катуница 50 на сто от имащите право на глас са се включили в провелия се референдум относно бъдещето на добива на инертни материали в района. Това означава, че е преминат изискуемият праг от 40% за валидност на допитването. Деветдесет и осем на сто от участвалите във вота са се обявили против концесията. Тя беше предоставена на дружество с решение на правителството от февруари, като определеният терен за добив на инертни материали е 235 декара. Най-голяма част от тази площ е от землището на Катуница. До насрочването на референдума се стигна след  одобрение от местния парламент на община Садово. Ето какво заяви председателят на Общинския съвет Атанас Телчаров, след като станаха известни резултатите от гласуването: \"Днешния вот го преценявам като много позитивен за всички от населеното място и всички в региона. Хората излязоха, защитиха мнението си. Следващите действия на местната власт и мои лични, като председател на Общинския съвет, - задължен съм в тридневен срок да обявя резултатите, които ще излязат с решение на Общинската избирателна комисия и от наша страна ние ще искаме незабавно Министерският съвет да отмени своето решение от февруари месец, което дава разрешение в местност \"Кацара\" да се добиват инертни материали.\"", "date": "2018.10.14", "title": "Катуница против добива на инертни материали"}
{"url": "https://www.monitor.bg:443/bg/a/view/bashta-na-abiturient-izvi-rykata-na-policaj-v-dupnica-146877", "text": "Баща на абитуриент от Дупница се размина с условна присъда, след като изви ръката на полицай в Дупница. Инцидентът е станал на 25 май т. г., когато полицейски служител обслужвал ПТП, с участието на абитуриент от града. По време на огледа на пътно-транспортното произшествие на място пристигнал обвиняемият И. И., който започнал да обижда полицая, а след което извил ръката му. Първоначално срещу мъжът беше повдигнато обвинение по чл. 131, ал. 2 от Наказателния кодекс. След като обвиняемият сключи споразумение с прокуратурата на него беше наложено наказание „лишаване от свобода” за срок от шест месеца с тригодишен изпитателен срок. Определението на съда има характера на влязла в сила присъда и не подлежи на обжалване и протест, коментираха магистрати от Дупница.", "date": "2018.10.14", "title": "Баща на абитуриент изви ръката на полицай в Дупница"}
{"url": "https://www.monitor.bg:443/bg/a/view/37-zlatni-i-1-diamantena-svatba-praznuvaha-v-pavlikeni-146881", "text": "37 златни и 1 диамантена сватба бяха отпразнувани едновременно в Павликени. Тържеството по традиция за седма година се организира от Община Павликени и е лична инициатива на кмета инж.Емануил Манолов. Цел е да даде положителен пример на младите хора и да ознаменува запазването на християнските ценности и брака като основа на българското общество. Белокосите съпрузи се врекоха във вярност повторно 50 години след първите си бракосъчетания през 1968 г. а за Стефан и Люба Иванчеви това бе повторна клетва след цели 60 години съвместен живот. „През всички тези 50 години Вашите бракове се крепят на любовта и със сигурност на многото двустранни компромиси и търпение. И днес любовта между Вас е жива. Помните ли най-хубавите пожелания, когато се женихте? Ето, че те са се сбъднали и вие продължавате да бъдете заедно и да се обичате“, обърна се към празнуващите кметът Манолов.. На съпрузите той подари плакети за спомен от празничния ден. След като оставиха своя подпис на специално изработеният брачно свидетелство за златна сватба, двойките продължиха празника с танци и веселие. Силната любов, съхранена през годините е разковничето за дългия и успешен брак, казаха някои от двойките. „Много е важно да създадеш семейство, от което семейство да се гордееш“, казаха дългогодишните семейства.", "date": "2018.10.14", "title": "37 златни и 1 диамантена  сватба празнуваха в Павликени"}
{"url": "https://www.monitor.bg:443/bg/a/view/srednovekovna-kuhnja-v-rakovski-razrjazaha-hljaba-na-imperator-konstantin-iv-pogonat-ot-7-i-vek-146874", "text": "Император Константин IV Погонат,  чиито войски са разбити от хан Аспарух при Онгъла, страдал от стомашни проблеми и подагра.  Поради болестите си трябвало да спазва диета. Той обаче не искал да го прави и затова неговите лечители му направили специален бял хляб от няколко вида висококачествени бели брашна и 14 вида подправки. Ролята на подправките била да омекотят вредното въздействие на онези неща, които императорът на Византия не трябвало да яде. Увлекателната история от 7-и век разказва магистърът културолог Петя Крушева, която участваше с щанд по време на проведения този уикенд фестивал „Фермер Експо Раковски”. „Рецептата за имперския хляб е записана в края на 7-и век в медицински трактат на древногръцките лечители. Можете да го опитате”, приканва облечената в болярски одежди Петя, като развива грижливо опакования, за да не изсъхва, хляб. На външен вид имперския хляб, наръсен със сусам, по-скоро прилича на навита на кравай пита или на козунак, с коричка и с леко жълтеникав цвят отвътре. Вкусът изобщо не е козуначен, а е изключително мек, гали небцето с различни аромати. Какви са те обаче Петя казва лаконично и с усмивка – „тайна”. Но пък подчертава, че имперският хляб е сложен на щанда в специален сребърен поднос от Средновековието. „На гости в един болярски дом”, бе нейната презентация на средновековната кухня и занаяти. И действително, всички любопитковци на нейния щанд получиха възможността да опитат не само имперския хляб, но и още вкусотии, направени по рецепти отпреди векове. Друго такова ястие бе баницата за плодородие, сготвена по стара българска манастирска рецепта. „Приготвяла се е в деня на Света Петка, защото този ден символизира началото на зимния период, прибират се всички плодове, а хората си пожелават и следващата година да бъде плодородна. Затова баницата съдържа жито, което да набъбне и символизира богатството, мед и сушени плодове”, описва Петя Крушева. За разлика от имперския хляб, който е съставен от няколко вида бели брашна, селският хляб, предназначен за простолюдието през Средновековието, е ечемичен. „Направен е само от брашно от ечемик, квас и вода, така както е бил приготвян на бедната трапеза”, казва болярката домакиня. На щанда й на „Фермер Експо Раковски” има и торбички с просо, ръж, пшеница, различни подправки, както и манастирски ястия. „Като например оцет от маслодайна роза с лечебна цел за хора със стомашни проблеми, като петмез – това е алтернативният подсладител на меда. Използва се изключително плодовата захар. Един вид сладко от плодове, но без захар и без никакви консерванти, както в наши дни се приготвя”, обяснява Петя Крушева. Друго интересно ястие бе латински специалитет от домашно козе сирене с различни сушени плодове, което е било характерно за пловдивско. Самата тя пък бе с характерно облекло и накити от началото на XIVв., възстановени по стенописи от  църквата в Долна Каменица. Друга интересна атракция в рамките на феста в Раковски бе фермерският кебап, приготвен в юнашкия тиган. „Патешко филе с 9 вида зеленчук, копър, магданоз и масло. По бегла сметка използваме над 400 кг месо и зеленчуци. Слагаме гъбки, грах, царевица, лук, моркови, зелен фасул, тиквички, зеле….Вече му изпускам края. Снощи до 2 и половина през нощта сме рязали зеленчуци с екипа ми в Копривщица”, обяснява Ангел Ангелов от фондация „Национален тръст за съхранение на културно-историческото наследство в България”. Дамите от Заралийската занаятчийска работилница пък показаха как се приготвя истинското домашно краве сирене и кашкавал, а колежките им от смолянското село Момчиловци демонстрираха избиване на масло в бурилка. Така, както навремето нашите баби са извличали маслото от киселото краве или овче мляко. Жени от Раковски показаха как се правят традиционните за региона пиде и катми, като всеки от гостите на феста можеше да опита сготвеното от тях на символични цени. Гостите на феста можеха да дегустират мътеница и масло в комбинация с ечемичен селски хляб, или пък да погледат как се прави сладък суджук. Майстори занаятчии отново в рамките на „Фермер Експо Раковски” показаха изделията си и обясняваха кое как се прави. По щандовете имаше ръчно изработени ножове, чанове, колани, пафти и аксесоари за български народни носии. Членовете на читалището в село Момчиловци показаха и как се правят ароматни килимчета от билки и цветя, а Маргарита Момчилова от село Куртово Конаре изложи красивите кукли от царевична шума, направени в местната школа. Освен вкусна храна, интересни стари обичаи и занаяти, в рамките на „Фермер Експо Раковски” бе изложена и агро механизация и торове от различни фирми, както и различни животни, отглеждани от родни фермери. Така например земеделският производител от село Васил Левски Никола Кулов бе докарал в Раковски три екземпляра от рядката родна порода биволи „Българска мура”.  Колегата му от Раковски Тодор Ванев показа крави от породата „Холщайн”, а Христина Георгиева бе докарала екземпляри от породата „Калоферска дългокосместа коза”. Красимир Нонов от Раковски показа своя 5-годишен чистокръвен кон от породата „Расак”. Любителите на българското овчарско куче можеха да оплакнат очи в десетките представители на породата, завързани край останалите животни на изложението. Културологът Петя Крушева разказва повече за средновековните ястия:", "date": "2018.10.14", "title": "Средновековна кухня в Раковски: разрязаха хляба на император Константин IV Погонат от 7-и век"}
{"url": "https://www.monitor.bg:443/bg/a/view/lazerno-shou-ojivi-kartinite-na-zlatu-bojadjiev-146879", "text": "С лазерно шоу избрани картини на големия български художник Златю Бояджиев бяха показани на фасадата на къщата – музей на твореца в Старинен Пловдив. Лазерното шоу се проведе две поредни вечери върху къщата на д-р Стоян Чомаков на улица „Съборна” 18 в стария град. Целта на художествено-музикалната 3D проекция с лазерни ефекти бе да популяризира сред максимално широка аудитория творчеството на Златю Бояджиев, един голям творец чиито платна безспорно съчетават българските художествени традиции с богатото наследство на европейското изобразително изкуство. Чрез 3D проекцията с лазерни ефекти оживя и фасадата на прекрасната къща на д-р Стоян Чомаков - обект от богатото архитектурно наследство на Стария Пловдив, в който от 1984 г. се помещава постоянната експозиция с творби на Златю Бояджиев. Всичко това се случи по проект на ОИ „Старинен Пловдив”, който екипът спечели пред Министерство на културата за „Събития за популяризиране на съвременното европейско изкуство в рамките на Комуникационната стратегия на Република България за Европейския съюз”. В „Годината на европейското културно наследство“, Общинският институт реши да заложи на аудио-визуалните технологии на 21-ви век за представяне на картините на именития български художник и чрез тях по атрактивен начин да бъде почетен българския принос към богатството на европейската култура.  ", "date": "2018.10.14", "title": "Лазерно шоу оживи картините на Златю Бояджиев"}
{"url": "https://www.monitor.bg:443/bg/a/view/rabotnik-zagina-pri-pochistvane-na-siloz-146882", "text": "Работник загина при почистване на силоз в рафинерия за олио в Полски Тръмбеш. 27-годишният Николай А. бил спуснат по изключително примитивен и много опасен начин, завързан за стол в огромния силоз за зърно, дълбок 50 метра. Той трябвало да почисти отлаганията и налепите. Все още не е ясно какво точно се е случило вътре в силоза, но най-вероятно мъжът е паднал от стола от огромна височина и се е пребил и загинал на място. по случая е започната проверка от Областната инспекция по труда и разследване от полицията.", "date": "2018.10.14", "title": "Работник загина при почистване на силоз"}
{"url": "https://www.monitor.bg:443/bg/a/view/chastichni-kmetski-izbori-v-tri-sela-146871", "text": "Частични кметски избори ще се проведат в три населени места в страната. В село Столетово, община Карлово, област Пловдив кандидатите за кметския пост са трима - Стефани Тодорова Тодорова - издигната БСП, Мирослав Николаев Колев – предложен от ВМРО – Българско национално движение и Андрея Вълков Радев – подкрепена от Инициативен комитет. До изборите за кмет в Столетово се стигна, след като през март избраният през 2015 година Тодор Иванов, който бе издигнат от ГЕРБ, напусна поста. Той подаде оставка след напрежение в селото, предизвикано от излизането му в платен отпуск, от който не се е върнал на работа в продължение на две седмици, без да уведоми никого. По данни на Общинската избирателна комисия гласоподавателите в селото са 644 души и ще гласуват в една избирателна секция. В село Суходол, община Главиница, област Силистра, в кметската надпревара ще участват кандидатите на ДПС Недрет Юсеин Алил и на ГЕРБ Абедин Нури Рушид. Изборите в кметството се налагат заради смъртта на предишния кмет Хамид Незир Рушид. Броят на избирателите в Суходол е 640 души. Те също ще гласуват в една секция. В село Орлинци, община Средец, област Бургас, на кметските избори се явяват кандидатът на ГЕРБ Христинка Георгиева Шопова, която до момента изпълняваше временно длъжността на кметски наместник, и Светла Димитрова Симеонова, издигната от БСП. До избори в селото се стигна, след като през септември заемащата поста кметски наместник Лиляна Ангелова подаде оставка, посочвайки за това лични мотиви. Право на глас в селото имат 366 души, съобщава \"Фокус\". Кандидатите, които ще бъдат избрани за кметове в трите населени места, ще заемат постовете около година, тъй като през октомври 2019-а ще се проведат редовните местни избори за цялата страна.", "date": "2018.10.14", "title": "Частични кметски избори в три села"}
{"url": "https://www.monitor.bg:443/bg/a/view/15-hiljadi-domakinstva-bez-tok-v-portugalija-sled-preminavaneto-na-uragana-lesli-146873", "text": "15 хиляди домакинства остават без ток в Португалия, след като ураганът \"Лесли\" премина през страната. Няма съобщения за пострадали хора, властите отново предупредиха да не се излиза без основателна причина, а десетки полети бяха отменени. Вече със сила на тропическа буря Лесли се отправи към Испания.  Смята се, че ураганни ветрове със сила над 170 километра в час не са преминавали над тези територии от XIX век насам.", "date": "2018.10.14", "title": "15 хиляди домакинства без ток в Португалия след преминаването на урагана \"Лесли\""}
{"url": "https://www.monitor.bg:443/bg/a/view/spirat-vodata-v-chasti-ot-sofija-utre-vijte-kyde-146875", "text": "На 15 октомври 2018 г. (понеделник), във връзка с ремонт на уличен водопровод на ул. „Цанко Церковски“ кв. „Михайлово“ гр. Банкя, се налага спиране на водоподаването от 09:00 до 21:00 часа на клиентите на „Софийска вода”, живеещи в района на: по ул. „Александър Стамболийски“ от ул. „Христо Смирненски“ до ул. „Никола  Й. Вапцаров“, ул. „Георги Бенковски“, ул. „Захарий Стоянов“ , ул. „Персенк“  и ул. „Майор Коста Паница“  от  ул. „Княз Борис I“ до ул. „Персенк“ , ул. „Родина“ и ул. „Христо Ясенов“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: на площада в кв. „Михайлово“.   На 15 октомври 2018 г. (понеделник), във връзка с изграждане на сградно водопроводно отклонение  на ул. „Майстор Миленко Радомирец“ кв. „Манастирски ливади“ , се налага спиране на водоподаването от 10:00 до 18:00 часа на клиентите на „Софийска вода”, живеещи в района на: по ул. „Майстор Миленко Радомирец“  от ул. „Родопски извор“ до бул. „Братя Бъкстон“.   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Майстор Миленко Радомирец “ ъгъла с ул. „Майстор Димитър Софиянлията“.   На 15 октомври 2018 г. (понеделник), във връзка с подмяна на сградно водопроводно отклонение  на ул. „Отец Паисий“ с. Казичене , се налага спиране на водоподаването от 09:00 до 16:00 часа на клиентите на „Софийска вода”, живеещи в района на: ул. „Троянов път“, ул. „Освобождение“, ул. „Отец Паисий“, ул. „Христо Попбожилов“.    При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Освобождение “ ъгъла с ул. „Отец Паисий“.   На 15 октомври 2018 г. (понеделник), във връзка с монтаж на пожарен хидрант на ул. „Теменуга“ кв. „Симеоново“ , се налага спиране на водоподаването от 10:00 до 17:00 часа на клиентите на „Софийска вода”, живеещи в района на: по ул. „Поглед“ от ул. „Здравец“ до ул. „Теменуга“ и ул. „Теменуга“.   При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Погледец “ ъгъла с ул. „Теменуга“.   Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.   Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.   “Софийска вода” АД предварително се извинява на своите клиенти за причинените временни неудобства!   Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.10.14", "title": "Спират водата в части от София утре (вижте къде)"}
{"url": "https://www.monitor.bg:443/bg/a/view/prebiha-selski-kmet-na-praznik-zaradi-orkestyr-146863", "text": "Кметът на казанлъшкото село Енина Веско Андреев е приет в болница с тежки наранявания по лицето. Инцидентът се е случил снощи, когато в селото са празнували храмовия си празник и годишния си събор. Група младежи са настояли оркестъра, който е свирил на празника, да продължи, въпреки изтеклото време на поетия ангажимент.  Кметът на селото се е намесил и свадата е прераснала в сбиване, допълва Нова тв. Андреев е откаран в болницата, а младежите са арестувани. Полицията изяснява чия е в действителност вината за сбиването и нараняванията.", "date": "2018.10.14", "title": "Пребиха селски кмет на празник заради оркестър  "}
{"url": "https://www.monitor.bg:443/bg/a/view/hubchev-v-tozi-turnir-igraem-samo-za-pobeda-146862", "text": "Селекционерът на националния ни отбор Петър Хубчев, който никога не разкрива какво точно се говори в съблекалнята на отбора и рядко коментира тактическите си намерения, най-сетне разкри нещо от „кухнята“ на „лъвовете“. \"В този турнир не играем за равенство в нито един мач. Сега ще ви споделя нещо, което не знаете. Преди първия мач срещу Словения се разбрахме с момчетата, че ако водим в резултата, няма да правим сметки, да бавим играта и няма да правим нарочни смени за печелене на време. Във всеки мач играем само и единствено за победа. Ако тръгнем с друга нагласа за Норвегия, по-добре да не заминаваме, а да си останем в България и да починем няколко дни\", обяви Хубчев на пресконференцията след победата над Кипър. „Промяната през второто полувреме ни дава повод да се радваме. Факт е, че изпитваме трудности срещу такива противници. Ние сме трима-четирима човека на пейката и коментираме представянето на играчите. За наш късмет след смяната на Георги Миланов се получиха нещата. Той се включи с голямо желание, но бе малка частица от отбора, който се вдигна на щурм. Фактът, че обърнахме и резултата с такива голове означава, че сме направили малка крачка напред. Кипър е добре групиран отбор и имахме проблеми, но нещата почват да се получават”, допълни селекционерът. „Нямаме повод да подценявам, който и да било противник, тъй като можем да загуби от всеки. Този турнир за нас е много полезен. Шест мача на такова ниво са много добри. Няма приятелска среща, която да замени тези срещи. Лигата на нациите дава възможност за класиране на европейско първенство, но това ще е сложно. Разбирам мнението на по-силните футболни нации за този турнир. Мисля, че отдавна съм в тази професия и два-три мача няма да ме вдигнат в облаците”, продължи бившият национал. „Пределно наясно съм, че всяка една победа води до по-големите очаквания. Това е част от професията на футболиста. Чувствам, че самите момчета се убеждават повече и повече в това нещо. Този мач ми дава повод за това, че трябва да свикваме да играем с такова напрежение. Най-хубавото нещо бяха двата хубави гола, но не мога да кажа, че отборът е сработен и имаме добро ниво. В никакъв случай няма да го спомена това. По начина, който се развиха събития, успехът ме прави много щастлив”, разкри Петър Хубчев.", "date": "2018.10.14", "title": "Хубчев: В този турнир играем само за победа! "}
{"url": "https://www.monitor.bg:443/bg/a/view/petkovden-e-eto-koj-praznuva-dnes-i-kakvi-sa-obichaite-146861", "text": "На 14 октомври отбелязваме църковния празник Света Петка. Преподобна Петка, наречена още Българска, е родена в град Епиват на Мраморно море през 11 в. Води благочестив живот, а след смъртта ѝ нейните мощи, които притежават целителна сила, се превръщат в символ на борбата за съхраняване на християнската култура от ислямската асимилация. Цар Иван Асен IІ ги пренася в Търново, където се пазят до превземането му от турците. След дълги странствания мощите намират покой в румънския град Яш, където се намират и досега.   Празникът в чест на Света Петка - Петковден, се смята за завършек на лятото и есента, а с това и на активния стопански цикъл. На този ден обикновено става заплождането на домашните животни, известно още като овча сватба или мърлене.   В християнската митология Света Петка се почита като покровителка на жените и техните домашни дейности - предене, тъкане, кроене, шиене. В района на Тракия около Петковден са известни специални жертвоприношения на черни кокошки, наричани Кокоша черква, Господева черква, Божи дух и др.   На Петковден се месят колаци, като най-големият от тях се нарича на св. Петка. Хлябът и къщата трябва да се поръсят със светена вода и цялото домочадие да се поклони трикратно на погачата. Обредна трапеза включва овче месо, курбан чорба, яхния с праз, сарми.   Според народните поверия ако на Петковден грее слънце, листата на дърветата не са окапали, а овцете се скупчват на едно място - зимата ще е тежка и снежна.  На този ден имен ден празнуват Петко, Петка, Петкан, Петра, Петрана, Петрина, Петрия, Петричка, Петкана, Пенко, Пенка, Параскев, Параскева, Парашкев, Парашкева, Паруш, Кева.   църква", "date": "2018.10.14", "title": "Петковден е - ето кой празнува днес и какви са обичаите"}
{"url": "https://www.monitor.bg:443/bg/a/view/s-kakvo-vreme-shte-posreshtnem-novata-sedmica-146866", "text": "В началото на следващата седмица ще преобладава слънчево време. Преди обяд на отделни места в низините и котловините ще бъде мъгливо или с ниска облачност. В нощните часове и рано сутрин ще е почти тихо, а през деня ще духа слаб източен, в Източна България - до умерен североизточен вятър.   Преобладаващите минимални температури ще са между 5 и 10 градуса, по-високи по Черноморието, максималните - между 20-25 градуса.", "date": "2018.10.14", "title": "С какво време ще посрещнем новата седмица?"}
{"url": "https://www.monitor.bg:443/bg/a/view/dunav-vkarva-po-11-mlrd-broja-plastmasovi-otpadyci-v-cherno-more-godishno-146864", "text": "Най-често наблюдаваните плаващи отпадъци в Черно море са пластмасовите. Това потвърди изследване, проведено между 18 и 27 септември под ръководството на д-р Димитър Беров. Той беше един от двамата морски биолози, които придружиха с моторна лодка сърфистите Илияна Стоилова и Йоан Колев от сърф училище \"Акаша\" по време на тяхното предизвикателство WIND2WIN. В началото на септември двамата сърфисти преминаха със силата на вятъра 300-километровото разстояние между Дуранкулак и Резово за 3 дни и общо 24 часа и 15 минути, прекарани на вода. WIND2WIN e първото прекосяване на източната граница на България с уиндсърф и представлява истинско изпитание за тялото и духа. Целта на предизвикателството беше да се привлече внимание върху каузата „Черно море – свободно от пластмаса“. „Проблемът със замърсяването на Черно море с пластмаса е сравнително нов и слабо проучен. При изследвания от лятото на 2017 г. установихме, че микропластмасите във водите му са не са по-малко от тези в Световния океан. Знаехме, че има такова замърсяване, но нямахме представа, че е чак в такива мащаби“, добавя д-р Димитър Беров. Целта на екипа от учени е да продължи изследванията на плаващите пластмаси от последните години. При наблюденията между 18 и 27 септември 2018 г. в крайбрежните води се откриват значително по-малко плаващи отпадъци, отколкото при предишното изследване, проведено през август 2017 г. За сметка на това пък биолозите наблюдаваха увеличени количества пластмасови предмети, отложени по плажове и скални брегове, от което може да се заключи, че обичайните находки в открито море са транспортирани до брега от силните ветрове и вълнение с посока към българския бряг на Черно море, характерни за месец септември. Съмишленик на предизвикателството WIND2WIN е Kaufland България. От компанията сами се свързаха с екипа с предложение да подкрепят инициативата „Черно море, свободно от пластмаса\". Търговската верига също води битка с пластмасата и се е заела с нейното ограничаване и с поетапното намаляване на продуктите за еднократна употреба. Според редица съвременни изследвания пластмасите са отпадъците, които най-трудно се разграждат. През лятото основните замърсители по нашите плажове са предмети за еднократна употреба, оставени или изхвърлени от туристи, които попадат и в морските води – бутилки, капачки, найлонови пликове и други продукти от бита ни – фасове, пластмасови чаши и опаковки. (European Environmental Agency – Marine LitterWatch Data. Community: Independent / Black Sea NGO Network) Водосборният басейн на Черно море обхваща 22 страни. Само от Дунав годишно в него попадат 11.6 милиарда пластмасови предмети по-големи от 5 мм, чието общо тегло възлиза на 532.4 тона (Van der Wal et al. 2015:51). Към тях се добавят още 2.17 милиарда микропластмасови частици под 5 милиметра година (Van der Wal et al. 2015:51) като в крайна сметка 85% от всички морски отпадъци попаднали по българските плажове нашата акватория са от пластмаса. Според прогнозите 70% от морските отпадъци се утаяват на дъното, 15% остават да плават в морския стълб или на морската повърхност, а 15% стигат до крайбрежието. (OSPAR Commission 2007:13). Как можем да помогнем за справяне с проблема? Желаещите да помогнат за наблюденията на крайбрежните води и Черноморските плажове могат да „осиновят“ плаж по българското крайбрежие и да организират мониторинг на замърсяването с отпадъци по него, обяснява д-р Димитър Беров от екипа на WIND2WIN. Полезно за целта е приложението Marine Litter Watch на Европейската агенция по околната среда (EEA). Други възможности са участие с доброволчески труд в кампаниите за почистване и наблюдение на замърсяването на българското крайбрежие, както и опознаването на проблема и приетите мерки за мониторинг в България и ЕС и настояването по скоро да се приемат промени в законодателството, които да ограничат ползването на пластмасови продукти за еднократна употреба. Усилията на сърфистите от Акаша и екипа на WIND2WIN в кампанията „Черно море, свободно от пластмаса“ ще продължи и през следващата 2019 г. година с различни инициативи, които тепърва предстои да бъдат оповестени. Очаква се в началото на 2019 г. да бъде готов и документалният филм, проследяващ целия ход на предизвикателството и дейностите на изследователския екип.", "date": "2018.10.14", "title": "Дунав вкарва по 11 млрд. броя пластмасови отпадъци в Черно море годишно"}
{"url": "https://www.monitor.bg:443/bg/a/view/zatvarjat-centyra-na-sofija-zaradi-maraton-vijte-promenite-v-dvijenieto-146865", "text": "Рекорден брой участници се очакват в 35-ото издание на традиционния маратон, който ще се проведе в София днес. В ежегодното събитие ще се състезават над 4000 души от 48 държави. Организаторите са подготвили голяма парична награда в размер на 63 000 хил. лв., която да бъде разделена между най-добре представилите се.   Състезанието предлага четири дистанции на желаещите да участват. Най-кратката е масовият старт, чиято дължина ще бъде 3 км. Следващата дистанция е на 10,550 км., последвана от полумаратонската 21,098 км., за да завърши с 42,195 км.   Състезанието започва в 10:00 ч. от Национален стадион „Васил Левски“.   То налага временна организация а движението в столицата днес, както и пълна забрана за движение на автомобили от 6 часа сутринта до 15:30 ч. следобед. Паркираните по трасето на маратона коли ще бъдат принудително преместени.  Забранява се влизането на пътни превозни средства в двете посоки по бул. „Евлоги и Христо Георгиеви“ между бул. „Цар Освободител“ и ул. „Граф Игнатиев“.   До 16:00 ч. се променят и маршрутите на масовия градски транспорт в центъра.   Промените засягат автобусни линии 9, 84, 184, 72, 75, 76, 94, 102, 204, 505 и 604. Подробна информация можете да откриете на сайта на Столичната община и Центъра за градска мобилност.", "date": "2018.10.14", "title": "Затварят центъра на София заради маратон (вижте промените в движението)"}
{"url": "https://www.monitor.bg:443/bg/a/view/album-na-bijtyls-e-naj-populjarnijat-vyv-velikobritanija-146867", "text": "Психеделичният албум на \"Бийтълс\" \"Sgt. Pepper's Lonely Hearts Club Band\" беше избран за най-популярния в историята на британската музика, съобщи Асошиейтед прес, цитирана от БТА. Той оглави класацията за любимите албуми на британците на базата на физическите продажби, интернет продажбите и стриймингите, уточниха от \"Офишъл чартс къмпани\". \"Sgt. Pepper's Lonely Hearts Club Band\" е издаден през 1967 г. Той е най-експерименталният албум на ливърпулската четворка и съдържа любими песни като \"With a Little Help from My Friends\" и \"A Day in the Life\". Когато го издава, групата вече работи само в студио, без да ходи на турнета. На второ място е албумът на Адел \"21\". Трети е \"(What's the Story) Morning Glory?\" на \"Оейзис\" от 1995 г.", "date": "2018.10.14", "title": "Албум на \"Бийтълс\" е най-популярният във Великобритания"}
{"url": "https://www.monitor.bg:443/bg/a/view/holandija-udari-tejko-germanija-vsichki-rezultati-146872", "text": "Отборът на Холандия постигна първата си победа в първа група от лига \"А\" на турнира Лига на нациите, надигравайки с класическото 3:0 Германия.  Мачът се игра на стадион \"Йохан Кройф Арена\" в Амстердам. Домакините се представиха много силно и зарадваха почитателите на футбола в Ниската земя. Вирджил ван Дайк отбеляза първото попадение за Холандия в 30-ата минута, Мемфис Депай удвои в 87-ата, а Жоржиньо Вайналдум в 93-ата минута направи загубата на Германия доста тежка.  Това е най-голямата победа на \"оранжевите\" в 110-годишното съперничество с немците. Немците също имаха своите шансове, но така и не съумяха да вкарат на Яспер Силесен и записаха втори мач без победа в групата, което доста усложнява положението им в битката за първото място. Лига \"А\": Холандия - Германия 3:0 1:0 В. Ван Дайк (30), 2:0 М. Депай (87), 3:0 Ж. Вайналдум (90) Лига \"В\": Ейре - Дания 0:0 Лига \"С\": България - Кипър 2:1 0:1 Г. Кастанос (41), 1:1 К. Десподов (59), 2:1 Т. Неделев (68) Лига \"D\": Македония - Лихтенщайн 4:1 1:0 А. Трайковски (10), 2:0 А. Трайковски (30), 3:0 Г. Пандев (36), 3:1 С. Йълдъз (37), 4:1 Е. Алиоски (67) Лига \"В\": Словакия - Чехия 1:2 0:1 Кърменчик (52), 1:1 Хамшик (62), 1:2 Шик (76) Лига \"D\": Грузия - Андора 3:0 1:0 Казаишвили (33), 2:0 Казаишвили (84), 3:0 Канкава (90) Латвия - Казахстан 1:1 0:1 Заинутдинов (16), 1:1 Карашаускс (40) Армения - Гибралтар 0:1 0:1 Чиполина (50) д. Лига \"С\" Норвегия - Словения 1:0 1:0 Селмес (45)", "date": "2018.10.14", "title": "Холандия удари тежко Германия в Лигата на нациите (всички резултати)"}
{"url": "https://www.monitor.bg:443/bg/a/view/dnes-e-goljam-den-za-bavarija-146869", "text": "Днес в германската провинция Бавария се готвят за регионалните парламентарни избори. Вотът може да сложи край на еднопартийното управление на консервативния Християнсоциален съюз (ХСС). Допитвания показват, че ХСС, който от десетилетия управлява Бавария и на федерално ниво е в коалиция с Християндемократическия съюз /ХДС/ на канцлерката Ангела Меркел, ще получи само 33 процента на регионалните избори, предаде ДПА. Очаква се това да е най-слабият резултат на ХСС, който е хегемон в провинцията от създаването си след Втората световна война досега. ХСС е бил на власт без прекъсване от 1958 г., най-често с абсолютно мнозинство. Сега съюзът се състезава със Зелените, които може да спечелят 18 процента, и с големия си кошмар - крайнодясната Алтернатива за Германия. Тя е във възход след пристигането на над 1 милион чужденци във федералната република през 2010-2016 г. и може да получи 16 на сто от гласовете. В регионалните избори участват също Германската социалдемократическа партия, Свободната демократическа партия, Левите и Свободни избиратели на Бавария - центристи, които от 2008 г. са трета политическа сила в баварския парламент, след ХСС и ГСДП. Бавария е втора по големина германска провинция по територия и равнище на икономиката си, тя е и регионът с най-ниска безработица.", "date": "2018.10.14", "title": "Днес е голям ден за Бавария"}
