{"url": "https://www.monitor.bg/bg/a/view/bg-realnost-v-turizma-ima-basejn-no-v-sysednija-hotel-a-spa-to-e-v-po-sysednija-148001", "text": "Туристите се оплакват от разминаването между описаното в офертата и обективната реалност, показва анализ на Комисията за защита на потребителите за отминалия летен сезон. „Има обещание за много услуги, които ще се предоставят на място, а впоследствие се оказва, че една част от тях изобщо не могат да се предоставят, а друга част пък могат, но в някакъв ограничен обем”, коментира председателят на Комисията Димитър Маргаритов в ефира на БНТ. „Имали сме случаи, в които се оказва, че басейнът е в съседния хотел, а СПА-центърът е в по съседния, паркингът е общински и т.н.”, даде примери той. Председателят на КЗП каза още, че понякога търговците хитруват, като не посочват цените на различните услуги и ги определят в движение за всеки отделен потребител.   Ол-инклузив пакетите невинаги осигуряват безплатно ползване на чадър и шезлонг, тъй като няма такова нормативно задължение. Но много често в офертата това се обещава, а на място се изисква за тях да бъде заплатено. „Тук има заблуда на потребителя и нелоялна търговска практика”, обясни председателят на КЗП. Все пак качеството на продукта у нас се подобрява, твърди шефът на регулатора. Повече проверки, по-малко нарушения и спад на оплакванията от туристи отчита подопечната му комисия в последните периоди. Тези данни са в унисон с различните статистики, които говорят за подобряване качеството на туристическия продукт у нас. По думите на Маргаритов все по-рядко се среща предоставянето на туристическа услуга в т.нар. некатегоризирани обекти за разлика от минали години, когато това е било честа практика. Маргаритов коментира и спецификата на зимния сезон в страни като България. „Той е много по-кратък и с много по-малък обем, отколкото летния. Има по-рискова група обекти – те са сезонни и работят за два-три, най-много четири месеца. Тези обекти се намират в курортите и селищата, които предлагат планински и ски туризъм. Сезонно се набира персонал, поддържката на такъв обект може да има някои слабости”, поясни той. „Нашата задача ще бъде още преди началото на сезона, както и в предишни години, да извършим проверка на проблеми обекти, за които сме констатирали различен тип нарушения и сме имали оплаквания на потребители в минали периоди, за да установим дали са преодолени и могат ли да започнат нормално да работят”, каза още председателят на КЗП.", "date": "2018.10.27", "title": "БГ реалност в туризма: Има басейн, но в съседния хотел, а СПА-то е в по съседния"}
{"url": "https://www.monitor.bg/bg/a/view/fbr-razsledva-tesla-za-zabluda-na-investitorite-tvyrdi-uolstrijt-djyrnyl-148003", "text": "Служители на ФБР водят разследване, за да установят дали компанията Teslа не е заблуждавала инвеститорите, представяйки им невярна информация, включително и за обемите на произвежданите нови електрически автомобили Model 3, съобщи в. „Уолстрийт джърнъл“, цитиран от БНР. Разследването се води от прокуратурата в Сан Франциско, щата Калифорния, според източниците на изданието. ФБР проверя по-специално дали Teslа не е разпространявала невярна информация за производството на Model 3 и дали не е подвеждала инвеститорите за състоянието на компанията в началото на 2017 г. Бизнес изданието уточнява, че следователите са активизирали дейността си през последните седмици, след като Тесла се споразумя с Комисия по ценните книжа и фондовите борси в САЩ по иска срещу него. Комисията твърдеше, че тя е подвела инвeститорите, тъй като не е бил осигурил сумата от 25 до 50 милиарда долара, която би била необходима за изпълнението на операция по изтеглянето на компанията от борсата, планирана от него. След като първоначално отхвърлиха обвиненията на Комисията, шефът на компанията Илон Мъск лично и Teslа се съгласиха да платят общо 40 милиона долара глоба за уреждане на въпроса, без да признаят или отрекат нарушението. Освен това Мъск прие да се откаже от председателския пост в съвета на директорите за най-малко три години като част от съдебното споразумение, макар че може да остане главен изпълнителен директор на компанията, която се превърна в негов синоним. В четвъртък „Тесла“ отчете печалба за първи път от две години, приключвайки положително третото тримесечие, което бе белязано от разследване за измама срещу Мъск. Той обаче изпълни обещанието си да изведе на печалба производителя на е-мобили, след като успя да увеличи производството на първата електрическа кола, предназначена за масовия пазар Model 3. Чистата печалба на компанията е била $311,5 млн. За периода юли-септември спрямо загуба от $619 млн. за същия период миналата година. Това е едва третият път, в който Teslа отчита тримесечна печалба за осемгодишната си история като публично търгувана копания.", "date": "2018.10.27", "title": "ФБР разследва Tesla за заблуда на инвеститорите, твърди „Уолстрийт джърнъл“"}
{"url": "https://www.monitor.bg/bg/a/view/v-pazardjik-protestiraha-sreshtu-skypite-goriva-148005", "text": " Над 200 автомобила се включиха в шествието из Пазарджик срещу скъпите горива, като автомобилите преминаха през централните улици на града с надути клаксони и развети знамена. Недоволните обаче се отказаха да блокират входно-изходните артерии и бензиностанции, тъй като нямаха разрешение от местната полиция и община. За да не им бъдат съставени актове за административните нарушения, че не са поискали предварително съгласие от полицията, протестиращите преминаха само с колите си през града, като движението никъде не бе спирано, нито пък бяха блокирани бензиностанции. Шествието бе охранявано от полицейски автопатрули. Участници споделиха, че са се организирали след призив в социалните мрежи в знак на недоволство срещу изкуственото повишаване на цените на бензина и дизела. Те настояват държавата да се намеси и цените на горивата да бъдат регулирани и даваха пример как за седмица цената на дизела в петролните пунктове скочила с 40 стотинки.", "date": "2018.10.27", "title": "В Пазарджик протестираха срещу скъпите горива"}
{"url": "https://www.monitor.bg/bg/a/view/cska-specheli-samo-tochka-v-stara-zagora-148002", "text": "Отборите на Берое и ЦСКА-София завършиха 1:1 в дербито на 13-ия кръг на Първа професионална лига. И двата гола в мача паднаха през първото полувреме, когато първо Тиаго Родригеш даде аванс на гостите от София, а малко след това Мартин Камбуров изравни за Берое. В началото на второто полувреме Мауридес пропусна дузпа, с което лиши и гостите от възможността да вземат три точки. Равенството остави двата отбора на позициите в класирането, на които бяха и преди този кръг. \"Червените\" са трети с 29 точки, колкото има и вторият Лудогорец, който утре гостува на Септември, и две по-малко от лидера Левски. Берое е четвърти с 24 точки.", "date": "2018.10.27", "title": "ЦСКА спечели само точка в Стара Загора"}
{"url": "https://www.monitor.bg/bg/a/view/strelba-v-sinagoga-v-pitsbyrg-ima-jertvi-148006", "text": "Сигнал за стрелба в синагогата \"Дървото на живота\" вдигна на крак полицията в Питсбърг, съобщи cbslocal.com. Според предварителна информация, има най-малко 8 жертви и няколко ранени, сред които и поне двама полицаи. Според местни медии мъжът, описан от свидетели като висок и едър бял мъж с брада, се е предал и е задържан. Той е ранен в престрелка с полицията. Районът около храма бе отцепен. Органите на реда призоваха гражданите да избягват квартала Скуиръл хил, в който живеят предимно евреи. Началникът на полицията в Питсбърг командир Джейсън Ландо призова хората да останат по домовете си докато служителите на реда не се уверят напълно, че заплахата е отминала. Той заяви, че при стрелбата има много жертви, но не уточни броя им.", "date": "2018.10.27", "title": "Стрелба в синагога в Питсбърг, има жертви - най-малко 8 души (обновена)"}
{"url": "https://www.monitor.bg/bg/a/view/turcija-rusija-francija-i-germanija-pomagat-na-sirija-s-nova-konstitucija-148011", "text": "Лидерите на Турция, Русия, Франция и Германия призоваха за създаване \"преди края на годината\" в Сирия на комисия, която да състави нова конституция, и за улесняване на доставките на хуманитарна помощ в страната, обхваната от кръвопролитна гражданска война от повече от седем години, предадоха световните агенции. Президентите на Турция Реджеп Тайип Ердоган, на Русия Владимир Путин и на Франция Еманюел Макрон, както и германският канцлер Ангела Меркел, се събраха днес в Истанбул на безпрецедентна среща на върха за Сирия. В заключителната декларация те призоваха за \"създаване и за (първо) заседание в Женева преди края на годината на Конституционна комисия, ако обстоятелствата позволят\", както и \"осигуряване на бърз, сигурен и неограничен достъп на хуманитарните организации в цяла Сирия\". Четиримата лидери освен това подчертаха необходимостта от запазване на примирието в северозападната сирийска провинция Идлиб, договорено миналия месец с посредничеството на Русия и Турция.", "date": "2018.10.27", "title": "Турция, Русия, Франция и Германия помагат на Сирия с нова конституция"}
{"url": "https://www.monitor.bg/bg/a/view/15-dushi-iznasilili-18-godishno-momiche-vyv-frajburg-arestuvaha-7-sirijci-i-edin-s-nemski-pasport-148004", "text": "След групово изнасилване на 18-годишно момиче, полицията в германския град Фрайбург е задържала осем души. Разследващите проверяват дали има още извършители (според местната преса те може да са до 15 души). Арестуваните са седем сирийци и един с немско гражданство. Те са на възраст между 19 и 29 години. Живеят предимно в бежански центрове. Всички задържани са били известни на органите на реда заради предишни престъпления като нанасяне на телесни повреди, кражби и търговия с дрога, съобщава говорител на полицията във Фрайбург. До арестите се е стигнало чрез ДНК-следи по жертвата и местопрестъплението. Според информацията, предоставена до момента, един от заподозрените – сириецът Маид Х. (на 21 г.) е продал на момиче на 18 години хапче екстази в местна дискотека по време на техно парти. След това той я почерпил и питие, в което вероятно е имало и упойващо вещество. Извел е жертвата навън и в храст е извършил сексуалното посегателство. След това върху омаломощеното момиче са се нахвърлили и други мъже, които продължили насилието цели 4 часа. В деня след това, на 14 октомври, жертвата е подала сигнал в полицията, срещу неизвестен извършител. Според в. „Билд” основният извършител Маид Х. вече е бил издирван от полицията за друго групово изнасилване. Вътрешният министър на провинция Баден-Вюртемберг похвали служителите на реда за извършените разкрития и осъди престъплението, ако бъде доказано, като ужасяващо. Кметът на Фрайбург призова правилата и законите да важат и да се уважават от всички.", "date": "2018.10.27", "title": "15 души изнасилили 18-годишно момиче във Фрайбург – арестуваха 7 сирийци и един с немски паспорт"}
{"url": "https://www.monitor.bg/bg/a/view/protesti-sreshtu-poskypvaneto-na-gorivata-v-golemite-gradove-148007", "text": "„Цените на горивата в последния месец буквално са полудели. Най-масовият бензин А95 е поскъпнал с около 11 стотинки, а дизелът с около 13 стотинки само за месец. Сравнението от началото на годината е още по-шокиращо. От януари бензинът и дизелът са нагоре  средно с 30 стотинки“, обясни Росинка Бъчварова от организаторите на протеста. За последните 3 години това е вторият протест в областния град срещу високите цени на горивата. Според шофьорите, те трябва да са с около 20% по-ниски, съобщи btvnovinite.bg. Протест на горивата имаше и в Стара Загора. Въпреки футболната среща Берое – ЦСКА, над сто човека се събраха край парк Бедечка, за да изразят недоволството си от поскъпването на бензина и дизела, предаде кореспондентът на bTV. Стотици жители на Пазарджик се събраха на протест срещу горивата до Битака в града. Оказа се, че в общината няма уведомление за протеста, затова полицията написа предупредителни протоколи на участниците да не блокират улици и кръстовища. Това предизвика недоволство  и с надути клаксони колите  потеглиха на шествие. „Цената на горивата не се регулира от страна на държавата, това са цени, които се определят на база пазара, търсенето на предлагането, така че това са нормалните пазарни механизми, които действат. Държавата няма механизми, с които да влияе и да коригира цената на горивата. За нас важат правилата, свързани с либерализирания пазар. Знаете че, има регулация по отношение цената на ел. енергия, само за битовите потребители за регулирания пазар, но тенденцията е и тази регулация с времето да отпадне, така че да можем да вървим към либерализиран пазар, защото единственият най-добър барометър за определяне на всяка една цена на различни стоки и услуги е именно пазарът”, заяви министърът на енергетиката Теменужка Петкова. Около 100 шофьори от Монтана се събраха днес с колите си в парк \"Огоста\" в града на протест срещу високите цени на горивата. След половин час на мълчалив протест на място шофьорите тръгнаха на шествие из различни улици на града, като се отбиваха в някои бензиностанции да заредят гориво за по 1 лев. Протестиращите обявиха, че в последните десетина дни в Монтана бензинът и дизелът се продават с около 30 стотинки по-скъпо, отколкото в София и другите големи градове на страната. Цените в града са еднакви във всички бензиностанции на различните вериги, което говори за споразумение между тях, насочено срещу хората от този най-беден край на страната, обявиха протестиращите. Полицията охраняваше протеста, който премина мирно и без инциденти.", "date": "2018.10.27", "title": "Протести срещу поскъпването на горивата в големите градове"}
{"url": "https://www.monitor.bg:443/bg/a/view/izvratenjak-vliza-za-2-godini-zad-reshetkite-147992", "text": "59-годишен бивш затворник и настоящ собственик на малко магазинче в старозагорския ромски квартал „Лозенец“ влиза за две години зад решетките след като призна вината си и в рамките на едно заседание старозагорският районен съд постанови присъдата си. Мургавият Алиосман Б., познат в квартала като Кьор Али, заради загубата на едното си око при поредния престой  зад решетките беше  задържан под стража след сигнал от 17-годишно съседче.  По думите на юношата рецидивистът на два пъти се гаврил с него, случаите били от 26 май и 3 юни т.г. Мъжът се възползвал от желанието на хлапака да си купи евтини цигари и въпреки оказаната съпротива на няколко пъти проникнал в него с члена си. При повторната гавра жертвата получила обилно кръвотечение, което се наложило да бъде спряно с хирургична намеса. Тогава момчето признало за случилото се с него, но междувременно Кьор Али напуснал България и няколко месеца останал на работа в Италия. Според запознати възрастният извратеняк има и други случаи на подобни похождения, но пострадалите не смеели да се оплачат от страх, че може да им подпали къщите.", "date": "2018.10.27", "title": "Извратеняк влиза за 2 години зад решетките"}
{"url": "https://www.monitor.bg:443/bg/a/view/roboti-shte-pravjat-roboti-v-zavod-za-150-mln-v-kitaj-148000", "text": "Роботи ще правят роботи в новия завод на швейцарската инженерингова компания ABB в Китай. Планираната инвестиция от 150 млн. долара ще изгради ново производство в Шанхай, с която компанията ще защитава името си на най-големия производител в страната на промишлени роботи, съобщава Reuters. Заводът трябва да заработи до края на 2020 г. и ще произвежда роботи за Китай, както и за износ в други държави на Азия. Китай е втория по важност пазар на ABB след Съединените щати. Целта на компанията е да увеличи продажбите си на роботи в страната и да ограничи рисковете, които идват от търговските спорове между САЩ и Китай. От една страна са митата, които си налагат двете държави, а от друга – очакванията за забавяне при търсенето на електроника, авточасти и други елементи, които изискват автоматизирано производство и роботи. В Китай работната сила от роботи се разширява, тъй като тенденцията е заплатите на работниците да се увеличават, а страната се стреми да се конкурира с по-голяма автоматизация. През 2017 г. един от всеки три произведени роботи в света е продаден в Китай или около 138 000 автоматизирани работници. Новият завод на ABB, разположен на 75 хил. кв.м. ще използва софтуер, който да позволи на хората и роботите да работят безопасно в непосредствена близост, става ясно от съобщение на компанията. В завода ще бъдат монтирани роботите YuMi на ABB, които са проектирани да извършват множество задачи, и ще сглобяват малките части, необходими за производството на индустриалните роботи на ABB.", "date": "2018.10.27", "title": "Роботи ще правят роботи в завод за $150 млн. в Китай"}
{"url": "https://www.monitor.bg:443/bg/a/view/sotir-cacarov-iskanijata-na-sydebnite-medici-sa-napylno-spravedlivi-147994", "text": "Исканията на съдебните медици за изчистване на дълговете към тях от страна на МВР са напълно справедливи. Трудът им трябва да бъде заплащан. Това заяви главният прокурор Сотир Цацаров, който присъства на конференция, организирана от Дружеството на съдебните медици, проведена в Пловдив.  „Проблемите са в две насоки. Първите са финансовите и те са свързани с тоталния недоимък, в който съдебните медици работят. Тъй като дълговете на МВР, основно към тях, са огромни”, каза главният прокурор. Разходите за експертизи през 2017г. са били 8,05% от бюджета на МВР, което по думите на Цацаров, е  много голяма сума. Той подчерта, че присъствието му на конференцията е в знак на уважение към техния труд и съпричастност към съществуващите проблеми. Вторият проблем според главния прокурор е чисто организационен. „Доколко е ефективна една структура, на която болниците гледат като на едно заварено дете. Все едно чуждо дете. И съдебната медицина се оказва никъде”, каза Цацаров. Той даде пример със Северозападна България, където на три съдебни окръга има един съдебен медик. Човекът в момента или е пред пенсия, или вече е пенсиониран. „На този човек в момента тежат 232 неизготвени експертизи и нито една платена. Това рефлектира върху тоталното забавяне на съдебния процес. Така че тези хора са се събрали тук първо защото трудът им трябва да бъде платен. Второ, защото този труд трябва да бъде уважаван и трето, защото държавата трябва да се замисли за една съвсем нова организация на работата”, уточни главният прокурор. Идеята съдебните медици да минат към прокуратурата най-вероятно няма да е работеща, защото те трябва да изготвят независими експертизи. „Възможности има. Ние трябва мислим за една съвсем нова структура – за централна криминалистична лаборатория, за криминалистични лаборатории по места. В момента има работна група, която се занимава със създаването на Национален център за вещи лица. Започна се работа по времето на министър Москов и по наша инициатива, и по инициатива на Съдебна медицина, за създаването на такъв център, който да организира работата на съдебно-медицинските експертизи. Само че след 2 седмици министерството загуби тотален интерес”, припомни Цацаров. По думите му докато държавата не разбере, че основният фактор за забавянето на съдебния процес са експертизите, всички ще се въртят в затворен кръг. Проблемите с Националния институт по криминалистика към МВР са същите, каза още той. „И ако критиките ми са били към този институт, те не са към професионализма на тези експерти. В случаите на тежки престъпления тези хора работят денонощно. Примерът е Русе и аз го видях с очите си”, бе категоричен Цацаров как е било работено при разкриването на убийството на водещата Виктория Маринова. Според него не е нормално в Русе, където, през Дунав мост, минава трафикът на дрога, местната лаборатория да може да изследва само хероин и марихуана. „Всичко друго – кокаин и всякаква друга дрога, се изследва в Националния институт по криминалистика. Средна продължителност на изследването – 1 година и 8 месеца. Правете сметка колко се проточва съдебният процес. Не защото институтът не е организиран да го направи, а защото на главата му са толкова експертизи, че всеки ден или аз, или министърът на вътрешните работи молим направете това по-бързо, това не е нормален начин”, обясни главният прокурор. Друг проблем е в липсата на интерес у младите хора да изучават съдебна медицина, а в същото време действащите вещи лица са в предпенсионна или пенсионна възраст. „След 5 години колко ще бъдат останалите автотехнически експерти или експертите криминалисти? При положение, че последните криминалисти, обучени в бившия СССР, се пенсионират вече всичките”, попита Цацаров. Той уточни, че решението би следвало да бъде увеличен прием в специалността „Съдебна медицина”, но докато няма адекватно заплащане на труда им, няма да има и интерес. „Но как ще имат желаещи при положение, че тези хора попадат в една нулева пазарна ниша. Няма нищо лошо да си го кажем. Медицината е благородна професия, но тези хора трябва да работят за пари. Кой млад човек ще се ориентира, ако няма строго научен и професионален интерес към съдебната медицина, към тази специалност, за която е видно, че в момента е потънала в дългове?”, каза в заключение Сотир Цацаров. На конференцията, която се проведе при закрити врати, присъства и директорът на Областната дирекция на МВР в Пловдив ст. ком. Атанас Илков. Пред медии той уточни, че от областната дирекция има забавени плащания от тази и минали години към съдебни медици за около 55 000 лева, които ще им бъдат изплатени до края на 2018г. 65 217 лева са изплатени на съдебните медици от Пловдив през януари, април, юни и август т.г., уточни той. На конференцията в Пловдив пристигнаха съдебни медици от цялата страна. Единствен в Смолян е д-р Тодор Добрев. Националният консултант по съдебна медицина доц. Александър Александров обясни, че той и колегите му никога няма да оставят тежките престъпления без оглед. „Аз, като национален консултант съм поел този ангажимент”, обясни той. По думите му проблемите със заплащането са в цялата страна. „Но не това е най-големият проблем. Проблемът е, че ние имаме задължения към основните си работодатели. Обаче тъй като нямаме трудово-правни отношения с МВР, те ни звънят денонощно. В 3 часа през нощта примерно, да ида на Витоша и да огледам труп. На сутринта никой мен не ме пита аз спах ли, не съм ли. Аз съм на работа, имам студенти и други задължения. На всичкото отгоре ние на този оглед, който отиваме, след като нямам трудово-правни отношения с МВР, аз не съм и застрахован. Опитваме се да съхраним и малкото ресурси, които са ни останали, за да можем да работим. И без това сме твърде малко”, каза д-р Александров.", "date": "2018.10.27", "title": "Исканията на съдебните медици са напълно справедливи, смята главният прокурор"}
{"url": "https://www.monitor.bg:443/bg/a/view/imanjari-izskochiha-ot-aresta-sled-denonoshtie-prestoj-147993", "text": "Три задържани по обвинение в иманярство жители на селата Нова махала и Зимница излязоха от ареста денонощие по-късно. 30-годишният Илия Данчев и 41-годишният Емил Симеонов от мъглижкото село Зимница бяха закопчани в хода на специализирана акция , проведена от служителите на сектор \"Противодействие на криминалната престъпност \" при ОДМВР - Стара Загора след оперативен сигнал , че двамата са били забелязани с металотърсачи да обхождат район, обозначен на археологическата карта. При претърсването на жилищата на двамата мургавелковци били намерени общо три апарата за засичане на метали , а от тайник в къщата на Данчев извадили 37 старинни монети и предмети с културно-историческа стойност. Един металдетектор униформените намерили в дома на 49-годишният М.К. от николаевското село Нова махала, притежателят му предал доброволно 118 монети и артефакти, които тепърва ще бъдат проучвани от специалисти по нумизматика.По думите на кмета на село Зимница Генко Райчев и двамата му съселяни били трайно безработни, Емил доскоро бил в програмата за временна заетост. Иззетите металдетектори са едни от най-модерните , ползвани напоследък, коментират запознати с акцията, цената им поотделно надхвърляла 3 бона, предполага се , че са им били предоставени временно за конкретен обект в района. Образувани са три досъдебни производства, които се наблюдават от старозагорската окръжна прокуратура.", "date": "2018.10.27", "title": "Иманяри изскочиха от ареста след денонощие престой"}
{"url": "https://www.monitor.bg:443/bg/a/view/sotir-cacarov-kaolin-njama-nishto-obshto-sys-svobodata-na-slovoto-147991", "text": "Твърденията, че досъдебните производства срещу Иво Прокопиев са удар по свободата на словото, не отговарят на истината. Те нямат нищо общо с издателската му дейност. „Каолин” няма нищо общо със свободата на словото. Това заяви в Пловдив главният прокурор Сотир Цацаров, който уточни, че с този си коментар нарушава правилото си да не коментира изявления на обвиняеми. „Разследванията и по двете досъдебни производства, които касаят г-н Прокопиев, нямат нищо общо, повтарям – нищо общо, с издателската му дейност. Те имат общо с бизнес. Те имат общо с приватизация”, бе категоричен Цацаров. По думите му когато преди години е било приватизирано предприятието „Каолин” или други находища за полезни изкопаеми на територията на Разград, а след това и последващи други сделки, никой не е издавал нещо. „И не мисля, че някой трябва да мисли и да разсъждава по следния начин – мога да издавам вестник, мога да съм собственик на сайт и следователно всяко посегателство върху мен е посегателство върху свободата на словото”, заяви главният прокурор. Той подчерта, че коментарът му е отклонение от обичайната му практика да не коментира изявления на обвиняеми. „Това няма нищо общо с издателската дейност на г-н Прокопиев. „Каолин” няма нищо общо със свободата на словото”, заключи Цацаров. По отношение на другото разследване – срещу семейство Баневи, главният прокурор уточни, че подробности ще бъдат дадени от Специализираната прокуратура в неделя на нарочен брифинг. Досъдебното производство се води за данъчни престъпления, присвояване и за пране на пари. Отправна точка на това досъдебно производство е „Полимери” Девня. „Казвам отправна точка, защото се очаква в резултат на извършените интензивни действия по разследването на практика периметърът на фактите, които ще бъдат разследвани и на обвиненията, които ще бъдат повдигани, да бъде разширяван и ще обхване една доста по-голяма и по-цялостна икономическа дейност”, обясни Сотир Цацаров. На база издадената европейска заповед за арест във Франция е осъществено задържането на Николай и Евгения Баневи, като предстои процедура от френския съд за изпълнението на европейската заповед за арест. Едновременно с това у нас са продължили, включително и в петък вечерта, интензивни претърсвания и изземвания на документи. На въпрос дали е вярно, че с фалшив апорт са източили „Полимери” Девня –от едната фирма на Баневи в другата, Цацаров отговори, че анализът на документите продължава и ако отговори, то може да попречи на разследването. „Пак казвам – стартовата точка е „Полимери” Девня. Разследването няма да се ограничи само с това”, уточни той, като направи сравнение между българската процедура при издадена европейска заповед за арест и френската. По думите му сходен е случаят и с Митьо Очите от Бургас, който бе задържан в Турция. В петък по официални канали българските власти са били уведомени, че екстрадиционната процедура на ниво съд в Турция е завършила и се очаква решение на изпълнителната власт за предаването на Митьо Очите. Кога ще стане това е решение на турските власти. Издирването на Ветко и Маринела Арабаджиеви продължава, каза още Цацаров. „Продължава издирването, което е в ръцете на френските власти. Това, което трябва да бъде направено от нас, е направено. Не мога да ви кажа дали са във Франция”, обаче уточни той.   Едва след като измененията в НПК, които касаят 48-часовото задържане на пълнолетни лица и 24-часово на непълнолетни без да бъдат уведомявани близките им, бъдат обнародвани, тогава прокуратурата ще вземе становище. Въпреки това главният прокурор призова да се намери разумният баланс. „Това означава от една страна да защитим интересите на бързото правосъдие, но от друга страна да защитим човешките права. Не можем да постигаме бързо правосъдие с посегателство върху правата на обвиняемите и техните близки”, каза той. По думите му много внимателно трябва да се прецени доколко една подобна промяна наистина обслужва интересите на правосъдието или представлява една декларирана промяна, която поставя в тежко положение близките на обвиняемия. ", "date": "2018.10.27", "title": "Сотир Цацаров:  „Каолин” няма нищо общо със свободата на словото”"}
{"url": "https://www.monitor.bg:443/bg/a/view/gytnaha-goshko-zaradi-praznika-na-svinskija-but-147995", "text": "Седмият традиционен празник на свинския бут в град Елена даде свидна жертва, Прасето Гошко, който до вчера весело бе грухтял в кочината и бе радвал стопаните си, беше заклан и стана главната атракция на събора, който се провежда за поредна година в балканския градец, разполоен в полите на Стара планина. За да няма жестоки кървави сцени, животът на Гошко първо беше отнет хуманно в кочината, а след това беше пред хората бе представен стария ритуал по пърлене на прасе над трап с огън. Технологията на пърленето е на повече от 200 години и се е практикувала столетия преди да бъдат измислени газовата бутилка и бензиновите горелки. Закланото животно се поставя на дървени пръти, над изкопан в земята недълбок трап, пълен със слама, която се запалва. Колачите зорко следят кожата на прасето да се пърли равномерно и да не се запали или нацепи от прегряване. Пърленето по този начин е доста трудоемко и продължава 3-4 часа. Опърлената козина на прасето се изстъргва от кожата отначало грубо, с мотика 1-2 пъти, а след това фино – с остър нож. Заради опасността от свинската чума през тази година след пърленето прасето не беше разфасовано и опечено за гостите на празника. Те бяха почерпени с мръвки, купени от официална лицензирана месарска фирма за да няма неприятни здравословни инциденти. Подготовката за празника започна още от ранни зори. От тъмно малкото градче беше обвито в гъст смог с аромат на печено свинско. „Заприличахме на Ню Йорк само дето нашият пушек е вкусен и здравословен”, шегуваха се местните. Пътят от В. Търново до Елена приличаше на американска магистрала, като заради натовареното движение колите едва пъплеха с по 40-50 км/ч на разстояние 5-6 м. една след друга. Очаква се през двата празнични дни през града да преминат над 20 хиляди души. десетки скари по главната улица, примамваха гостите с ароматни ухания и цвъртящи мръвки. За по-лесното преглъщане на свинското мезе пък, местни производители бяха наредили бутилки с отбрани гроздови, малинови, черешови и боровинкови вина, както и люта сливова ракия. „Който мисли, че ракията се пие с лимонада или с туршия, много се лъже. Истинското мезе за ракията е една хубава гореща чорба от свински карантии с много лют черен пипер в нея. Ама като няма чорба и пържолата става”, обясняваше на голобрадите момчета, строени около него, възрастен балканджия с хайдушки мустаци. Цените на свинските деликатеси бяха между 20 и 30 лв. за килограм бут и 35-40 лв. за овъргаляна в подправки рибица, известна още и като свинско филе. Цените явно не бяха по-вкуса на голяма част от присъстващите възрастни хора, които предпочетоха да се снимат за спомен пред наредените десетки бутове, а след това се задоволиха с по едно скромно кюфте или кебапче. Имаше обаче и такива, които пазаруваха на едро. Мъж без да се колебае брои пет стотака за четири бута, които метна в багажника на аудито си и отпраши в неизвестна посока пред очите на облизващите се пенсионери. На празника имаше и чужденци, като сред тях бе и семейство от Испания. Хавиер и Мария Касарес бяха единодушни, че българският свински бут е по-вкусен от хамона и се заканиха преди да си тръгнат да метнат на рабо по един, който да отнесат в родината си. запознати пък обясниха, че всъщност испанският хамон и прошутото започнали да се правят през средновековието по рецептата, която рицарите кръстоносци откраднали от българските земи и по-точно от еленския край. Наред с основната атракция, парленето на прасе над трап, празничната програма през двата дни в град Елена включва и музикални изпълнения, кулинарна изложба с водещ Иван Звездев и приключенска игра „В търсене на изчезналия бут”. Кметове и депутати се надпреварваха в майсторско приготвяне на вкусни специалитети от свински бут. А утре, неделя, от 11,00 ч. в касапския кът, ще бъде открита кухня от специалитети под наслов „Какво остана от прасето”.     Снимки:   6416 – Майсторски отрязаното парче от бута трябва да бъде с такава дебелина, че през него да може да се прочете вестник. 6419 – Засукани балканджийки приготвят мезето за гостите на празника. 6420 – Вкусен натюрморт, който не остави никого равнодушен. 6423 – Балканджийките от векове посрещат с усмивка всеки гост. 6425, 28 – Пърленето на прасе над трап бе главната атракция на празника. 6429 – Селфи за спомен пред пирамидата от свински бутове. 6434 – Скарите в центра на Елена зацвърчаха от тъмни зори. 6439 – Областният управител на В. Търново, проф. Любомира Попова, вляво и депутатката Станислава Стоянова, третата отляво, участват в кулинарната надпревара за най-бързо приготвяне на вкусни ястия от свинските деликатеси.  ", "date": "2018.10.27", "title": "Гътнаха Гошко заради празника на свинския бут (СНИМКИ)"}
{"url": "https://www.monitor.bg:443/bg/a/view/kamion-propadna-v-napukan-asfalt-147996", "text": "Тежък камион на пазарджишката фирма“Еко Хидро“ ООД потъна в пропаднал асфалт по пътя от областния град за село Ивайло. Това съобщиха местни хора, очевидци на инцидента. Тежък камион на пазарджишката фирма“Еко Хидро“ ООД потъна в пропаднал асфалт по пътя от областния град за село Ивайло. Това съобщиха местни хора, очевидци на инцидента.  Според тях товарното возило пътувало в посока Пазарджик, когато заради спукана тръба на „В и К“-мрежата шосето се било наводнило, а водата била промила основата под асфалтовата настилка. Така под пътното платно се е образувал въздушен джоб и след преминаването на камиона, който е пълен с мокър пясък пътят е поддал. Веднага след инцидента полицейски автопатрули отцепиха движението по пътя, през който пътуват и живеещи в близките села Черногорово, Тополи дол, Блатница и останалите към град Стрелча, докато камионът бъде изтеглен от тежкотоварна техника.", "date": "2018.10.27", "title": "Камион пропадна в напукан асфалт"}
{"url": "https://www.monitor.bg:443/bg/a/view/puchdemon-distancionno-syzdava-nova-partija-v-katalunija-147998", "text": "Преди една година Карлес Пучдемон заплаши да наруши единството на Испания, обявявайки независимост на автономната област Каталуния. Днес бившият регионален премиер ще се опита да обедини всички сепаратисти, за да постигне мечтата си за независима Каталуния, информира АФП. Мнозина от неговите някогашни съюзници, някои от които са в затвора, не са склонни да влязат в неговата нова партия \"Крида\" (\"Призив\"), чийто учредителен конгрес ще се проведен тази вечер в Манреса, на 60 километра северно от Барселона. Няма нищо случайно нито в датата, нито в мястото. Манреса се намира на едва 6 километра от затвора Ледонерс, където сепаратистки лидери очакват да бъдат съдени заради бунта си. А датата 27 октомври е точно една година, след като каталунският премиер обяви независима република Каталуния. В отговор на неговите действия централното правителство, тогава начело с консерватора Мариано Рахой, отмени автономията на този богат регион с със 7,5 милиона жители и уволни правителството на Пучдемон. И докато последователите на Карлес Пучдемон ще слушат тази вечер речта му на голям екран, най-радикално настроените сепаратисти от Комитетите за защита на републиката насрочиха демонстрации в Барселона пред централата на регионалното правителство, ръководено от поддръжника на линията на Пучдемон, Ким Тора, за да го упрекнат, че е прекалено предпазлив. Новата партия, която Пучдемон иска да учреди и която е подкрепяна от Ким Тора, вече има 50 000 симпатизанти, според инициаторите й. Тя цели да събере привържениците на идеята за независимост, които сега са разделени в три парламентарни групи. Пучдемон сега живее в изгнание в Белгия заради издадената от Испания заповед за арест по обвинения в бунт.", "date": "2018.10.27", "title": "Пучдемон дистанционно създава нова партия в Каталуния"}
{"url": "https://www.monitor.bg:443/bg/a/view/pojar-kraj-gorna-banja-v-sofija-147997", "text": "Гори гората край вилната зона на \"Горна баня\", съобщи „24часа”. След обаждане на живущите в квартала на място са пристигнали пожарникари с 9 пожарни автомобила, но засега са безпомощни, тъй като теренът е планински и не могат да достигнат до пожара с техниката. \"Положението е сериозно\", заяви един от пожарникарите. Те са започнали да търсят обходен маршрут, за да локализират пожара и да започне гасенето му. Димът задимява и къщите в околността. Има силен вятър, който утежнява допълнително обстановката. Хората са притеснени, че ако се обърне вятърът може да стигне до къщите, които граничат с гората. Пламъци не се виждат, но има гъст бял дим, който скрива цяла Витоша. За сериозен пожар в Княжево, срещу местността Килиите - точно при полигона на Танковата бригада, е съобщил читател на Actualno.com. Не е напълно ясно доколко огънят може да се окаже опасност за близки къщи и вили (Вилната зона Горна баня и Княжево са в непосредствена близост - става дума за един и същи пожар). Към 12.30 часа днес е получен сигнал за възникнал огън в местността Бонсови поляни край София, съобщиха от МВР. В момента там горят основно сухи треви. Заради близостта на борови масиви наоколо за гасенето са мобилизирани екипи от столичната пожарна с 9 противопожарни автомобила. Към момента няма застрашени хора и сгради, допълниха от вътрешното ведомство. Пожарът в местността Бонсови поляни край София е овладян, съобщи малко по-късно Би Ти Ви. През нощта ще има дежурни екипи, които да следят мястото на пожара.", "date": "2018.10.27", "title": "Пожар в местността Бонсови поляни край София"}
{"url": "https://www.monitor.bg:443/bg/a/view/borisov-iznenadvashto-proveri-rabotata-na-stroitelite-vyv-varna-147984", "text": "Премиерът Бойко Борисов изненада в петъчния следобед строителите, които работят по мащабните проекти във Варна. „Заедно инспектирахме хода на мащабното строителство, разказа кмета Иван Портних във фейсбук профила си, където публикува и снимки от обиколката с министър-председателя. На финала сме на изграждането на пробива на бул. „Сливница“ - от бул. „Янош Хунияди“  до бул. „Атанас Москов“, за който правителството осигури 4,5 млн. лв. Поставили сме си за цел до края на месеца обектът да е готов. След това предстои изграждане и на рампа от „Атанас Москов“ за алтернативно качване до автомагистрала „Хемус“, обясни Портних. По-късно бе проверена и работата по изграждането на бул. „В. Левски“. В момента активно се работи по кръговите кръстовища с бул. „Владислав Варненчик“ и бул. „Сливница“, като целта е до 20 дни да бъде пуснато движението по тях, за да се отпуши трафика. Напредва и ремонтът с укрепване на подлезите и мостовите съоръжения по старата част на трасето от бул. „Осми Приморски полк“ до ул. „Брегалница“. На място премиерът и варненския кмет провериха и хода на строителството по бул. „Народни будители“ в кв. „Аспарухово“, където се изграждат два нови пешеходни подлеза за безопасен достъп до Морската гимназия. Напредват и дейностите по ремонта по трасето от кръговото кръстовище с ул. „Мара Тасева“ до новоизграденото кръгово кръстовище на ул. „Св. Св. Кирил и Методий“, където вече е положен биндер.", "date": "2018.10.27", "title": "Борисов изненадващо провери работата на строителите във Варна "}
{"url": "https://www.monitor.bg:443/bg/a/view/lyvovete-s-vtora-pobeda-v-nacionalnata-boksova-liga-147990", "text": "Отборът на „Лъвовете“, воден от националния треньор Жоел-Солер Арате, спечели втора победа в Националната боксова лига Ефбет. В бургаската зала „Младост“ снощи тимът постигна 5 победи срещу 4 за „Багатурите“ с наставник Александър Александров. „Лъвовете“ постигнаха същия резултат и в първия кръг в Плевен през юни, като победиха с 5-4 „Хановете“. Победи за тима на Арате в Бургас постигнаха Тинко Банабаков (кат. до 52 кг), Боян Асенов (56), Петър Драганов (69), Георги Донков (75) и Виктор Николов (81). В очакваната като най-оспорвана среща при 56-килограмовите най-малкият от братята Асенови се наложи над друг национал – Стефан Иванов, с 3:0 съдийски гласа – 29:28, 30:27, 29:28. Благой Найденов пък се контузи малко преди мача и не излезе срещу Николов при 81-килограмовите. Младежкият световен и олимпийски първенец от 2014 г. е под въпрос и за предстоящото първенство на страните от Европейския съюз. Убедителна победа за „Багатурите“ записа най-тежкият ни национал Петър Белберов, който спечели с 3:0 (30:26, 30:25, 30:27) срещу Александър Георгиев в кат. +91 кг. Последният кръг от веригата е през декември в София.", "date": "2018.10.27", "title": "„Лъвовете“ с втора победа в Националната боксова лига"}
{"url": "https://www.monitor.bg:443/bg/a/view/stara-zagora-vdiga-memorial-v-pamet-na-bivsh-kmet-147999", "text": "Мемориален  знак в памет на загиналия трагично преди година бивш два мандата кмет на Стара Загора д-р Евгений Желев /1957-2017/ ще бъде поставен в центъра на Града на липите, решиха местните старейшини. Идеята е на инициативен комитет, намеренията са той да бъде завършен за 24 май догодина. Мястото е избрано в т.нар. „квадрат на духа“, който се намира между главната улица на антична Августа Траяна, сградите на операта, регионалната библиотека, историческия музей и градската художествена галерия. В предложението, внесено за обсъждане от кмета Живко Тодоров е отбелязано, че периодът, в който д-р Желев е бил градоначалник /1999-2007 г./„съвпада с възстановяването и изграждането на редица важни за града обекти, но особена гордост за него е уникалният културен център в сърцето на града, наречен „квадрат на духа”. Име, измислено от самия него за сградите на операта, музея, регионалната библиотека и художествената галерия, ремонтирани в неговите кметски мандати – истинска обител, съхранила духовната мощ на Стара Загора. Безспорен авторитет, човек на действието и съзиданието, успяващ да накара хората да му вярват и да го подкрепят. С това му начинание градът ни днес разполага с цялостно изграден културен център, уникален като архитектурно-духовна среда - едно много важно условие, обуславящо открояващата се роля на Стара Загора в съвременния културен живот на страната.“ Тепърва ще се решава как точно да изглежда мемориалът, но мнозинството от инициаторите смятат, че най-подходящ  ще бъде  да бъде използвана планинска морена, върху която е да бъде изсечен барелефът на д-р Желев.", "date": "2018.10.27", "title": "Стара Загора вдига мемориал в памет на бивш кмет"}
{"url": "https://www.monitor.bg:443/bg/a/view/denislav-kodjabashev-razlichnijat-shampion-147959", "text": "В дните, когато проблемите на хората с увреждания у нас станаха тема номер 1, едно момче, родено без дясна длан, накара цяла България да говори с уважение и почит за тези хора. Преди седмица 26-годишният варненец Денислав Коджабашев спечели исторически за страната ни медал. Той стана световен вицешампион по тенис на маса за хора с увреждания за пръв път в историята на този спорт у нас. На първенството на планетата в словенския град Лашко Дени загуби финала от големия си съперник от Полша Патрик Чойновски, който е параолимпийски шампион от Лондон 2012 и сребърен медалист от игрите в Рио 2016. Успехът на Коджабашев обаче не идва като гръм от ясно небе, а е закономерност след десетки години труд, упоритост, отдаденост и лишения. И още след два сребърни медала от европейските първенства в Русия и Словения и пето място на параолимпиадата в Рио, както и първи места на световни игри до 23 г. В Лашко Денислав прави своя дебют на световно първенство при мъжете, тъй като на предишните шампионати няма необходимите натрупани „кредити“. „Действително, това е най-ценният ми медал досега. Спечелих го с известна доза късмет, тъй като загубих първия си мач, после не спечелих с необходимия ми резултат, но стана въртележка в моята група и попаднах в благоприятен поток“, скромничи младият мъж. Отдава успеха си най-вече на натрупания опит. „Успях във важните моменти да остана спокоен и концентриран, докато предишни години прибързвах и емоцията ми надделяваше“. Дясната е без протеза, което е минус за него. „Има разлика в подхвърлянето на топката със и без протезата. В началото се дразних, че не можех да я използвам, но вече съм свикнал и с двете неща. Ако играех с протеза, съм сигурен, че ще бия поляка“, разказва спортистът, който е превърнал недъга си в предимство. „Играта с лява ръка ми дава повече чувство – по-добре усещам топката. Докато десничарите са по-силови играчи“. С тенис на маса се занимава от детските си години. Запалва го баща му Стефан, който играел добре, макар никога да не е тренирал. Става национален състезател още 13-годишен, като минава през всички гарнитури, множество международни турнири и шампионати, за да стигне до тук. Другият виновник за увличането му по спорта е настоящият му партньор на двойки при здравите спортисти Теодор Александров. Двамата стоят на един чин от първи клас. Първо Теодор започнал да тренира тенис на маса и запалил покрай себе си и Денислав. Ходили заедно на училище и в залата. По-късно Дени отива в езикова, а Тео в икономическа гимназия, но отново били заедно на тренировки. Раздялата не е за дълго и когато Александров заминава да живее във Франция, тъй като издържал само три седмици там. „На масата се разбираме само с поглед. Мен неговото присъствие ме успокоява и ми дава допълнителна увереност. Синхронизирали сме играта си и ни трябва още малко, за да постигнем още по-големи успехи. Досега имаме 1/8-финали на европейски първенства при здравите“, казва Денислав. – европейската шампионка на двойки за девойки Мария Йовкова. Познават се отдавна, от залата, макар 7-те години разлика във възрастта да не им давали много поводи за общуване. „Аз я харесвах като състезател и като момиче още когато бях на 21 г., но тя беше едва на 14. Сближихме се повече на световното в Малайзия през 2016 г. и сега вече живеем заедно“, споделя Коджабашев и признава, че откакто са заедно и двамата постигат много по-добри резултати. Макар че това „заедно“ е доста измамно, тъй като и двамата постоянно са на път заради съвместните и различни състезания, на които участват. Сега с нетърпение очакват да излезе календара за новия сезон, за да направят графика, защото имат нова цел в живото си – да спечелят квота като смесена двойка за олимпийските игри в Токио през 2020 г. при здравите спортисти. „Не можем с Теодор да участваме в Токио, защото премахнаха от програмата мъжките двойки, но пък има смесени и с Мария ще се опитаме да стигнем до там“, разказва Денислав. Освен Мария, основен фактор в израстването му като състезател е и треньорът му Асен Асенов, който е и национален селекционер. След 15-годишна работа в Германия, специалистът внесъл различна дисциплина и манталитет у българските състезатели. „Много държи всеки да подхожда сериозно в тренировките, да влага максимума от себе си в тях. Освен това увеличи много и обема на работа“. За физическата подготовка на Денислав пък се грижи проф. Марин Гъдев, който е плътно до него още преди параигрите в Рио. Коджабашев признава, че няма притеснения със смяна на протезата, тъй като вече не му се налага толкова често, както като дете. „Неприятностите идват, когато И ако аз нямам проблеми, че си ходя с колата, то не знам хората в инвалидни колички как успяват, тъй като нищо не е пригодено за тях“, засяга болната тема спортистът, който има само една специална протеза като кука, изготвена, за да може да вдига тежести във фитнеса. Проблеми срещнал наскоро при подмяна на шофьорската си книжка, когато не можели във Варна да му издадат необходимите документи, а в Горна Оряховица щели да го направят след 2 месеца. „Ходих тогава до Пловдив, изгубих си цял ден, но аз без колата не мога, карам я постоянно“. С шофирането няма проблеми, стига автомобилът да е автоматик. Разбира много добре майките на деца с увреждания. „На Запад при инвалидите ходят рехабилитатори в дома им и всичко се поема от държавата. Там хората с увреждания се чувстват пълноправни граждани, могат да ходят навсякъде и да правят всичко. У нас не е така и това е ужасно. За да се грижи за детето си, една майка не трябва да ходи на работа, а да се отдаде напълно на него. Не знам как се справят“, откровен е Денислав, но знае, че и на политиците не им е лесно да разрешат проблема. Самият той отскоро влиза по малко и в ролята на общественик, тъй като е част от групата на съветниците по спорт към президента. Лично той никога не е изпитвал неудобство, че има протеза. Като малък играел пред блока с децата, ритал футбол и всичко останало без да усеща някакво притеснение. „Аз си ходих без протеза, слагах я само на училище и после в залата. Всички ме приемаха нормално и съм облагодетелстван, че не са ме подигравали или обиждали, за да ми остане някаква травма“, казва Денислав. Майка му Злати минава за неговия най-голям фен. За да го гледа по първенствата, тя си взема отпуска от работа, качва се на колата, шофира по 10-ина часа и го подкрепя от трибуните на залите по Европа. Така бе и на световното в Словения. Всъщност, никой друг освен Денислав в семейство Коджабашеви не е спортувал активно. Майката е директор на корабна агенция във Варна, а баща му – капитан на кораб. От изявите на батко си по състезания се вълнува и брат му Стефан, който е по-малък с 10 години от него. „Ходи в залата да играе за удоволствие, но няма да става спортист“, разкрива Денислав. И все пак в рода му има спортна жилка, тъй като лекоатлетът Момчил Караилиев е негов втори братовчед. За разлика от много други спортисти, за Денислав Коджабашев книгите и театъра не са му чужди. Когато си е в София и е на по-лек тренировъчен режим, обича да гледа комедийни и разтоварващи постановки. Любими актьори са му Сашо Кадиев, Филип Аврамов и Сашо Дойнов. „Театърът е място, където като вляза и седна в залата, изключвам всичко от главата си и просто се наслаждавам на играта на актьорите. Така релаксирам и се зареждам с енергия“. Докато пътува за състезание пък предпочита да прекарва времето в четене. Обича спортните биографии, поучителни и вдъхновяващи книги. Сред любимите му е „Кривата на щастието“ на Иво Иванов. „Обичам да гледам различни спортни мероприятия. Фен съм на футбола и особено на ЦСКА, редовно ходя на мачове. С Мария обичаме да обикаляме забележителностите на България. Поставили сме си за цел да посетим 100-те национални туристически обекта“. Преди година подари на дядо си по случай 70-годишния му юбилей посещение на мача „Барселона“ - „Ювентус“ от 1/4-финалите на Шампионската лига, което остава незабравим спомен и за двамата.", "date": "2018.10.27", "title": "Денислав Коджабашев – различният шампион"}
{"url": "https://www.monitor.bg:443/bg/a/view/chetirinadeseta-podozritelna-pratka-tozi-pyt-do-goljam-daritel-na-demokratite-v-sa-sht-147982", "text": "ФБР съобщи за 14-а подозрителна пратка, адресирана на милиардера Том Стайър, който е дарител на Демократическата партия и е водил кампания за импийчмънт на президента Тръмп, предаде АП. \"В Калифорния е намерена пратка, приличаща на тези, в които имаше самоделни взривни устройства, и адресирана до Том Стайър\", се казва в изявление на ФБР. По-рано за изпращането на 13 пратки със самоделни взривни устройства бе задържан 56-годишният Сизар Сейък. Сред адресатите му бяха бившите президенти на САЩ Барак Обама и Бил Клинтън, бившият държавен секретар и кандидат-президент Хилари Клинтън, финансистът Джордж Сорос и актьорът Робърт де Ниро. Всички те са известни с критиките си към президента Тръмп. Две от 14-те пратки бяха изпратени в редакцията на телевизия Си Ен Ен. Никое от устройствата не е избухнало и няма пострадали при тези инциденти.", "date": "2018.10.27", "title": "Четиринадесета подозрителна пратка – този път до голям дарител на демократите в САЩ"}
{"url": "https://www.monitor.bg:443/bg/a/view/vryshtame-chasovnicite-chas-nazad-prez-noshtta-sreshtu-nedelja-147983", "text": "На 28 октомври (неделя) в 4.00 часа сутринта ще стане връщането към астрономическото време, съобщава Българският институт по метрология. Тогава часовниците ще бъдат върнати с един час назад. 96% от общо 17 000 българи, участвали в допитване дали да преминем към изцяло лятно или изцяло зимно часово време, са гласували против местенето на часовника. Това означава, че в неделя ще преместим стрелките с час назад - най-вероятно за последен път, и ще преминем към астрономическо или зимно часово време. Според проучването на енергийното министерство 51% от гласувалите предпочитат за постоянно да бъде избрано лятното часово време, докато в полза на зимното са гласували 38% от анкетираните. 7% не са конкретизирали предпочитания. Психолозите смятат, че хората предпочитат лятното часово време, защото става тъмно по-късно.", "date": "2018.10.27", "title": "Връщаме часовниците час назад тази нощ"}
{"url": "https://www.monitor.bg:443/bg/a/view/majka-i-18-godishnijat-j-sin-postradaha-v-dve-posledovatelni-avtoproizshestvija-147987", "text": "На връх Димитровден в Благоевград 40-годишна майка и 18 годишният й син Борислав Стойчев пострадаха тежко  в две последователни произшествия с автомобили.  Около 15 часа на бул. „Васил Левски“ майката е пометена  от джип „Хонда“ на  пешеходна пътека. След обстоен преглед  в спешно отделение с тежка контузия на главата и фрактура  на крака тя е транспортирана с реанимобил  в „Пиригов“. Нямаше късмет и нейния 18-годишен син Борислав, който научава за инцидента с майка си и с кола на приятел притеснен потегля  към спешно отделение, за да се информира за нейното състояние. На ул. „14 полк“ катастрофира  нелепо и след сигнал от свидетели на тел.112 линейка транспортира и него в спешно отделение. Оказа се, че има пукнат череп  и втори реанимобил транспортира пострадалия син също  в „Пиригов“.", "date": "2018.10.27", "title": "Майка и 18-годишният й син пострадаха в две последователни автопроизшествия"}
{"url": "https://www.monitor.bg:443/bg/a/view/turcija-vryshta-mitio-ochite-v-bylgarija-147985", "text": "Турските власти са одобрили екстрадицията на несебърския бос Димитър Желязков, съобщи “24 часа”.  Близки на Митьо Очите казаха, че самият той искал по-бързо да приключи процедурата и да бъде върнат в България. Според неофициална информация делото за екстрадицията на несебърския бос е било гледано преди около петнайсетина дни, но все още в България не са получени необходимите документи от турската страна. Те трябва да пристигнат в правосъдното министерство, след което да се организира конвоирането на Митьо Очите в България, обясниха бургаски юристи. Желязков бе арестуван в Истанбул в началото на август т.г., а броени дни преди това при акция на специализираната прокуратура в Бургас и съседни градчета бяха задържани 19 души. Част от тях бяха обвинени в участие в организирана престъпна група за рекет, палежи, побоища и наркотици с лидер Димитър Желязков. Самият той бе задържан в луксозен хотел в Истанбул заедно със зърнения бос и общински съветник от Бургас Бенчо Бенчев. В събота в Пловдив главният прокурор Сотир Цацаров, цитиран от БНР, потвърди за връщането на Димитър Желязков - Митьо Очите в България. \"Приключила е процедурата по екстрадацията в турския съд и предстои връщането му в България\", посочи Цацаров. \"Кога точно ще бъде предаден Димитър Желязков, зависи отново от турския съд\", заяви още той. Цацаров съобщи също така, че тече процедура по екстрадиция на семейство Баневи във френския съд. Двамата ще бъдат разследвани за пране на пари и длъжностни престъпления, съобщи Блиц. Цацаров участва в национална среща на съдебните медици в Града под тепетата. Бизнесменът Николай Банев и съпругата му Евгения са били арестувани в Ница при акция на френската полиция, след издадена Европейска заповед за арест. Разследването за момента срещу тях е свързано с дейността на приватизирания завод „Полимери“ АД. \"Баневи ще бъдат разследвани по няколко обвинения, „Полимери” е само началото, добави още Цацаров. Цацаров каза още, че издирването на Ветко и Маринела Арабаджиеви също е в ръцете на френската полиция и очакват скоро те да бъдат намерени. Цацаров заяви също така, че Иво Прокопиев е разследван не като издател, а като бизнесмен и по-конкретно за \"Каолин\". Твърденията, че бил подведен под отговорност, защото неговите издания пишели срещу корупцията, не отговарят на истината. Обвинител номер едно се въздържа да посочи конкретни подробности за Прокопиев и уточни, че е обвинен за пране на пари.", "date": "2018.10.27", "title": "Турция връща Митьо Очите в България"}
{"url": "https://www.monitor.bg:443/bg/a/view/bojko-borisov-rabotata-na-instituciite-dava-rezultati-i-tova-jadosva-opozicijata-147986", "text": "Искането за предсрочни избори е нормално за опозицията. Има на четири години избори, правиш ги и управляваш. Едни нови избори са още 50 млн. лева. Това заяви министър-председателят Бойко Борисов  по време на инспекцията на строежа на АМ \"Хемус\" при трасето между Белокопитово и Буховци, съобщиха от правителствения пресцентър. Премиерът Борисов припомни как след управлението на кабинета \"Орешарски\" държавата е платила близо 7 млрд. и е заварила дефицит от 4 процента. \"Сега в следващия бюджет половин милиард лева има повече за образование, повече от половин милиард за здравеопазване, 10 процента върху заплатите на полицаи отгоре, военни, съдебна охрана, лекари. Половин милиард повече за общините, 150 млн. лева повече за хората с увреждания. Кое е в колапс?\", каза Борисов. По думите му работата на институциите дава резултати и това ядосва опозицията. \"Макар и късно, но действително специализираният съд и прокуратура в момента, заедно с нашите служби проявяват и воля, и професионализъм, и желание. Така че, винаги има какво да се желае повече\", заяви премиерът. \"Че институциите задържат олигарси, това ли ги е яд или, че контрабандата от 34 процента слезе на 5 процента и че бюджетът за новата година вследствие борбата на институциите, не на отделни хора, донесе милиарди повече в хазната\", попита Борисов. Той припомни, че миналата година се наложи държавата да отпусне 12 млн. лева за изчистването на опасните химикали в \"Полимери\" - Девня. \"АМ \"Хемус\" защо не я направиха. Важна ли е тя за гражданите на Търговище, на Шумен\", попита Борисов и припомни, че кабинетът \"Орешарски\" я извади от програмата за финансиране с европейски фондове. При инспекцията на трасето на АМ \"Хемус\" между Белокопитово и Буховци министър-председателят информира, че кметовете на Шумен и Търговище са сигнализирали за трудност при отчуждаването на 180 декара земеделска земя. След инспекцията на строителните дейности, за да не бъде спиран строежът на съоръжението, в Търговище се състоя среща със собственика - крупния агробизнесмен Божидар Митов. Премиерът Борисов разговаря със собственика на земята, като се разбраха да се търси законово решение, за да не се забавя строежът на магистралата. Митов е поискал да не бъде обезщетяван с пари, а 180-те му декара да бъдат заменени със земя, равностойна по категория от Държавния поземлен фонд. \"Става въпрос за оспорване на Подробен устройствен план и за замяна на имоти. Според мен сме се договорили с помощта и на премиера, като медиатор между страните\", каза пред журналисти след срещата Светослав Глосов, председател на Управителния съвет на АПИ. Според него е намерен законов начин за решаване на проблема. Няма да има изоставане и строителството на магистралата няма да се забави, категоричен бе той. С другите собственици върви процедура за разплащане. На срещата присъстваха още областният управител на Търговище Митко Стайков, заместникът му Панайот Димитров и кметовете на Търговище Дарин Димитров и на Шумен Любомир Христов.", "date": "2018.10.27", "title": "Бойко Борисов: Работата на институциите дава резултати и това ядосва опозицията"}
{"url": "https://www.monitor.bg:443/bg/a/view/prochutijat-frenski-kinorejisior-benoa-jako-naj-zabavno-mi-e-da-rabotja-s-mladi-aktrisi-147961", "text": "Не се старая да разбера жените, по-скоро искам да се приближа до тях, коментира той в интервю пред \"Монитор\". - Предполагам, че ако един ден по някаква причина – свързана с напредването на възрастта или друга, не бих могъл повече да правя филми, тогава сигурно бих се замислил дали да не стана писател. А фактът, че над половината мои филми са базирани на книги, се обяснява с това, че още от най-ранното си детство аз съм изключително страстен читател. Аз съм отдаден на книгите. Когато чета някоя книга – роман, новела или дори есе, обикновено в главата ми се появява филм. Самата книга се филмира в мозъка ми и съответно, когато „видя“ този филм, много често той се превръща и в реалност. - Ако трябва да резюмирам живота си в синопсис за филм, той би започнал с едно дете, което е много лош, направо трагичен ученик. Не след дълго то се превръща в младеж, който скоро престава да посещава училище, предпочита да ходи на кино и да гледа филми. Но благодарение на това, че много е чел, има възможност за достъп до най-различни предизвикателства, посреща живота по отворен, свободен начин и съответно се въвлича в много и различни ситуации – любовни, политически, социални. Така че животът на главния герой е по-скоро едно обещание, което той си дава в началото и което впоследствие постепенно се изпълнява. - Тази глава от книгата е изключително странна, но много щастлива. Винаги съм искал да правя филми и това правя – правя филми през цялото време. Правя добри филми, по-добри филми, по-малко добри филми и някои не чак толкова добри, но правя непрекъснато филми, което беше и мечтата ми още от съвсем невръстен. Нямам никаква причина, нито право да се оплаквам. - Бих останал в днешния ден. Защото животът в периода, в който съм се родил, ми позволява да си представям какъв е бил животът в другите епохи. Което си е късмет. - В киното хубавите женски роли не са по-малко, напротив – седмото изкуство дава възможност женските образи да се еманципират и да бъдат разработени на високо ниво. Всъщност това, което може би наблюдаваме в днешно време, са оплакванията на жените в изкуството – до голяма степен те на Запад просто се оплакват от всичко. Но ако погледнем към историята на киното и особено ако се съсредоточим върху златната ера на Холивуд, ще видим, че там се създават иконични женски образи, които са много и които наистина са поставени на пиедестал. - Тъй като съм мъж или поне мъж до доказване на противното (а вече на тази възраст е малко късно да се доказва противното), аз съответно се интересувам от жени. Но не бих казал, че се старая да ги разбера – това не значи нищо, по-скоро искам да се приближа до тях. Естествено, ние всички сме човешки същества, но половината човечество са жени, половината са мъже и колкото и да сме подобни, бидейки човешки същества, същевременно се и различаваме. Това разграничение между половете е в основата на всички разлики – социални, еротични и т.н., включително и в изкуството. - Отговорът по отношение на този извод по-скоро е „не“, но до собствена дефиниция за жената все още не съм успял да стигна... - Мога да твърдя, че съм изиграл немалка роля в кариерите на Катрин Деньов, Изабел Юпер, Изабел Аджани, Шарлот Генсбур и много още... Последният пример за такава актриса, която съм открил и която след това се превърна в доста разпознаваема личност, е Леа Сейду. Преди филмите с мен тя беше правила няколко други, но не беше особено позната. А със „Сбогом, моя кралице“ и „Дневникът на една камериерка“ придоби известност. Най-забавно ми е, когато работя с такива млади актриси. Аз им казвам: „Трябва да те водя малко или много, ето виж – това е филмът, който ще снимаме, но ти ми покажи как живееш, как възприемаш света, измисли нещо, създай нещо – заедно с мен“. Винаги е забавно, защото аз правя обратното на това, което обикновено се прави. Когато имаш една млада актриса, обичайно я възприемаш като глина, която трябва да се оформи. А аз правя обратното – оставям я тя да вае. - Да, със сигурност имам, но няма никога да кажа коя е. - Да, много филми съм снимал с нея и като че ли съм режисьорът, с когото тя е снимала най-много. В работата си Изабел на първо място е неимоверно взискателна. И също така изключително отворена в момента на създаването на нейния персонаж. Тя почти не се подготвя предварително, по-скоро смята, че персонажът няма предопределен характер, така че когато дойде вече денят на снимките, тя влиза в живота му и всъщност се превъплъщава в човек, който преди това е бил само една хипотеза. - Актьорът, с когото сме на една и съща възраст, но с когото никога не сме имали възможност да работим заедно, е Жерар Депардийо. Много бих искал да работя с него. Има, разбира се, и други, но честно казано той е единственият, с когото бих искал да снимам и държа да не се разминем. Мъжете обаче не ме вълнуват чак толкова... - Всъщност не е вярно, че тази вълна подминава Франция. У нас също има много дебати, дори имаше актриси, които изведнъж едва ли не се „събудиха“ и разказаха истории, които са им се случили преди години. В крайна сметка френската киноиндустрия е като едно малко село – всички се познаваме. Аз познавам всички и за тези над 4 десетилетия, в които правя кино, мога да ви кажа, че знам два случая, не, всъщност три, в които някой режисьор е пристъпил границите. Това като брой е много по-малко, отколкото са подобните неприятни ситуации в офисите на големите фирми например. Естествено, има много любовни истории между актриси и режисьори – когато хората разказват и се превъплъщават в любовни истории, се създава някаква магия, която понякога се пренася и извън екрана. Но това е щастлива ситуация... Иначе, като погледнем всички европейски актриси, които обявиха своите истории на насилие, почти съм сигурен, че всички замесени режисьори бяха не европейски, а американски. А що се отнася до самия Харви Уайнстийн, всички знаехме какъв проблем има той. Аз знаех от поне десетина години. Тази информация си я имаше и момичетата, които са отивали при него, също са знаели. И това е странното, че ти, знаейки къде отиваш – пак отиваш при него. Какъвто вероятно е и случаят с Азия Ардженто. Изабел Юпер например никога, никога не е ходила при него. Тя изрично го избягваше. Участвала е в един филм, продуциран от Уайнстийн. Имало организирана вечеря и когато се появила в лобито на хотела за въпросната вечеря, й казали, че тя ще е горе в стаята му. И Изабел просто си тръгнала. * Беноа Жако е роден на 5 февруари 1947 г. в Париж * Дебютира като сценарист и режисьор през 1975 г. с филма „Музикантът убиец“ по мотиви от романа „Престъпление и наказание“ на Достоевски * В кариерата си има над 40 филма като режисьор, 25 като сценарист и днес е едно от най-авторитетните имена в европейското кино * Има множество номинации за престижни филмови отличия: „Златен лъв“ от фестивала във Венеция, „Златна палма“ от Кан, „Златна мечка“ от Берлинале, „Кристален глобус“ от Карлови Вари, за наградите „Сезар“, „Люмиер“ и др. * Носител е на приза „Рене Клер“ за постижения в областта на седмото изкуство * Сред известните му ленти са „Училище за страсти“, „Крилете на гълъбицата“, „Седмото небе“, „Три сърца“, „Недосегаемият“ * Французинът бе специален гост на кино-литературния фестивал „СинеЛибри 2018“, където представи 3 свои филма: най-новия „Ева“, „Вила Амалия“ (и двата с Изабел Юпер) и „Сбогом, моя кралице“ (с Леа Сейду, Даян Крюгер, Виржини Ледойен)", "date": "2018.10.27", "title": "Прочутият френски кинорежисьор Беноа Жако: Най-забавно ми е да работя с млади актриси"}
{"url": "https://www.monitor.bg:443/bg/a/view/sedmichen-horoskop-za-27-oktomvri-2-noemvri-147978", "text": "В събота внимавайте с кого се обвързвате и за какво, за да не страдате в бъдеще и да не ангажирате неприятно децата с проблемите си. Неблагоприятен ден за сключване на брак и за приемане на каквито и да било оферти. В неделя лесно ще прекрачите препятствията и ще постигнете целта си. Всеки проведен разговор ще носи ползи и защити. Вечерта си поръчайте сън-прогноза. 29-и е може би един от най-добрите дни за уреждане на фирмени отношения и регистрации на патенти в тази година. Проблемите ще са повече за родените в първата декада, особено ако действат с посредници и подставени лица, които ще се облагодетелстват от парите и възможностите им. Не упълномощавайте непроверени хора да вършат делата важни за семейството ви. На 30-и всичко научено и проучено ще ви влезе в работа. Печели този който държи ключът към важни срещи и информации. Не споделяйте всичко, за да не дадете шанс на конкуренцията. 31-и е свързан с преследването и изгнанието. Ако в този ден уредите документи или заминете за чужбина дълго няма да се върнете. Отварят се огромни апетити, постигат се недостижими в миналото цели, но на висока цена. 1-и е ден за реформи, за приемане и внедряване на нови закони и разпоредби. Ден и на мечешките услуги. Вършете си работата сами и сами си харчете парите. В петък е важно да се приключва, а не да се започват нови дейности. 27-и е ден, в който умелите играчи на пазара си плетат мрежите и ловят наивници. Ловим се като мухи на всякакви реклами. Денят носи опасност от духовни измами и раздвоение на съзнанието. Внимавайте с алкохола и стимулантите. Може да ви бъде наложена нечия воля, ако в даден момент не мислите трезво. Чудесно е тази вечер да поседите край огън и мислено да изгорите в пламъците му всичко негативно в живота си. В неделя ще се случват събития позволяващи да вдигнете нивото, да се освободите от неприятности и тежести и да постигнете целите си. Преследвайте най-важната си цел, не се разпилявайте. За 29-и планирайте сключване на нов договор, уреждане на патенти и разрешителни. Узаконете дейността си, излезте от сивата икономика, ако не искате да си имате неприятности. Може да се очакват проверки от данъчни или други контролни органи по линия на дейността, която упражнявате. На 30-и проучете документи и предписания, за да излезете с чест от всеки проблем. На 31-и старото се руши, ден на коренната реформа, на желанието да зарежеш всичко и да заминеш към нови места за работа и живот. Конкуренцията е безмилостна, но пътят ви е свободен. Меркурий вече не ви гледа в опозиция. 1-и е ден за включване на резервите в името на целта, която искате да постигнете. На 2-и ще постигнете поне една цел и ще се стабилизирате. През уикенда Луната е във вашия знак, очертават се пътувания. В събота лесно ще попадате под странични влияния и въздействия. Някой ще се опитва да свърши своята работа чрез вашите ръце, ум и действия. Бъдете особено внимателни, не влизайте в коалиции, не работете в екип, не правете предложение за брак и не се обвързвайте с никого независимо екстрите, които ви предлага и обещава. В неделя всяка цел е достижима, преградите се преодоляват, връщате си една близост и любов. Ще отхвърлите съмненията и в професионален план и за понеделник ще планирате важен ход. Каквото се подпише на 29-и ще обезпечи бъдещето на дейността, на търговската ви и лична инициатива. Узаконете фирми, уредете патенти, заверете книжки, подновете стопирана дейност, платете глоби до края на месеца, защото от 31-и планетата на бизнеса Меркурий ще ви гледа в опозиция от знака на Стрелеца. Трудно ще гоните далечни цели, ако не сте постигнали близките такива. 30-и ще ви даде възможност да получите достъп до средства и информации за контрол на хора и ситуации. Но на 31-и вече ще ви удрят през пръстите, ако посегнете където има забрани. На 1-и влизате в нов режим, залагате здрав фундамент за бъдещето, възраждате стопирана дейност, връзка или работа. На 2-и изчакайте, не започвайте нищо ново и важно преди да приключите с обещаното. 27-и е ден на мрежата, на капана, в който лесно ще попаднат тези, които не контролират пороците си, които тази вечер ще злоупотребят с алкохола и стимулантите и ще бъдат лесно манипулируеми. Денят е неблагоприятен за сключване на договори и брак, както и за всякакъв тип обвързване. Неделният ден е удачен за всяка инициатива, която ще ви вдигне нивото и разшири кръга на изява и компетентност. 29-и е ден за уреждане на права и предимства, за прехвърляне собственост на децата, за уреждане на семейни и фирмени отношения. Родените в първата декада може да прекратят стара дейност, но и да стартират нови производства с нова собственост и при нови условия по договори. Всичко, което научите и проучите на 30-и ще ви влезе в работа. Започнете нов учебен и квалификационен курс, извадете хобито и работата си на по-висока позиция, учете езици. 31-и ви вкарва в неприятни отношения, срещате конкуренти и забрани. В тялото и душата се отварят стари рани. Не си режете ноктите и не планирайте хирургични интервенции, особено по отношение на кръвоносната система и сърцето. На 1-и на всички нива започват реформи и промени. Ще се събудите с откровение за важното, което трябва да се направи и начините да се постигне целта. На 2-и нищо да не се започва. Приключете с обещаните проекти, дейности и стари програми. На 27-и няма друга роля освен тази на паяка или на мухата. Лесно се попада в схеми и измамни положения. Сами може да създадете такива или да попаднете в тях. В такъв момент не е препоръчително да се свързвате във важни за бъдещето ви отношения с когото и да било. Най-лошият ден за сключване на брак в този месец. Единият ще бъде вечно използван и връзката няма да е равностойна. В неделя хоризонтите пред вас се отварят, преодоляват се лесно всякакви препятствия и още по-лесно се печелят състезания и конкурси. В понеделник проблемите ще са повече за родените в края на зодията, особено ако не са уредили юридическите въпроси по отношение на бизнеса си. Това е важен ден за уреждане на патенти и разрешителни, за подновяване на фирмена дейност и пренасочване на средства. Явете се на търгове, кандидатствайте за финансиране. 30-и изисква обмен на информации, ровене в справочници и специализирана литература, за да си в час с изискванията на момента. 31-и дава възможност на родените в първата декада окончателно да елиминират конкурент от играта. За грешка няма прошка. На 1-и заложете новите фундаменти, представете новите си оферти, редактирайте старите в изгодна за вас посока. На 2-и бавно и полека достигате до целта и получавате награда за добре свършената работа. Съветът към вас в съботния ден е да не се обвързвате с никого, да не поемате ангажименти, които могат да объркат добре подредената ви програма и да ви направят донор и средство за уреждане на нечии сметки. Лесно се попада в капаните на мошеници в мрежата от връзки. В неделя ще се налага да преодолявате всякакви препятствия. Срещите се объркват. Не забравяйте, че се сменя лятното със зимното часово време. Избягвайте излишното натоварване, не се преуморявайте, концентрирайте се само над най-важното и не поемайте допълнителни ангажименти. В понеделник е време да се направи важен ход в бизнеса, да се стартира нова търговска дейност или инициатива, да се направят заверки на фирми и патенти. Уредете данъци и такси. Родените в последните дни на зодията може да получат много изгодно делово предложение. На 30-и започнете нов квалификационен курс, тръгнете на уроци по език и се опитайте да влезете по-дълбоко във фирмените тайни, ако искате да станете важна част от екипа. Може да получите повече права и пълномощия в работата си. 31-и е ден на огромните апетити. Стойте отстрани, когато големите се бият за кокала. Отложеното за 1-и ще ви даде повече шансове и възможност да стъпите на здрава основа. Сключете нови договори, подновете старите. 2-и е ден на награди и постижения. Постигате важна цел. В събота се заемете с творческа дейност, но на свой терен, със свои средства и без да привличате някого към работата и проектите си. Всичко, което направите със собствени сили и средства ще ви донесе късмет и ползи. Да не се работи в екип. Не допускайте чужди хора в кухнята на бизнеса и семейните си отношения. Пътувайте в неделя, уредете си срещи на място, не се съмнявайте, че ще преодолеете преградите и ще разрешите всеки проблем. С действията си в този ден се издигате на нова навивка в работата и в живота. 29-и ще е труден за родените в първата декада. Ще се наложи да тичате по инстанции, да уреждате документи, да си търсите правата и парите по договори. Ще е трудно, но без битка няма да имате победа. Побързайте, уредете новите си договори, защото във вторник проблемите ви ще никнат като гъби и може да изпаднете от една класация. Ако на 30-и заминете за чужбина дълго няма да се върнете. Не се включвайте в колективни инициативи. Стойте настрана от битките, които се водят. Може опасно да ви засегнат, конкуренцията е безмилостна. Ден на невъзвращенците. 1-и дава възможност да стъпите на нова база, да си осигурите нужната протекция и финансиране, да уредите нови договори и поръчки. На 2-и се движете към старата цел, не си поставяйте нови цели и не приемайте нови ангажименти. Настоящият период ще ви даде огромни шансове, пълномощия и предимства. Ще печелите в момент когато другите губят позиции, отказват се от играта или просто биват надиграни от хора като вас, които в момента са в особено силна позиция. Планетата на бизнес контактите, търговията и комуникациите Меркурий ще напусне вашия знак на 31-и и ще отиде да помага в работите на Стрелеца. На 8 ноември и големият покровител Юпитер ще напусне Скорпиона, така че в момента вие се намирате в зоната на есента на вашите възможности и обирате реколтата на дългогодишните си старания, работа и активни действия. Поставете ултиматуми на 27-и към хората, които се опитват да се измъкнат от някаква отговорност към вас. В неделя уредете срещите си за понеделник. Имайте предвид, че 29-и е изключително мощен ден, особено за родените в третата декада, които може да постигнат максимума при сделки и договаряния, да спечелят дела и да стартират нова фирмена дейност. 30-и е ден за проучване на пазара и на възможностите на тези, с които смятате да работите. Търсете поверителна информация. На 31-и може да загубите някои пълномощия. Вратата на късмета започва да се затваря, една връзка и ангажимент приключват. На 1-и предстои преструктуриране. Влезте в час с новите изисквания и в петък се опитайте да стигнете до финала на обещаната работа. Ще сбъркате, ако на 27-и се обвържете с някого за каквото и да било. Очертава се опасност от зарибявания и за децата. Не се препоръчват нови срещи и запознанства. Сключените в този ден бракове ще са неравностойни и губещи. Ограничете до минимум контактите с непознати. Не изневерявайте, но може да ви изневерят. В неделя опитайте да се отървете от илюзии и фикс идеи. Този ден може да ви помогне да постигнете важна за вас цел, но на всяка крачка ще срещате спънки и препятствия. Не се разпилявайте. 29-и ще отвори нова страница в живота и професионалните ви възможности. Чудесен ден за подписване на нови договори, за старт на нова лична и бизнес програма, за вадене на патенти и разрешителни за работа или за старт на нова фирмена дейност. Започва да просветлява пред вас, виждате ясно целта. На 31-и планетата на бизнеса и търговската инициатива Меркурий ще навлезе във вашия знак, а това ще повиши личната ви конкурентоспособност. Тава е денят на големите апетити. Внимавайте, конкуренцията е безмилостна, но шансовете са на ваша страна. 1-и ще ви даде възможност за подписване на нови договори и старт на нова работа. На 2-и приключете със старите дейности, изпълнете дадените обещания и се освободете за новото, което напира да влезе в живота ви. Ще има сълзи, старото не иска да ви пусне и изпусне. 27-и е ден на двойнствени игри и на желанието да се използва чуждия потенциал, да се получава без да се отдава енергия, подкрепа и любов. Помагайте в рамките на семейството с каквото можете, но ограничете до минимум контактите със странични хора. Не позволявайте на пари, чувства и подкрепа да изтичат извън семейството и дома. В неделя постигате максималното независимо преградите по пътя. На 29-и ви предстоят битки за пълномощия и права. Нищо няма да ви се даде даром. Вадете документи и разрешителни, които ще помогнат да се справите с нарастващата конкуренция. Трудно ще спечелите конкурс. Положете повече усилия и на 30-и, когато трябва да се търсят нови варианти и възможности и да се създават нови съюзи. Всичко, което научите и проучите в този ден ще ви влезе в работа. Започнете нов курс по език или за друго лично и физическо усъвършенстване. 31-и е ден свързан с насилието, с разрушението, с коренната реформа, която се опитваме да проведем на всички нива. Някой ще бъде изхвърлен от играта тук и ще се опита да замине за чужбина. Не се включвайте в масовки, не ходете по митинги и събрания, не се подавайте на съблазни и провокации. 1-и ще ви даде нови насоки и възможност за подписване на нови договори. Влезте в нова среда, започнете нова работа. На 2-и приключете обещаното преди и ще си получите наградите и парите. 27-и ви носи полет на творческата фантазия. Ден на паяка, но и на човека-паяк, който ще работи за защита на другите от злото. Правете каквото трябва, пък да става каквото ще. Не афиширайте дейността си, не ви трябват фанфари за нещата, които вършите в името на общата полза. На 28-и ще изживеете приятни моменти. Пътувайте, отхвърлете съмненията, вземете важно решение, което ще помогне да вдигнете нивото, да се изкачите по пътя на личното си и духовно развитие. Вечерта си поръчайте сън-прогноза. На 29-и тичайте по инстанции, вършете важната работа, която ще ви осигури нови възможности и шансове за бъдеща активност, дейност и бизнес. Всяка среща ще е от значение и ще ви носи ползи. Ден на неудържимо движение напред и нагоре. Родените в третата декада ще имат по-натоварена програма, ще трябва да уреждат документи и разрешителни. 30-и изисква да се задълбочите и да потърсите повече информация за предстоящите ви творчески и семейни инициативи. 31-и ще бъде тежък ден за родените в първата декада, които може да се откажат от битките на местен терен и да се насочат към чужбина. Ден на за силна конкуренция, на натиск, на който малцина ще издържат. Печелят хората с хищнически заложби. Ако не сте от тази порода нямате шанс. На 1-и започнете с реформите, а на 2-и довършете ангажиментите си. В събота лесно се попада в плен на чужди мисли, амбиции, емоции и желания. Родените в първата декада са в по-тежка позиция. Заблудените рибки ще бъдат изловени в мрежата на рибари-изкусители. Не се обвързвайте с никого на никаква цена. Лесно се прилепва към порока. Не тръгвайте на път с хора, които не познавате добре. Лош ден за сключване на брак. Енергията на връзките тече само в една посока и единият със сигурност ще бъде ощетен. В неделя преградите пред вас са трудно преодолими. Само, който ви обича ще ви помогне, другите постоянно ще ви затрудняват с изисквания. До вечерта поне една цел ще бъде постигната, но с големи трудности. Но на 29-и отпушвате клапи и тапи, стартирате нова дейност, отваряте нова фирма или уреждате документите свързани със старта на новите ви дейности и новия ви начин на живот. Родените в края на зодията ще получат максимални екстри и поръчки. На 30-и може да бъдете допуснати до таен кръг, до много ценна информация и да станете част от доверените хора в нечия дейност и работа. Насочете усилията си в нова посока на опитност, започнете нов квалификационен курс, нова работа и връзка. На 31-и стойте настрана от битките на силните. Окадете дома си, проведете прочистващи процедури. На 1-и сключете нови договори. На 2-и приключвайте, но нищо важно не започвайте.", "date": "2018.10.27", "title": "Седмичен хороскоп за 27 октомври - 2 ноември"}
{"url": "https://www.monitor.bg:443/bg/a/view/slynchevo-s-razkysana-oblachnost-i-umeren-vjatyr-prez-uikenda-147979", "text": "Днес ще преобладава слънчево време с разкъсана висока облачност. Ще духа слаб до умерен вятър от юг-югозапад. Затоплянето ще продължи. Минималните температури ще са от 4 до 9 градуса, а максималните ще са между 21 и 26 градуса. По Черноморието ще бъде предимно слънчево. Ще духа слаб до умерен вятър от юг-югозапад. Максималните температури ще са 20-23 градуса. Температурата на морската вода ще е 17-18 градуса. Вълнението на морето ще е 1-2 бала. В планините ще е предимно слънчево, сутринта по билата - временно мъгливо. Ще духа умерен, временно силен вятър от запад-югозапад. Максималната температура на височина 1200 метра ще е около 16 градуса, на 2000 метра - около 9 градуса. В неделя и понеделник вятърът ще остане югозападен, слаб до умерен, в Източна България през втория ден - и временно силен. Затоплянето ще продължи и дневните температури ще надхвърлят 20 градуса, на места в припланинските райони и в Източна България ще достигат 26-27 градуса. Минималните също ще се повишат. Ще има разкъсана, през втория ден - значителна, предимно висока и средна облачност, а на отделни места в югоизточните райони и по Черноморието преди обяд ще бъде с ниска облачност или мъгла; там дневните температури ще остават малко по-ниски.", "date": "2018.10.27", "title": "Слънчево с разкъсана облачност и умерен вятър през уикенда"}
{"url": "https://www.monitor.bg:443/bg/a/view/trima-zaginali-v-katastrofi-v-stranata-za-denonoshtie-147989", "text": "Трима души са загинали в 18 тежки катастрофи в страната през последното денонощие, съобщиха от пресцентъра на МРВ. При пътните инциденти са пострадали 17 души. В София са станали едно тежко и 38 леки пътнотранспортни произшествия, при които един човек е загубил живота си.", "date": "2018.10.27", "title": "Трима загинали в катастрофи в страната за денонощие"}
{"url": "https://www.monitor.bg:443/bg/a/view/cvetan-cvetanov-cikyl-ot-izbor-v-izbor-ne-reshava-problemite-147988", "text": "Цикъл от избор в избор не решава проблемите, а само ги отлага и размива във времето. Това каза председателят на ПГ на ГЕРБ и зам.-председател на партията при откриването на Осмия университет на Старейшини ГЕРБ в Сандански. Той отбеляза, че всяка една от структурите на ГЕРБ трябва да е като юмрук и да показва това, което ГЕРБ прави, защото няма от какво да се срамува. Най-лесно е да кажем - всички са виновни, най-лесно е да хвърлиш фалшиви новини, най-лесно е да има популизъм, по-трудно е да отстояваш принципи, посочи той. ГЕРБ работи с всички кметове, от всички общини, независимо от коя партия е той, отбеляза Цветанов. По думите му БСП прави всичко възможно да провокира напрежение в държавата и не подкрепя дори добри намерения, защото единствената цел на социалистите е да предизвикат предсрочни избори. По отношение на ДПС Цветанов заяви, че движението ще бъде още по-остра опозиция. Убеден съм, че в техните решения има и много сериозен разум, когато става въпрос за европейски утвърждаващата се перспектива на страната, каза той и допълни, че ДПС са много по-евроатлантически настроени от БСП. Цветанов припомни и позиция на движението в подкрепа на правителството за запазване на плоския данък. Той посочи още, че ДПС и ГЕРБ са единстените партии, които се състезават политически в смесените райони. По думите на Цветанов, ако ГЕРБ са управлявали 10 години без прекъсване, сега страната е щяла да бъде много по-добре. Той допълни, че прекъсването от 2013-2014 г. при управлението на Орешарски е върнало държавата назад.", "date": "2018.10.27", "title": "Цветан Цветанов: Цикъл от избор в избор не решава проблемите"}
{"url": "https://www.monitor.bg:443/bg/a/view/filmoteka-za-helouin-s-bylgarski-dekor-147944", "text": "Празникът Хелоуин, който през последните години е на почит и по нашите ширини, наближава. Едни го свързват с парти и ефектни костюми, други - с израза „Пакост или лакомство“, а трети виждат шанс за маратон с любимите си ужаси. Все пак нищо не повдига духа на ниво празничност така, както тематичните филми. Малко известен факт за родните почитателите на спиращи дъха хоръри е, че немалка част от тях са снимани именно на територията на България. Списъкът с ленти, чиято клапа е щракнала у нас, далеч не се изчерпва с „Непобедимите“, „Рамбо“, „Конан Варварина“ и „300“. „Монитор“ подбра най-интересните филми, след които очакваш нещо да изскочи от всеки ъгъл и ти трябват няколко дни адаптация, за да отидеш посред нощ до тоалетната, без да притичваш. Единственото, което ви трябва, е тиквен пай, топло одеяло и компания за по-страхливите. „Четвъртият вид“ е точно от онези филми, които спрямо стабилността на психиката ти не излизат от главата ти в рамките на седмица или месец. Лентата от 2009 година, която печели приходи от 58 милиона долара при бюджет едва от 10, е заснета в България и в Канада. Ако не се впечатлявате от кървави убийства и рязане на крайници, а търсите тръпката на добрия трилър, това е точното попадение. Бонусът е, че освен невероятната Мила Йовович в роля виждаме и актьора Юлиан Вергов като неин съпруг. Именно след мистериозната смърт на героя на звездата от „Откраднат живот“ се завърта целият сценарий. Всъщност най-страшното в историята е, че тя е базирана на истински факти. „Четвъртият вид“ проследява неразрешена мистерия в град в Аляска, където има необичайно много и необясними изчезвания на хора за последните 40 години и обвинения към правителството, че потулва случая, не по-различни от обстоятелствата около прословутата Зона 51. Д-р Абигейл Тейлър, зад чиято престилка се крие Йовович, записва сеанси на травматизирани пациенти и неволно открива някои от най-тревожните доказателства за отвличания от извънземни. Не звучи кой знае колко ужасяващо, докато не разбереш, че във филма са вградени реални архивни кадри. Един себеуважаващ се любител на страшните филми е гледал поне веднъж поредицата „Погрешен завой“. Сюжетът в частите, които се множат през година-две от 2003-та насам, е идентичен – група младежи бъркат пътя и попадат в гориста местност, а силно деформирани канибали ги ловят, убиват ги и вечерят с частите на телата им. В третия, петия и шестия филм главните попълнения в каста минават през София и правят погрешен завой директно в горите на Витоша. Там героите са посрещнати от семейство „симпатяги“, в което членовете носят култови имена от типа на Трите пръста, Едното око и Зъби триони. Смехът на злодеите се забива болезнено в ума ти като сирена при бедствие, а зад ужасяващите маски стоят предимно българи. Проверка на „Монитор“ сочи, че в тяхната кожа скачат нашенци, сред които Борислав Илиев, Асен Асенов, Радослав Първанов и Данко Йорданов. Българската следа не свършва дотук. В най-новата част от поредицата, която се развива под мотото „Последно убежище“, с участие се разписва моделът Бориса Тютюнджиева. На режисьорския стол пък сяда Валери Милев. Добрата новина – преди дни стана ясно, че римейк на първия филм е получил зелена светлина, като не е изключено отново българи да ни изправят косите от името на Трите пръста и компания. За разлика от „Четвъртият вид“ поредицата „Плюя на гроба ти“ е предвидена за зрителите, които се впечатляват от солидна доза садизъм и кръв. Поради това лентата е приета остро от критиците. Хората със слаби сърца трудно ще стигнат до втора част, в чиято основа е България. И не говорим само за терен на снимките. Историята се върти около амбициозен модел от Ню Йорк, която е отвлечена от трима братя нашенци и доведена в страната ни. В ролите на двама от тях – Георги и Николай Патов, влизат Явор Бахаров и Алек Алексиев. За да спестим нецензурно описание на брутално изнасилване, ще прескочим до частта, в която главната героиня е заровена жива. Отец Димов я спасява и тя по-късно отмъщава на похитителите си, като героят на Алексиев намира смъртта си, като се дави в тоалетна чиния. Един от основните персонажи е детектив Кирил, който също е поверен на българския актьор Георги Златарев. Поради неуместни сцени „Плюя на гроба ти 2“ е допуснат до само един киносалон в Щатите, а феновете го гледат предимно онлайн. Няма как да пропуснем и българския филм „Нощен свят“, който попадна в класацията „Топ 100 хоръри за 2017 година“ в IMDB - най-голямата онлайн база данни за кино- и телевизионни продукции. Това е голям успех за родното кино, имайки предвид, че непосредствено преди „Нощен свят“ се нареждат ужаси като „Майка!“, в който с участие се разписват звезди от калибъра на Мишел Пфайфър, Хавиер Бардем и Дженифър Лорънс. Освен това лентата е първата българска продукция, чиито права са закупени от стрийминг гиганта Netflix. Сред централните персонажи в зловещата история е Лорина Камбурова. Проектът е изцяло заснет в България, а премиерата си направи в рамките на лондонския фестивал FrightFest миналото лято. В главните роли влизат Робърт Инглънд, познат на широката публика като Фреди Крюгер от \"Кошмари на Елм стрийт\", и Джейсън Лондон („Анатомията на Грей”, „Скандал”). Българска следа в каста на „Нощен свят“ освен Камбурова оставят Диана Любенова, Атанас Сребрев и Никола Луканов. Сюжетът на „Нощен свят“ се завърта около бившия полицай Брет Андерсън (Лондон), пропътувал разстоянието от Ел Ей до София, за да стане охранител на стар блок. След поредица от необясними и страховити събития той задълбава в зловещата история на сградата и изучава сенчестите й собственици и бивши работници в нея. „Нощен свят“ грабна вниманието и на критиците, които са категорични, че ниският бюджет на филма по никакъв начин не нарушава качеството му. Критикът Ноел Мъри от вестник „Лос Анджелис таймс“ - втория най-тиражен ежедневник в САЩ, също не пропусна да направи обзор на лентата, видя наскоро „Монитор“. Макар Мъри да е разочарован, че са „останали само 15 минути, в които адът буквално да бъде отприщен“, той отчита страхотната актьорска игра и добрата работа на режисьора Патрисио Валадарес. Наскоро стана ясно, че актьорите Уинона Райдър и Киану Рийвс са сключили брак. Сватбата им датира от 1992 година, когато истински свещеник ги изповядал за снимките на филма „Дракула“ на режисьора Франсис Форд Копола. Лентата е заснета не само в САЩ, но и в България, което означава, че е напълно вероятно точно тук двамата да са си разменили заветното „да“. Именно Копола е осигурил реално духовно лице за екранната церемония. Това разкриха звездите по време на представянето на новата им съвместна лента „Дестинация сватба“. „Ние действително се оженихме в „Дракула“. Не, кълна се, мисля, че сме женени в истинския живот“, разкри Уинона пред сп. Entertainment Weekly, където дава интервю заедно с Рийвс. Звездата от сериала „Странни неща“ дори се сети, че церемонията отпреди 26 години е била навръх Свети Валентин.", "date": "2018.10.27", "title": "Филмотека за Хелоуин с български декор "}
{"url": "https://www.monitor.bg:443/bg/a/view/kubrat-pulev-sreshtu-hui-furi-v-macha-na-istinata-147973", "text": "Кубрат Пулев ще излезе тази вечер в мач срещу Хюи Фюри за определяне на официалния претендент за титлата на Международната боксова федерация (IBF), която в момента принадлежи на Антъни Джошуа. Двубоят на истината е гвоздеят на програмата на гала-вечерта в „Арена Армеец“, която започва в 19,30 ч и ще бъде предавана по телевизия „Диема спорт 2“. Агенция „Монитор“ ви представя двамата боксьори преди важния им мач: 1. Прякор - Кобрата 2. Народност - Българин 3. Роден на 4 май 1981 г. в София 4. Ръст - 194 см 5. Състезателно тегло - 112 кг 6. Разпер на ръцете - 200 см 7. Категория - Тежка (над 90,6 кг) 8. Кариера като аматьор - Национал от 1998 до 2008 г. Европейски шампион за мъже 2008 г. в Ливърпул, бронз от световното в Китай 2005 г., бронз на европейското 2006 г. 9. Дебют като професионалист - 19 септември 2009 г. с нокаут във втория рунд срещу Флориан Бенче (Рум) 10. Треньор - Ули Вегнер (Гер) 11. Промоутър - Ивайло Гоцев (Бъл, САЩ), агенция Epic Sports and Entertanment, Финикс, Аризона, САЩ. 12. Победи на профиринга - 25 победи, 13 с нокаут 13. Загуби - 1 - с нокаут от Владимир Кличко в 5-ия рунд на 15 ноември 2014 година в мач за световната титла на IBF. 14. Боксов произход - Баща му Венко Пулев е шампион на България в свръхтежка кат. (+91 кг), той го въвежда в спорта. С брат му Тервел тренират още от 5-6-годишни. 15. Братя, сестри - Втори най-малък в семейството - има три сестри - Боряна, Ани и Виктория и брат - Тервел, по-малък с 2 години, бронзов медалист в кат. до 91 кг от олимпиадата в Лондон 2012 г., с 11 победи (10 с нокаут) като професионалист в първа тежка категория. 16. Партньор в живота - Андреа - попфолк певица 17. Религия - Православен християнин 18. Образование - Висше - Национална спортна академия \"Васил Левски\", специалност треньор по бокс. 19. Цитат - Ние, българите, можем да направим страхотни неща, ако си повярваме. Горд съм, че съм българин. 1. Прякор - The fist of Fury (Юмрукът на яростта) 2. Народност - Великобритания 3. Роден на 18 септември 1994 г. Стокпорт, област Голям Манчестър, Англия 4. Ръст - 198 см 5. Състезателно тегло - 105 кг 6. Разпер на ръцете - 203 см 7. Категория - Тежка (над 90,6 кг) 8. Кариера като аматьор - Шампион на Великобритания, световен шампион за юноши до 19 г. 2012 г. в Ереван (Арм) в Ереван. 9. Дебют като професионалист - 22 март 2013 г. победа с технически нокаут над Дейвид Уитъм в Монреал 10. Треньор - Питър Фюри 11. Промоутър - Мик Хенеси (Фбр), агенция Hennessy sport, Великобритания 12. Победи на профиринга - 21 победи, 11 с нокаут 13. Загуби - 1 - от Джоузеф Паркър (НЗ) по точки за титлата на WBO на 23 септември 2017 г. в Манчестър 14. Боксов произход - От рода на Ирландските номади, британци с ромски и индийски корени, известни като бойци с голи ръце. Далечен потомък на легендарния цигански боен крал Бартлей Горман. Баща му Питър Фюри е бивш боксьор, в момента негов треньор и треньор на първия му братовчед - световния шампион Тайсън Фюри. Бил е два пъти в затвора - за разпространение на наркотици и пране на пари. 15. Братя, сестри - Вторият най-малък от 3 сестри и трима братя 16. Партньор в живота - Няма, занимава се само със спорт 17. Религия - Православен християнин 18. Образование - Основно, напуска училище на 11 години, за да се занимава само с бокс. Мечтае за колеж. 19. Цитат - За да се биеш като шампион, трябва да тренираш като такъв.", "date": "2018.10.27", "title": "Кубрат Пулев срещу Хюи Фюри в мача на истината"}
{"url": "https://www.monitor.bg:443/bg/a/view/asandj-shte-se-predade-147981", "text": "Основателят на Уикилийкс Джулиан Асандж, който се укрива в посолството на Еквадор в Лондон от 2012 г., е готов да се предаде на британското правосъдие, ако получи гаранции, че няма да бъде екстрадиран в САЩ, съобщи негов адвокат, цитиран от Франс прес. През май 2017 г. Швеция прекрати делото си срещу Асандж за изнасилване и сексуално нападение, но британското правосъдие отказва да отмени издадената срещу него заповед за задържане с аргумента, че през 2012 г. Асандж не е спазил условията на освобождаването си под гаранция. \"Според британските закони Асандж може да бъде осъден на три до шест месеца\" затвор за неспазването на тези условия, обясни адвокатът му Карлос Поведа по еквадорската телевизия Екуавиза. \"Искането на защитата му обаче е да получи нужното уверение, че след тази присъда той няма да бъде екстрадиран в САЩ. Това е изключително важно условие\", добави адвокатът. 47-годишният Асандж се опасява, че ако излезе от еквадорското посолство, ще бъде арестуван, а след това екстрадиран и съден в САЩ за публикуването от Уикилийкс през 2010 г. на множество поверителни американски дипломатически и военни документи. В четвъртък генералният прокурор на Еквадор Иниго Салвадор заяви, че Кито е получил гаранции от Лондон, че Асандж няма да бъде предаден на трета страна, ако напусне еквадорското посолство.", "date": "2018.10.27", "title": "Асандж ще се предаде"}
{"url": "https://www.monitor.bg:443/bg/a/view/chetiristranna-sreshta-za-sirija-v-istanbul-erdogan-posreshta-merkel-makron-i-putin-147980", "text": "Днес в Истанбул ще се проведе среща в четиристранен формат между лидерите на Германия, Франция, Русия и Турция под домакинството на турския президент Реджеп Тайип Ердоган. Основната тема на срещата е посветена на бъдещето на Сирия. Срещата се смята за ключова на фона на усилията на страните да намерят обща формула за политическо решение на сирийския проблем. Говорителят на турския президент Ибрахим Калън заяви в навечерието на срещата, че приоритет за Анкара е политическото решение, а не използването на военни средства. Очакванията на турската страна са, че на срещата в четворен формат ще бъде постигнато споразумение за формиране на конституционна комисия и ще бъде съгласувана пътна карта за политическо уреждане на сирийския проблем, посочи още Калън. В коментар за ситуацията в Сирия турският президент Ердоган акцентира на постигнатото между Русия и Турция споразумение за Идлиб, което е фактор за спокойствие в конфликтната сирийска провинция. Ердоган обаче подсказа, че е възможна трансгранична военна операция на турските въоръжени сили срещу контролираните от сирийските кюрдски отряди територии в района на Манбидж, които Анкара счита за заплаха за териториалната цялост на страната. \"Съобщава се,че терористите копаели ровове край Манбидж, за да се укрепят, знам, нека копаят, сами ще се погребат в тях. Ние няма да допуснем да дестабилизират нашите граници\", заяви снощи Ердоган в реч пред випускниците на Академията за жандармеристи и брегова охрана. Говорителят на Кремъл Дмитрий Песков от своя страна посочи, че в Истанбул страните ще се опитат да намерят общи позиции във връзка с решаването на сирийския проблем. В същото време иранският помощник-външен министър Ансари в изявление, което тиражираха турски медии, изрази недоволство от неучастието на страната му в истанбулската среща, заявявайки, че \"сирийската криза може да се обсъжда на различни форуми, но не е възможно да се постигне решаването й без участието на Техеран\".", "date": "2018.10.27", "title": "Четиристранна среща за Сирия в Истанбул – Ердоган посреща Меркел, Макрон и Путин"}
