{"url": "https://www.monitor.bg:443/bg/a/view/husein-ot-makedonija-vyzstanovjava-bylgarski-cheshmi-140489", "text": "От няколко години 44-годишният турчин Хюсеин Хюсеинов от валандовското село Башибоз край Дойранското езеро възстановява построени от български войници чешми по време на Дойранската епопея 1915-1918 година. Тогава близо 3 години българската войска, съставена от 9-а Плевенска дивизия под командването на ген. Владимир Вазов и 11-а пехотна македонска дивизия са страж в тази част на Солунския фронт и сломяват съпротивата на противниците от Антантата. А в тази коалиция влизат многобройно повече английски, френски, гръцки и сръбски военни части. Хюсеин е безработен, живее в родното си село, преди няколко месеца е погребал майка си и се прехранва, като бере горски гъби и плодове за продан. От време на време е гид на туристически групи, защото в тази западна част на Беласица планина той е израснал, няма да се загуби в нея и със завързани очи: „Вие, българите, имате тук музей на открито. Беласица планина и полето край езерото Дойран е надупчено като швейцарско сирене от бункери и скривалища от Първата световна война. Всеки ден след дъжд излизам за печурки и манатарки и се натъквам на гилзи от снаряди, части от оръдия, пушки манлихери, мини, стотици патрони и какви ли още не муниции изравям изпод шумата, Всеки ден разкривам от земята каменни кръстове на загинали българи, разрушени през годините от сърбоманите”, сподели Хюсеин Хюсеинов, който е назовал профила си във “Фейсбук“ Husein izci Husein Преди няколко месеца мъжът сам, със свои средства, възстановява каменна чешма, иззидана преди повече от един век от български войници. Чешмата се намира на няколко километра от родното му село Башибоз. Установил е местонахождението и на други няколко чешми, част от които са пресъхнали. Редовно пуска в своя “Фейсбук“ профил снимки на своите находки и хубавото е, че от България вече му изпращат парична помощ за материалите, с които възстановява чешмите. „На доста места се натъквам на гробове на загинали тук български войници. През годините сърбоманите в Македония са строшили каменните кръстове, но България трябва да се организира и да събере костите в едно общо гробище в тази част на Беласица. Аз имах ядове с властта тук, когато видяха, че възстанових голямата чешма. Проблеми ми създаваха, че изравям от земята и събирам старите пушки, пищови, бомби, гилзи и патрони, но когато от София на гости ми дойдоха Иво Антонов от Военното министерство и няколко професори историци вече не смеят да ме закачат. На чешмата работех 10 дни. Иво Антонов ме награди с 2 български медала, когато се срещнахме,“ споделя Хюсеин. Той се учудва защо българската власт още не е предприела стъпки към организиране на изследователска експедиция и откриване на музей на открито: „България тук има много история, а пък по-голямата част от българските войници и офицери от 11-а Македонска пехотна дивизия са били мъже от днешна република Македония. Затова този музей може да се създаде заедно с днешната власт в Македония. Има още много свидетелства, закопани в земята, но те трябва да се изваждат от историци специалисти. През септември ще се чества 100 години от Дойранските боеве на тази земя и България трябва да направи нещо,“ разказва още Хюсеин. От старите хора той е слушал разкази за войната: „Много мъка, глад и сиромашия е имало. Много убити и ранени. Войниците са садили зелки и патладжани на нивите, за да се прехранват. Водениците и колибите са били превърнати във военни болници, лазарети. На Беласица и Дойран е бил фронтът, българската войска е започнала да прави железен път през Беласица до Петрич, но войната свършила и железницата не е завършена.Прокаран е бил само път, който и сега се нарича бугарскиот пат, разказва Хюсеин. Той с тъга се изповяда, че ако има български паспорт и документ, че може да бъде екскурзовод, ще остане в родното си село: „За едната кора леб одам в планината да събирам гъби. Тука нема работа за такива като мен. С 4 клас образование съм, не се занимавам с политика, но живо ме интересува българската история“ споделя накрая Хюсеин от валандовското село Башибоз.", "date": "2018.07.31", "title": "Хюсеин от Македония възстановява български чешми"}
{"url": "https://www.monitor.bg:443/bg/a/view/mami-v-digitalnija-svjat-140490", "text": "Майчета с повече от нужното свободно време сътвориха истинска психоза в социалните мрежи покрай игра за смартфон и таблет, след която 7-годишните им чада им започвали да се изпускат от страх и не искали да остават сами в стаята. Истерията е подобна на психозата, покрай т. н. Син кит, който никой не е виждал, но пък всички за чували за него. „Това е най-яката игра на всички времена.“ „Това е хора, аз днеска я превъртях, дайте му 5 звезди без да ви мигне окото!“ „Начи тази игра не е страшна само понякога ви плаши и някой от вас се отказват но недейте несе отказвайте играта е страхотна.“ - това са само част от коментарите за играта в магазина за сваляне на приложения за Андроид, където вече са отчетени над 1 милион сваляния за последната версия на играта „Грени“, както е всъщност българското име на приложението. Общо в глобален мащаб „попикаващата“ игра е била инсталирана над 50 милиона пъти. Психозата в социалните мрежи на майчетата издава ниска виртуална и технологична култура и показва, че ако някой има нужда от помощ това не са децата, а техните майки или поне сегментът, представен в групите в социалните мрежи. Игрите, както тези за компютрите, така и другите за мобилни устройства подлежат на възрастова класификация в съответствие с Паневропейската информация за игрите PEGI. Въведени са пет възрастови категории, диференцирани с цифри и цветове. PEGI3 са „зелени“ и подходящи за лица над 3 години. Зелени са и PEGI7, предназначени за лица над 7 годишна възраст с уговорката, че този клас игри изискват макар и минимален родителски контрол. Известен родителски контрол изисква PEGI12, които са с код „оранжев“. Силен родителски контрол се препоръчва за PEGI16, а червен етикет имат приложенията, обозначени като PEGI18, предназначени само за възрастни. Играта „Грени“, която стана повод за дискусии в социалните мрежи е с маркер PEGI12. Този маркер съдържа имплицитно предупрежденията: „Играта съдържа вулгарен език.“, „Играта може да уплаши или стресне малките деца.“, „Играта съдържа сцени на голота и/или сексуално поведение или сексуални намеци.“, „Играта съдържа сцени на насилие.“ „Играта поощрява или учи на хазарт“ и „Играта може да се играе в онлайн режим.“ В България системата PEGI не е наложена все още законово, но е поддържана и се използва. Проблем „Грени“ можеше да има, ако разработчикът на играта беше спестил възрастовия маркер и детенцето, което очаква да види Кума Лиса и Зайо Байо да играят на ластик, изведнъж се стресне, като види баба, по-зла от на тате тъщата. В случая обаче производителят е коректен и отговорността за това, какво попада в ръцете и пред очите на децата е изцяло на техните родители. Да зададеш въпроса „Мами, имате ли проблем с баба Грени“ е толкова нелепо, колкото да питаш в социалните мрежи: „Майчета, как пазите децата от горещата фурна, от острия нож или от опасните химически препарати в шкафа на банята.“", "date": "2018.07.31", "title": "Мами в дигиталния свят "}
{"url": "https://www.monitor.bg:443/bg/a/view/kabinetyt-obmislja-dali-da-objalva-reshenieto-za-park-pirin-140485", "text": "Правителството ще обмисля дали да обжалва решението на Върховния административен съд (ВАС), засягащо плана за управление на парк Пирин, но тепърва ще се решава какви ще са следващите стъпки в тази насока. \"След като тричленен състав на Върховния административен съд отмени промените в плана за управление на национален парк Пирин, приети от Министерски съвет на 29.12.2017 г., предстои юристите на МС дадат своето становище дали решението на ВАС да бъде обжалвано, след съвместно обсъждане с колегите си от МОСВ. Решението дали ще има обжалване, ще бъде взето в рамките на законово установения 14-дневен срок\", гласи официалното съобщение от кабинета. На свой ред вицепремиерът Валери Симеонов още веднага след като решението на ВАС беше публикувано, обясни, че то ще бъде обжалвано. За целта обаче трябва да има първо решение на МС. С промяната на плана за управление беше дадена зелена светлина за строителството на нови ски писти и съоръжения от концесионера на ски зоната в Банско – “Юлен”. Промяната разрешаваше строителството в зоната за ски туризъм (т.нар. Буферна зона), в която до момента можеше да се извършват само реконструкции на съществуващите съоръжения и ски трасета. Досега това беше разрешено единствено в зоната за сгради и съоръжения. Така общата площ, на която могат да се строят ски писти и съоръжения, от 0.6% се увеличи на 7.5% от територията на парка. Делото, по което в понеделник тричленен състав на ВАС взе решение да отмени промените в плана за управление, беше образувано по две жалби, внесени от представители на две екологични организации. В мотивите си съдът посочва, че за плановете, програмите и инвестиционните предложения, които са в обхвата на Закона за опазване на околната среда, се извършва чрез процедурата по екологична оценка и съответно чрез процедурата по оценка на въздействието върху околната среда. Според магистратите в решението за промяна на плана за управление на Пирин се предвижда изграждането на водохващания, изграждането и разширяването на ски писти, строителство на въжени линии и съпътстваща техническа инфраструктура, но в акта не е посочено, а и от страна на правителството не са представени доказателства, че водохващането например е за питейни нужди, което попада в изключенията на закона. Евентуалната отмяна и от 5-членен състав на ВАС на плана за управление на парк „Пирин\" поставя под въпрос изграждането на втори кабинков лифт в Банско и развитието на ски туризма в района.", "date": "2018.07.31", "title": "Кабинетът обмисля дали да обжалва решението за парк Пирин"}
{"url": "https://www.monitor.bg:443/bg/a/view/nina-dobrev-stjaga-kufarite-za-bylgarija-140441", "text": "Холивудската актриса с български корени Нина Добрев се готви да се завърне на родна земя. Звездата от хитовия сериал „Дневниците на вампира“ се отдаде на дълга и заслужена почивка от професионалните си ангажименти, като обикаля Европа. Причината – скоро ще акостира в България за ежегодната си среща с членовете на семейството й, които живеят в София. Въпреки натоварения график, да се отбива у нас поне веднъж годишно е традиция за Нина, чието семейство се установява в Канада, когато е едва на 2 години. Има много талантливи българи, но аз съм една от малкото в световния шоубизнес с български корени. Усещам много национална гордост, любов и подкрепа, когато съм там\", споделяла е неведнъж тя. Последните дни 29-годишната красавица прекарва на плажа на гръцкия остров Миконос. Там тя е с близки приятели, а компанията не спира да радва последователите си в Инстаграм със закачливи морски снимки. Любим на феновете на Добрев стана кадър, на който тя позира с детски пояс с еднорог. „Рядка снимка на мен с еднорог. Нека очите ви пируват, защото това не се вижда често“, намигна екранната Елена Гилбърт. Преди да отскочи до южната ни съседка, Снимка на двете с надпис „Кроасанът не пада по-далеч от дървото.“ също умили почитателите на най-успешната ни актриса зад граница. Междувременно скоро се очаква на пазара да излезе хип-хоп албумът на Добрев. За новото си амплоа звездата се похвали в профилите си в социалните мрежи. „Моят хип-хоп албум ще излезе през лятото. Следете за подробности“, написа тя към снимка от музикалното студио. Вокалните заложби на чаровната брюнетка не са тайна за почитателите й, тъй като една от първите й големи роли беше във филмовия мюзикъл на MTV - „Американският мол“.", "date": "2018.07.31", "title": "Нина Добрев стяга куфарите за България"}
{"url": "https://www.monitor.bg:443/bg/a/view/kraja-jazovir-koprinka-strojat-replika-na-dreven-trakijski-korab-140487", "text": "Започна дългоочакваното сглобяване на тракийския платноход , който ще бъде сред най-големите атракции в Долината на тракийските владетели, съобщи от личния си профил в социалната мрежа Фейсбук кметът на Казанлък Галина Стоянова.На последното си заседание местните съветници гласуваха сумата от 36 000 лв за построяването на птицеглавия кораб, който носи работното име „Одрис“. Идеята е на ръководителя на проекта „Археосвят – по пътя на великите“ Атанас Димитров, който се надява до края на август корабът да бъде пуснат във водите на язовира, под които се намират останките от някогашната столица на тракийските ни прадеди Севтополис. Дървеният платноход, точна реплика на някогашните кораби на траките, с които те са стигнали чак до стените на древната Троя ще бъде направен от над 300 елемента, само киловата 19,5-метрова греда е тежка 4 тона.Елементите са изработени от цели дървета, специално за ребрата са използвани естествено изкривени, за сглобките ще бъдат използвани близо 700 дървени дибли, всичко прави ръчно с бронзови инструменти, за да бъде пресъздадена автентичната атмосфера. Изработена от бронз птица , за чийто образ е използвана украсата от шлема на Севт ІІІ ще бъде поставена на носа на платнохода. На мачтата ще бъде конструирано „гнездото“ – плетен кош за наблюдателница. Идеята е и платното да бъде изтъкано на ръка от естествените и отглеждани от одрисите лен и памук.При подготовката на проекта, припомня Димитров са проучвани множество древни артефакти, включително и фрески от гробницата на египетския фараон РамсеІІІ на едно от които се виждал точно такава ладия. Подкрепа за реализация на идеята в проекта е оказал известният мореплавател Дончо Папазов, чийто родови корени са от Казанлък.Една от целите на проекта е да бъдат показани на гостите умението на древните траки да използват реките за активен търговски и културен обмен, за политически и териториални завоевания. Това не е първата реплика, която режисьорът Атанас Димитров и екипът му изработват, преди 5 години той сглоби реплика на кораба, с който тракийският цар Резос е участвал в битката за Троя, първият док беше край софийското село Боженица, а след това конструкцията беше превозена до морето край Равда.", "date": "2018.07.31", "title": "Край язовир Копринка строят реплика на древен тракийски кораб"}
{"url": "https://www.monitor.bg:443/bg/a/view/gladnata-stachka-v-bylgarski-poshti-predizvika-skandal-mejdu-sindikati-140484", "text": "Гладната стачка, която обяви служителка на „Български пощи”, предизвика скандал между различните синдикални организации и обвинения в изпълнение на политически поръчки. Вече двама души са обявили гладна стачка, съобщи бТВ. Работничката Златка Младенова, която от вчера гладува, е представител на синдиката „Защита”. Тя твърди, че хората от този синдикат са наказвани от ръководството на пощите, защото разкриват нарушения. По думите ѝ те били лишени от парите за клас прослужено време. Спрени били и ваучерите за храна. Според изпълнителния директор на „Български пощи” Деян Дънешки заплатите са увеличени с 55% през последните години. Той беше обвинен в лошо ръководство на предприятието от председателя на синдикат „Защита” Красимир Митов. Останалите синдикати в „Български пощи” подкрепиха ръководството и обявиха стачкуващите представители на „Защита” в изпълняване на политическа поръчка. От „Подкрепа” заявиха, че могат да изкарат стотици работници в подкрепа на ръководството, за да докажат, че протестиращите от „Защита” са малцинство.", "date": "2018.07.31", "title": "Гладната стачка в „Български пощи” предизвика скандал между синдикати"}
{"url": "https://www.monitor.bg:443/bg/a/view/policai-s-kucheta-izdirvat-vyzrastna-jena-ot-madan-140475", "text": "Четвърти ден полицаи издирват възрастна жена от Мадан. Това потвърди пред „Фокус“ комисар Сийка Забилева от Областна дирекция на МВР – Смолян. Жената е в неизвестност от събота, като близките ѝ са подали сигнал за това в понеделник. Издирването продължава, но до момента няма следа от нея, въпреки че претърсването на Мадан и околностите се извършва от полицаи от Смолян и Мадан, заедно със следови кучета, каза и кметът на миньорския град Фархи Молайсенов. Той допълни, че жената живее сама в Мадан, но близките ѝ са установили, че я няма и са подали сигнал за изчезването ѝ.", "date": "2018.07.31", "title": "Полицаи с кучета издирват възрастна жена от Мадан"}
{"url": "https://www.monitor.bg:443/bg/a/view/v-dobrichko-proveriha-5-ot-plajovete-bez-stopani-140471", "text": "Пет плажа по Добруджанското Черноморие, останали без стопани, но на които областната управа осигури спасителни постове, са проверени, съобщиха от пресцентъра на областната администрация. Инспекцията на плажовете при къмпинг \"Космос\", къмпинг \"Добруджа\", \"Болата\", \"Фиш-фиш - нов\" и \"Русалка\" в общините Шабла, Балчик и Каварна е направена от комисия, председателствана от заместник-областния управител Красимир Николов. Областната управа възложи чрез обществена поръчка водноспасителната дейност през юли и август на Областния съвет на БЧК, който осигури седем поста, за да се гарантира безопасността на летовниците, припомнят от пресцентъра. Всичките постове имат необходимото оборудване и спасителите на плажовете са били на разположение, е показала проверката. Досега в обхвата на спасителните постове не са допуснати инциденти. Областната управа за пети пореден сезон осигурява водно спасяване на плажове, които не са отдадени под наем или на концесия. Петте плажа са сред най-посещаваните от летовниците.", "date": "2018.07.31", "title": "В Добричко провериха 5 от плажовете без стопани"}
{"url": "https://www.monitor.bg:443/bg/a/view/simeon-sakskoburgotski-pozdravi-nankov-za-tol-sistemata-140473", "text": "Бившият премиер Симеон Сакскобурготски поздрави регионалния министър Николай Нанков за въвеждането на тол системата у нас. Престолонаследникът на Цар Борис III споделя в личния си сайт, че съжалява, че това не се е случило 15 години по-рано и акцентира върху „пропуснатите възможности на държавата“ за повече приходи и ремонтирани пътища. Сакскобурготски припомня, че през 2003 г. е обсъждано евентуално партньорство с португалска фирма – за строеж на магистрала „Тракия“ и въвеждане на тол система. „След това бях остро критикуван, незаслужено обвиняван в какви ли не “далавери” и поради големия отпор на различни кръгове у нас идеята беше провалена“, казва още Симеон II. Бившият премиер коментира и направените разчети от ведомството на Нанков, според който в момента от винетните стикери приходите са 300-350 млн. лв. срещу очакваните три пъти повече след като бъде въведена тол системата. „Сега вече щяха да бъдат реализирани някои важни пътни проекти и ремонтирани други трасета, които поради липса на пари са си останали така, както са били построени преди 50 години“, допълва Сакскобурготски.", "date": "2018.07.31", "title": "Симеон Сакскобурготски поздрави Нанков за тол системата"}
{"url": "https://www.monitor.bg:443/bg/a/view/remontirat-speshno-avariral-uchastyk-ot-pytja-devin-krichim-140476", "text": "Екипи на пътноподдържащото дружество работят за възстановяване на движението при 73-ти километър на път III-866 Девин - Кричим. По-рано днес преминаването в участъка бе ограничено, а трафикът бе насочен по обходен маршрут през Девин - Широка лъка - Пампорово - Чепеларе, заради наводвяне на платното след като река Петварска излезе от корито и заля отсечката от третокласния път при разклона за село Осиково, съобщиха от Агенция „Пътна инфраструктура“ (АПИ). От интензивните валежи и преливането на реката е отнесен банкета на пътя при 73-ти км, подкопано е пътнато платно и насипа зад стената на водосток. Възстановено е движението на превозни средства до 3,5 тона по път III-862 Чуреково - Михалково от км 45 до км 50, а за автомобилите над 3,5 т ограничението остава. По-рано днес река Чурековска заля пътното платно и движението по нея бе ограничено. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ – www.api.bg, lima.api.bg, както и по всяко време от денонощието на тел. 0700 130 20 в АПИ.", "date": "2018.07.31", "title": "Ремонтират спешно аварирал участък от пътя Девин - Кричим"}
{"url": "https://www.monitor.bg:443/bg/a/view/obrat-milan-njama-da-idva-prez-avgust-140482", "text": "Дългоочакваният мач между „Левски“ и „Милан“ в чест на 75-годишнината на Георги Аспарухов няма да се състои на 11 август, както бе по предварителна програма, известиха от италианския клуб. В момента се разглеждат възможностите за промяна в датата на събитието и при първа възможност ще бъде обявен новият ден за провеждане на срещата. Промяната се наложи поради корекции в спортния календар на италианците. Така „росонерите“ вероятно ще гостуват през септември, като организаторите ще обявят до 3-4 дни точната дата, която двата тима ще определят с оглед на програмата си.​ Мястото на събитието остава същото и срещата ще се състои на националния стадион „Васил Левски“. От „Герена“ обясниха, че генералните промени в ръководството на „росонерите“ са довели до множество реформи не само в управлението на клуба, а са оказали влияние върху приятелските срещи и планирани изяви на „червено-черните\".  Футболните фенове у нас все пак ще имат възможност да видят звездите на „Милан“ в оптимална спортна форма в резултат на крайния етап от лятната им подготовка. Всички закупени билети за събитието „75 години Георги Аспарухов\" ще важат без презаверка за новата дата, уточниха организаторите от \"Moko Solution\".", "date": "2018.07.31", "title": "Обрат: „Милан“ няма да идва през август"}
{"url": "https://www.monitor.bg:443/bg/a/view/chastichno-bedstveno-polojenie-v-chepelare-140478", "text": "Община Чепеларе обяви частично бедствено положение, тъй като срутище затвори пътя за село Забърдо и природната забележителност Чудните мостове. Това каза кметът на Чепеларе Славка Чакърова. „Заради валежите през последните месеци на това място непрекъснато падат камъни, като първоначално на 15 юни пътят беше затворен частично заради паднала скална маса\", добави Чакърова. Тя препоръча на туристите, които искат днес или утре да посетят Чудните мостове, да се въздържат от пътувания в този участък, тъй като непрекъснато падат камъни. „На място има хора, които разчистват, както и техника. Ако се наложи ще се пропускат линейки, но само в извънредни ситуации\", отбеляза Чакърова, цитирана от „Фокус“. „Има дежурен на мястото, тракторите също ще останат там, но земята е много мокра и продължава да се свлича“, посочи кметът на Чепеларе. Тя припомни, че при първото активизиране на срутището през юни са вложени 32 000 лв. за почистване, обрушване на скалите и опъване на мрежи, но сега пак се активизира. Според Чакърова, за да се реши трайно проблемът, е необходимо да се изгради по-висока подпорна стена и да се предприемат мерки подобни на тези при голямото срутище край село Тикале. Вече се възлага на проектанти да изготвят спешен проект за укрепването на срутището, който да се входира в Междуведомствената комисия по бедствия и аварии. Кметът на Чепеларе каза още, че дейностите, които трябва да се извършат, са мащабни, а Общината няма собствени средства, за да се справи със ситуацията.", "date": "2018.07.31", "title": "Частично бедствено положение в Чепеларе "}
{"url": "https://www.monitor.bg:443/bg/a/view/mikrobus-ubi-13-godishno-momche-na-trotoar-140483", "text": "13-годишно момче е загинало след тежък пътен инцидент, станал към 17.15 часа в Златоград, област Смолян. Това съобщиха от пресцентъра на МВР, предаде „Фокус“. По първоначални данни, микробус, управляван от 56-годишен шофьор, по неизяснени засега причини е ударил детето на тротоара край пешеходна пътека на ул. „България“ в града и по-късно момчето е починало. Алкохолната проба на шофьора е отрицателна. На мястото на инцидента е извършен оглед. Образувано е досъдебно производство по случая.", "date": "2018.07.31", "title": "Микробус уби 13-годишно момче на тротоар  "}
{"url": "https://www.monitor.bg:443/bg/a/view/myj-e-zagina-a-trima-postradaha-sled-chelen-sblysyk-140470", "text": "49-годишен мъж е загинал при катастрофа между два автомобила между Враца и Криводол. Това съобщиха за „Фокус“от ОДМВР-Враца. Автомобилите са се сблъскали челно. В катастрофата има и трима пострадали, които са настанени в болница.", "date": "2018.07.31", "title": "Мъж е загина, а трима пострадаха след челен сблъсък "}
{"url": "https://www.monitor.bg:443/bg/a/view/obraha-doma-na-socdeputat-dokato-e-v-nego-140469", "text": "Соцдепутатът Таско Ерменков е станал жертва на домашен обир, докато е бил в жилището си заедно със семейството си, съобщи самият той. Това бил вторият обир в рамките на 3 години, като предишният бил през 2015 г. \"Нямаме охранителни камери, а СОТ включвам, когато излизам от вкъщи. Във входа се влиза с електронна карта. Живеем на втория етаж, с две врати, касов ключ, но така е направен обирът, че нито аз, нито кучето, което е по-интересното, не сме усетили това нещо. Според мен това не е приемливо. Живеем в \"Лозенец\", на ул. \"Персенк\", не е краен квартал, не е с неблагоприятна криминогенна обстановка, съвсем нормален квартал. В блока живеят значително по-богати от мен хора, но аз съм обектът вече на втора кражба\", коментира пък пред „Фокус“ Ерменков, който заяви също, че било възможно да става въпрос за опит за сплашване.", "date": "2018.07.31", "title": "Обраха дома на соцдепутат, докато е в него"}
{"url": "https://www.monitor.bg:443/bg/a/view/nikylys-kejdj-bylgarite-sa-dobri-hora-140447", "text": "Холивудският ас Никълъс Кейдж призна, че е останал очарован от българите по време на престоя си у нас във връзка със снимките на екшъна „Код: 211“. обясни звездата от „Лице назаем“ пред британския сайт Loaded. Кейдж допълни, че на сета на лентата на Йорк Алек Шакълтън у нас се е стремял да страни максимално от сина си Уестън, който също се разписва с участие в проекта. „Смятам, че това бе един добър начин да се откъснем от реалните си взаимоотношения, тъй като във филма героите ни са на двата противоположни полюса. Моят персонаж е полицай, неговият – престъпник“, каза още Кейдж-старши, който бе довел на български терен и по-малкия си син Кал-Ел. Именно тук семейството отпразнува и денят и на бащата. Снимките на „Код: 211“ не преминаха и без инцидент. Припомняме, че продукцията на полицейския трилър се забави с месец и половина, тъй като Кейдж се възстановяваше от счупен глезен. Травмата си той получи на сета на лентата, която позиционира героя му Чандлър на местопрестъплението по време на банков обир през 80-те. Световната премиера на „Код: 211“ се състоя миналия месец. сподели наскоро пред „Монитор“ режисьорът Шакълтън.", "date": "2018.07.31", "title": "Никълъс Кейдж: Българите са добри хора"}
{"url": "https://www.monitor.bg:443/bg/a/view/baba-grani-plashi-hlapeta-ot-telefona-140488", "text": "Хорър игра от мобилно приложение плаши децата, оплакаха се десетки притеснени жени във „Фейсбук“ групата „Майките на София“. Става дума за „Грани“, в която зловеща баба е заключила дете в къщата си и то трябва да я убие, за да успее да избяга. Малчуганите, които се впускали в приключението, след това умирали от страх и не искали да остават сами. „Мами, имате ли проблем с децата с тази игра баба Грани?! При мен е нещо страшно ...постоянно иска да я сваля на таблета, дори и като е навън с другите деца пак играят на нея не знам как точно, а после умира от страх. Не иска сам да ходи до тоалетна, винаги да го придружавам независимо къде... дори и с мен в тоалетната идва, а е на почти 7 години...“, повдигна темата във „Фейсбук“ притеснена майка. След нея в дискусията се включват и други потърпевши. Те също се оплакват, че децата им не смеели да ходят сами и до тоалетната, когато напуснат стаята. Майките забранявали „Грани“, но в училище и дори в градините се говорело за нея. „Беше се научил да я играе в училище, на телефоните на други деца (неговият умишлено е от възможно най-простите ). Вечер сънуваше кошмари, идваше при нас, плачеше насън (на 8 години е). Забраних изобщо да я поглежда. Обясних му, че това не е реално, че не се случва в действителността и т.н. Нещата се нормализираха след около две седмици“, разказва опита си със страшната баба друга майка. Играта е за телефон и може да бъде изтеглена от магазините за приложения Това я прави леснодостъпна дори, когато хлапетата играят навън, когато родителите им нямат надзор над тях. Когато някой стартира играта, може да избира между няколко нива на трудност. Страшният ефект от играта се засилва щом се включи звукът и от време на време се чуват думите на Грани „Знам къде си“ и „Кой иска да играем на криеница“. Играещият трябва да е много внимателен, защото всяко негово действие може да предизвика шум и Ако Грани усети играещия, се появява изневиделица и единственият начин да се спаси е ако успее да се скрие или избяга от нея. Освен това зловещата баба поставя капани, с които също трябва да се внимава. Всеки има 5 дни или 5 пъти, в които може да умре преди да види надпис „game over”. Подобно на ескейп стаите, тук също се събират предмети, които помагат на играча да убие Грани и да избяга от нейната къща. В някои канали на социалните мрежи вече има клипчета, които показват как се превърта играта. Много често хватките се обясняват именно от деца, които са я играли и се гордеят с постиженията си и убийството на Грани. Сред тях особена популярност е придобила и версията на Грани с екип на аржентинския футболист Лео Меси.", "date": "2018.07.31", "title": "Майки във „Фейсбук“: Баба Грани плаши хлапета от телефона "}
{"url": "https://www.monitor.bg:443/bg/a/view/globi-sled-dramata-na-gerena-140466", "text": "Ръководството на „Левски“ ще трябва да плати поредна глоба за обидни и нецензурни скандирания на своята публика. Санкцията е наложена от Дисциплинарната комисия заради прояви на привържениците по време на двубоя с „Черно море“. „Сините“ завършиха 2:2 с „моряците“ в драматичен двубой с много обрати и спорове около съдийските отсъждания. След мача треньорът на гостите Илиан Илиев влезе в директен конфликт с рефера Георги Кабаков заради претенции около редовността на головете на „Левски“, което му коства санкция от 1000 лева. С толкова са глобени и „сините“.  * За нерегламентирано използване на факли, на основание чл.37, ал.1, т.22.2, б.А от ДП /2018/2019/ – ДК наказва  ФК \"Етър\" гр. Велико Търново с имуществена санкция в размер на 300 лева. * За нерегламентирано използване на бомбички, на основание чл.37, ал.1, т.22.2, б.Б от ДП /2018/2019/ – ДК наказва  ФК \"Етър\" гр. Велико Търново с имуществена санкция в размер на 1000 лева. * За нерегламентирано използване на димки, на oснование чл.37, ал.1, т.22.2, б.А от ДП /2018/2019/ – ДК наказва  ОФК \"Дунав\" гр. Русе с имуществена санкция в размер на 300 лева. * За нерегламентирано използване на димки, на основание чл.37, ал.1, т.22.2, б.А от ДП /2018/2019/ – ДК наказва  ПОФК \"Ботев\" гр. Враца с имуществена санкция в размер на 300 лева. * За хвърлен предмет, на основание чл.37, ал.1, т.4, б.А, предложение 1 от ДП /2018-2019/ ДК наказва ПФК \"Локомотив\" гр. Пловдив с имуществена санкция в размер на 1000 лева. * За обидни и нецензурни скандирания, на основание чл.37, ал.1, т.26 от ДП /2018/2019/ – ДК наказва ПФК \"Левски\" гр. София  с имуществена санкция в размер на 1000 лева. * На основание чл.34, ал.1, т.6 от ДП /2018/2019/ – ДК наказва Илиян Илиев – старши треньор на ПФК „Черно море“ гр. Варна с глоба в размер на 1000 лева.", "date": "2018.07.31", "title": "Глоби след драмата на „Герена“"}
{"url": "https://www.monitor.bg:443/bg/a/view/razsledvat-palej-na-kola-v-svilengrad-140467", "text": "Палеж на БМВ разследва полицията в Свиленград, съобщиха от областната дирекция на МВР. Возилото било паркирано на улица \"Св. св. Кирил и Методий\" пред дома на 30-годишния си ползвател. Леката кола лумнала 25 минути преди полунощ в понеделник срещу вторник. Пристигналите огнеборци потушили пламъците. Пожарът съсипал предната лява част на автомобила. Дежурна оперативна група от местното районно управление извърши оглед на БМВ-то. Криминалистите са взели натривки от колата за летливи вещества. Пробите ще бъдат изследвани в лабораторията на МВР. \"Образувано е досъдебно производство. Причините за пожара се изясняват. Работата по случая продължава\", казаха от полицията.", "date": "2018.07.31", "title": "Разследват палеж на кола в Свиленград"}
{"url": "https://www.monitor.bg:443/bg/a/view/vinarnite-na-ug-pylni-do-kraja-na-oktomvri-140481", "text": "Винарните в Южна България нямат свободни дати за посещения до края на октомври, показа проверка на „Монитор“. Виненият туризъм става все по-популярен по нашите ширини не само за местни посетители, но и за чужди. Често базите на производителите на алкохолната напитка от ферментирал гроздов сок освен за дегустации се използват за сватби или други радостни моменти. Те се съчетават с културен или поклонически туризъм. Все повече винарни пристрояват към имотите си помещения за гости и ресторанти, коментира инж. Красимир Коев, изпълнителен директор на Изпълнителната агенция по лозята и виното. По думите му виненият бизнес има интерес да се включи активно в новата съвместна инициатива на туристическото и земеделското министерства. Проектът беше обсъден за пореден път от местната власт и бизнеса на кръгла маса в Габрово. С него ще бъде популяризирана вътрешността на страната и удължени активните сезони, заяви зам.-министърът на туризма Ирена Георгиева. През месеците април и май 2018 г. чуждестранните туристически посещения у нас са повече от 1,24 млн., като се отчита нарастване от 11,5 на сто в сравнение със същия период година по-рано. Данните за крилата на сезона показват, че проектът за винените дестинации дава резултат, коментира Георгиева. От името на министър Николина Ангелкова тя заяви, че за министерството е важно съвместно с бранша и местните власти да финализират проекта, за да бъде той в тяхна помощ при и земеделските продукти в регионите. Тя обясни, че точно инициативата за 12 винено-кулинарни дестинации може да бъде в помощ и за развитието и популяризирането на т.нар. бавен (слоу) туризъм. Неговата концепция е свързана именно със запазване на традициите и културата, като се наблегне на местната храна и на регионалните обичаи. Те биха помогнали на туристите да се информират за характерните вина и храни в дадените райони. У нас все още това е малко разпространен вид туризъм, но в редица европейски страни е много широко разработен. 12-те винено-кулинарни дестинации са на територията на цялата страна. В тях са включени над 50 общини и над 100 туристически обекта. Основен акцент на дискусията бяха две от дестинациите - „Източна Тракия“ и „Стари столици“. Дестинация „Източна Тракия“ обхваща общините Стара Загора, Сливен, Ямбол и Карнобат и 8 емблематични туристически обекта в региона, сред които Неолитни жилища - Стара Загора, Карановска могила, Парк Сините камъни, Скален феномен Халката, Жеравна, Котел, Водопад Скока – Медвен и Крепост Маркели. Другата дестинация, върху която бе фокусът по време на дискусията, е една от най-дългите в проекта, преминавайки през 7 общини. Това е „Стари столици“, в която влизат Велико Търново, Горна Оряховица, Шумен, Търговище, Плиска, Велики Преслав, Габрово. В нея са включени и 13 туристически обекта - историческите хълмове Царевец и Трапезица, Арбанаси, Хотнишката екопътека, Еменската екопътека, Даскалоливницата – Елена, Славейковото училище – Търговище, Шуменската крепост, Мадарският конник, Осмарските скални манастири, Ханкрумските скални манастири, Плиска, Велики Преслав и Никополис ад Иструм. Плановете на двете министерства са окончателните винено-кулинарни дестинации да бъдат обявени през есента на тази година. След това те ще бъдат Предвижда се припознатите от бранша и от общините 12 винено-кулинарни дестинации да бъдат включени и в платформата iLoveBulgaria, която в момента съдържа над 500 туристически обекта и се използва от повече от 17 хил. потребители. Планира се утвърдените от бизнеса и местните общности дестинации да бъдат включени и в Годишната програма за Национална туристическа реклама през следващата година. Прогнозата на министерството е ръстът на туристите през лятото да е около 5 на сто спрямо миналата година, когато у нас чуждестранните гости бяха 5,3 млн. Над 3,6 млн. чуждестранни туристи са избрали дестинация България, което е ръст от 8,9% спрямо периода януари-юни 2017 г.", "date": "2018.07.31", "title": "Винарните на юг пълни до края на октомври"}
{"url": "https://www.monitor.bg:443/bg/a/view/plamen-vzema-vsichko-jivo-za-svetovnoto-140477", "text": "Селекционерът на волейболните ни национали Пламен Константинов ще разчита на абсолютно всички играчи, които водеха подготовка в последно време, за предстоящото световно първенство. Той подаде разширен състав от 22-ма души за картотекиране за шампионата, който ще се проведе от 9 до 30 септември в България и Италия. В състава са Николай Николов и Теодор Тодоров, които пропуснаха мачовете от Лигата на нациите заради контузии. След завръщането им отпадна Илия Петков от „Нефтохимик“, както и контузилия се срещу Австралия разпределител Георги Братоев, който трябва да се подложи на операция на глезена. Очаквано сред 22-мата не фигурира и диагоналът Цветан Соколов, който пък се възстановява след операция. На световното нашите са в група „D” с актуалния шампион Полша, Иран, Куба, Финландия и Пуерто Рико, като мачовете ще се играят във Варна. Преди първия двубой срещу скандинавците на 9 септември момчетата на Константинов ще имат съвместни закрити тренировки и контроли с Русия, Белгия и Египет. До 11 август обаче отборът ни ще се готви на високопланинската база Белмекен. По-малкият от братята Пенчеви – Розалин, пък ще играе в бразилския „Сеск Рио де Жанейро“ през следващия сезон, се разбра вчера. 23-годишният нападател е едно от петте нови попълнения на отбора. Пенчев обаче е първият чужденец в историята на отбора от Рио де Жанейро. За последно Розалин игра за аржентинския „Персонал Боливар“, а „Сеск“ завърши трети в Бразилия през миналия сезон. От понеделник пък женският ни национален отбор вече тренира в Панагюрище за световното първенство при дамите. Старши треньорът Иван Петков води занимания с 19 волейболистки в местната „Арена Асарел“. Там на 9 и 10 август ще са и първите контроли на тима със състава на Белгия.  - Георги Сеганов, Добромир Димитров, Иван Станев.  - Боян Йорданов, Николай Учиков, Данаил Милушев, Мирослав Градинаров.  - Николай Пенчев, Розалин Пенчев, Валентин Братоев, Тодор Скримов, Димитър Маринков, Златан Йорданов.  - Виктор Йосифов, Николай Николов, Теодор Тодоров, Светослав Гоцев, Алекс Грозданов, Красимир Георгиев  - Теодор Салпаров, Владислав Иванов, Петър Каракашев.  ", "date": "2018.07.31", "title": "Пламен взема всичко живо за световното"}
{"url": "https://www.monitor.bg:443/bg/a/view/pokaniha-oshte-dvama-nashi-atletika-v-berlin-140463", "text": "Още двама български лекоатлети получиха покани за участие на европейското първенство в Берлин от 6 до 12 август. Денис Ерадири и Иво Балабанов, които не успяха да покрият нормативи за континенталния шампионат, все пак ще се включат, след като бяха одобрени от техническите делегати след получаването на окончателните заявки на държавите за отделните дисциплини. Ерадири ще се състезава в скока на дължина, а Балабанов ще бяга на 3000 метра стипълчейз. Денис Димитров пък получи правото да участва в още една дисциплина - 200 метра, след като има норматив за 100 метра. Със 7,91 м Ерадири дели 27-ото място в европейската ранглиста за сезона, но остана само на 4 см от норматива за участие в Берлин. Балабанов е доста по-назад с резултата си от 8:53,76 мин., но въпреки това получи одобрение от европейската атлетика. Така българските атлети на Евро 2018 в Берлин ще бъдат общо 14, като ще имаме по двама участника на 100 и 200 м, и троен скок при жените, както и на 100 м и 3000 м стипълчейз при мъжете.", "date": "2018.07.31", "title": "Поканиха още двама наши атлетика в Берлин"}
{"url": "https://www.monitor.bg:443/bg/a/view/mik-shumaher-s-pyrva-pobeda-na-spa-140468", "text": "26 г., след като баща му Михаел Шумахер спечели първата си победа във Формула 1 на същата легендарна писта, 19-годишният Мик Шумахер триумфира със своята първа победа във Формула 3 на \"Спа\". Синът на легендата също като него трябваше да премине през много изпреварвания и да си заслужи победата, след като стартира шести. Това е първият успех на Мик в автомобилните серии и идва в неговото 45-о състезание на същата писта, на която великият му баща спечели първото си Гран при състезание с „Бенетон“ през 1992 г. В същото време се разбра, че петима кандидат купувачи, сред които обаче не е „Мерцедес“, се надяват да придобият отбора на „Форс Индия“, който миналата седмица излезе в несъстоятелност. До административната мярка срещу „Форс Индия“ се стигна след решение на съда по иск на Серхио Перес, подкрепен и от доставчика на двигатели „Мерцедес“. Пилотът не е получил суми в общ размер над £3 млн., а немската компания има да взима повече от 10 милиона, натрупани за последните години.", "date": "2018.07.31", "title": "Мик Шумахер с първа победа на „Спа“"}
{"url": "https://www.monitor.bg:443/bg/a/view/i-revanshyt-na-slavija-bez-tv-izlychvane-140462", "text": "След като първият мач на „Славия“ с „Хайдук“ не бе излъчван по телевизията в България, почти сигурно това ще се повтори и на реванша. Двубоят от II кръг на Лига Европа в София е в четвъртък от 19 часа, а в първата среща „белите“ паднаха с 0:1. Причина за телевизионното затъмнение е липсата на интерес. Въпреки че преди дни босът Венцеслав Стефанов заяви, че ще пусне безплатно камерите, това е малко вероятно да се случи. От „Диема Спорт“ съобщиха, че в същия ден, но от 20 часа, ще предават гостуването на ЦСКА-София във Виена на „Адмира Вакер“ и не планират излъчване на мача на „Славия“ от стадион „Васил Левски“. Иначе билетите за мача ще бъдат пуснати в продажба в четвъртък сутринта. Цената е 10 лева, а за българските запалянковци ще бъде отворен само сектор „А“. За двубоя ще важат и сезонните абонаментни карти на „белите“ фенове. Агитката на „Хайдук“ пък ще бъде настанена в сектор „Г“, а хърватите са поискали 200 билета. Все още обаче не е ясно колко фенове от Сплит ще дойдат, тъй като в София ги чакат и ултрасите на „Левски“, които имат да им отмъщават за миналогодишните зулуми.", "date": "2018.07.31", "title": "И реваншът на „Славия“ без тв излъчване"}
{"url": "https://www.monitor.bg:443/bg/a/view/dvama-syrbi-vlizat-v-shtaba-na-slavisha-stojanovich-140461", "text": "Младият специалист Тодор Симов ще остане в щаба на новия наставник на „Левски“ Славиша Стоянович, за да го въведе в обстановката. Симов води „сините” в първите два кръга от шампионата в Първа лига, като под негово ръководство отборът записа една победа (1:0 срещу „Ботев“) и едно равенство като домакин (2:2 срещу „Черно море“). В момента главният помощник на словенеца работи в школата на легендарния сръбски полузащитник Деян Станкович, като след пристигането му на „Герена” постът на Симов ще бъде преразгледан и Стоянович ще реши дали младият специалист ще остане в клуба и каква функция ще изпълнява. На словенеца ще помага и друг сърбин. Енвер Чирич е кондиционен специалист и пристигна в София заедно с новия треньор на 26-кратните шампиони. В щаба влизат още Асен Букарев и Валентин Захариев, които излязоха вчера заедно със Стоянович за първата му тренировка на „Герена“. Букарев се завръща, след като се бе разделил с клуба в началото на февруари. ", "date": "2018.07.31", "title": "Двама сърби влизат в щаба на Славиша Стоянович"}
{"url": "https://www.monitor.bg:443/bg/a/view/petrichka-uchitelka-nauchi-v-anglija-che-semejstvoto-j-veche-sa-milioneri-ot-tototo-140457", "text": "Познатото в цял Петрич семейтво Шошеви от квартал \"Дълбошница\" научиха в Англия, където са на гости на свои близки, че от последния тираж на Националната лотария са спечелили джакпота от 2 000 000 лева. Като бонус семейтвото получава още  къща, спортна кола и 10-дневна почивка за двама в Дубай. Дългогодишната учителка в петричката гимназия „Пейо Яворов“ Христина Шошева  получила изненадващо щастливата новина от сина си Костадин Шошев. Той пуснал в Петрич щастливите 6 числа в тираж от 6/47 на 29 юли -  8, 19, 30, 33, 39 и 41. Днес сина и бащата Кръстьо Шошев са в София, за да получат пред телевизионния екран плакета с печалбата. От години цялото семейство играе постоянно с тези числа и късметът накрая им се усмихнал.  ", "date": "2018.07.31", "title": "Петричани научиха в Англия, че са тотомилионери (ОБНОВЕНА)"}
{"url": "https://www.monitor.bg:443/bg/a/view/bfs-puska-biletite-za-macha-s-norvegija-140464", "text": "Феновете на националния отбор от утре ще могат да си купят билети за първия мач на „лъвовете“ в новия турнир на УЕФА – Лига на нациите. На 9 септември от 19 часа тимът на Петър Хубчев приема Норвегия. От 1 август пропуските ще са налични в мрежата на Eventim. БФС продължава с модерната практика на динамично ценообразуване. Всички запалянковци ще имат възможност да закупят билетите си на половин цена в периода между 1 и 15 август, а между 16 август и 1 септември пропуските ще се продават с 25-процентова отстъпка. В последната седмица преди двубоя билетите ще се продават свободно и на касите пред стадион \"Васил Левски\" на пълна цена. Продължава инициативата \"Семеен сектор\", която дава възможност на родителите да заведат децата си в обособена за целта зона (сектор А, блок 8) на преференциални цени - възрастният купува билет на реалната му цена за сектор „А“ (40 лв. фиксирано) и има право да заведе до три малолетни лица срещу допълнителни 2 лева на пропуск. Билети за мача между България и Норвегия могат да се закупят още от „Office 1 Superstore“, „OMV“, „Orange Center“, Билетен център НДК, Български пощи, каса „Арена Армеец“, „Технополис“. За сектор „А“ цената започва от 20 лева и стига до 40 лева при нормална продажба, за „В“ е от 15 до 30 лева, а в „Б“ и „Г“ ще се влиза срещу 6 до 12 лева.", "date": "2018.07.31", "title": "БФС пуска билетите за мача с Норвегия"}
{"url": "https://www.monitor.bg:443/bg/a/view/chervenata-agitka-poveche-ot-domakinskata-vyv-viena-140465", "text": "Любопитен куриоз може да сътвори предстоящият реванш между ЦСКА-София и „Адмира Вакер“. Мачът е в четвъртък във Виена от 20 часа, а „червените“ имат аванс от 3:0 след първата среща. По предварителни данни феновете на „армейците“ ще бъдат повече от тези на домакините. Според австрийската преса се очаква агитката на „Адмира“ да бъде около 1000 души. Тимът е в криза, а това определено не се нрави на феновете, които бойкотират доскорошните си любимци. ЦСКА-София пък ще се радва на мощна подкрепа от поне 1500 ултраси. Организираните екскурзии с автобуси и бусове тръгват днес, а отделно се очаква сериозен десант с автомобили и самолети. От „Армията“ се похвалиха, че очакват солидно присъствие от фенове, които живеят в Европа, тъй като Виена е в сърцето на континента и има удобен транспорт. Настроението в ЦСКА-София е приповдигнато, като тимът стартира с две победи и е едноличен лидер в Първа лига, а освен това се представя силно и в завръщането си в евротурнирите след 4-годишна пауза. Ако отстрани „Адмира Вакер“, тимът на Ел Маестро най-вероятно ще играе с „Копенхаген“, който би като гост с 2:0 „Стярнан“ в първата среща.", "date": "2018.07.31", "title": "“Червената“ агитка по-голяма от домакинската във Виена"}
{"url": "https://www.monitor.bg:443/bg/a/view/trima-cigani-razstreljaha-romski-katun-na-ostrov-rodos-140460", "text": "Трима мъже от ромски произход откриха стрелба с пушки по цигански тобор на гръцкия остров Родос, съобщи АМНА. Инцидентът е станал край Кароконеро през нощта срещу вторник, като при това са били ранени 13 души, които са били доставени в местни здравни заведения. Седем от тях са хоспитализирани, а останалите пуснати да си вървят. По данни на местната полиция е арестуван 17-годишен младеж, участвал в нападението, а съучастниците му се издирват. Причините за случилото се изясняват, а жителите на района са в стрес.", "date": "2018.07.31", "title": "Трима цигани разстреляха ромски катун на остров Родос"}
{"url": "https://www.monitor.bg:443/bg/a/view/ludogorec-obeshta-golove-v-ungarija-140456", "text": "„Лудогорец“ ще елиминира „МОЛ Види“ и ще продължи в следващия кръг на Шампионската лига. Това увериха всички в лагера на тима преди реванша в Унгария утре вечер от 21 часа. Мачът ще се предава пряко по „Диема Спорт“, а първият двубой завърши 0:0. Треньорът на „Лудогорец“ Пауло Аутори даде да се разбере, че отборът му ще отбележи поне един гол в реванша, тъй като очаква по-отворена игра на съперника. Спецът също така бе уверен, че „орлите“ са по-добрият тим и могат да победят съперника на собствения му стадион. “Ще направим нашата игра, ще направим нашия мач, сподели бразилският специалист. - Знаем техните качества и как те играят. Играчите трябва да знаят, че трябва да постигнем нашите цели, че всичко, което е постигнато досега, не значи нищо, защото има още път, който трябва да се извърви. Една победа и едно класиране не означава нищо. Ние трябва да сме по-силни за всеки един следващ противник. Отборът ще вкара гол, убеден съм. Вкарали сме 12 гола и сме допуснали само един досега“, сподели Аутори. Той бе подкрепен и от зашитника Георги Терзиев, според когото мачът със сигурност няма да стигне до продължения и дузпи, тъй като „Лудогорец“ ще спечели в редовното време. “Надявам се да отидем и да изиграем един добър двубой, както направихме тук, но този път да излезем крайни победители, сподели бранителят. - В първата среща показахме, че сме по-добри. Не сме тренирали дузпи и се надяваме да не се стига дотам. Виждаше се, че “МОЛ Види” руши играта, но се надявам, че ситуациите, които имахме в първи мач, този път ще можем да реализираме”, коментира Терзиев. Иначе “Лудогорец“ замина за Унгария без холандското крило Джоди Лукоки. Той не успя да се възстанови навреме от травма и не пътува с тима. Очаква се \"орлите\" да бъде подкрепяни от около 200 фенове.", "date": "2018.07.31", "title": "“Лудогорец“ обеща голове в Унгария"}
{"url": "https://www.monitor.bg:443/bg/a/view/sinyt-na-donkova-shte-se-jeni-za-bivshata-na-varod-140452", "text": "Младият футболист Живко Атанасов, който е юноша на „Левски“, но от година рита за италианския „Витербо“, вече е сгоден за ПР специалистката на хитови холивудски продукции у нас и филмова продуцентка Татяна Педерсен. Двамата се запознали по време на парти за Новата 2018-а година в Белград и любовта пламнала помежду им от пръв поглед. Въпреки че може да му бъде майка, ПР-ката очаква Живко да насрочи кога и къде ще бъде сватбата им. Двамата вече били избрали кумовете, а шаферка ще им бъде 4-годишната дъщеричка на Педерсен – Оделиа. Тя е плод на любовта на Татяна с израелския филмов продуцент Дейвид Варод, с когото се раздели преди време. Пред списание LOVE style Педерсен споделя, че се разбира много добре с майката на Живко – олимпийската шампионка и световна рекордьорка на 100 м с пр. Йорданка Донкова.", "date": "2018.07.31", "title": "Синът на Донкова ще се жени за бившата на Варод"}
{"url": "https://www.monitor.bg:443/bg/a/view/kobrata-i-furi-ne-se-razbraha-otivat-na-tyrg-140458", "text": "Промоутърите на Кубрат Пулев и братовчеда на Тайсън Фюри - Хюи Фюри, не се договориха и Международната боксова федерация (IBF) насрочи търг за тяхна бъдеща среща. Резултатите от наддаването ще бъдат ясни на 9 август, а спечелилият ще има право да разпредели печалбата и да определи мястото на сблъсъка, пише сайтът boxingnews24. Пулев и Фюри ще излязат един срещу друг, за да определят основния претендент за титлата в тежка категория на IBF, която е притежание на шампиона Антъни Джошуа. Пулев вече два пъти участва в такива търгове и ги печели. Джарел Милър и Дилиън Уайт обаче отказаха да се бият с българина на негова родна земя, каквото е желанието на Кобрата. Най-вероятно той отново ще настоява, при успех в наддаването, мачът да се проведе в България. 23-годишният Хюи има 22 мача в кариерата си и само 1 загуба - от Джоузеф Паркър през 2017 г. Кубрат пък има 25 победи и 1 загуба - от Владимир Кличко през 2014 г. Ако Пулев успее да преодолее Фюри, то той ще има втора възможност да се бие за титлата в тежка категория срещу Антъни Джошуа. През 2017 г. българинът трябваше да излезе срещу британеца в Лондон, но се оттегли заради контузия.", "date": "2018.07.31", "title": "Кобрата и Фюри не се разбраха, отиват на търг"}
{"url": "https://www.monitor.bg:443/bg/a/view/myj-se-samovzrivi-na-futbolno-igrishte-v-belgija-140459", "text": "Мъж загина, след като се самовзриви на празно футболно игрище в белгийския град Вервие, предаде АФП. Човекът, чиято самоличност още не е установена, се е самовзривил в 8,30 ч. сутринта във вторник в средата на терена. Бил е сам. Най-вероятна е хипотезата за самоубийство, тъй като ако е искал да причини жертви, мъжът е щял да отиде на друго място по друго време. При експлозията няма други жертви. Съдейки по тленните останки, става въпрос за европеец на петдесетина години, който изглежда е бил бивш военен.", "date": "2018.07.31", "title": "Мъж се самовзриви на футболно игрище в Белгия"}
{"url": "https://www.monitor.bg:443/bg/a/view/podmladjavat-vagini-v-ag-majchin-dom-140455", "text": "Подмладяват вагини в АГ болница „Майчин дом“ в София. Тази нова манипулация е първата, която се осъществява в държавно лечебно заведение и се прилага в новия медицински център, който беше открит вчера, съобщиха от там. В него се правят още офис хистероскопия, спектрален скрининг за рак на шийката на матката, скрининг за рак на гърдата, фетална морфология и женски консултации. Вчера в „Майчин дом“ заместник – министърът на здравеопазването д-р Бойко Пенков откри и първата и единствената у нас лаборатория за диагностика на вродени болести. В нея неинвазивно ще се изследва плода при бременни за аномалии. В момента най-често откриваните аномалии са Синдром на Даун, на Едуардс и на Патау. Тези тестове много бързо разширяват капацитета си. Засега те не се поемат от здравната каса и струват около 800 лева, каза проф. Алектсей Савов – завеждащ Централната генетична клиника и национален консултант по генетика. Близо 4000 бебета се раждат в „Майчин дом“ годишно, отбеляза зам.-министърът д-р Бойко Пенков. По думите му към генетичните тестове ще има голям интерес, като се има предвид, че все повече хора отлагат първото дете за времето, след като направят кариера и възраснтта на родилките – първескини става все по-висока. Много говорим, че болниците имат дългове. „Майчин дом“ е една от тези, които няма задължения, посочи той.", "date": "2018.07.31", "title": "Подмладяват вагини в „Майчин дом“ "}
{"url": "https://www.monitor.bg:443/bg/a/view/stara-zagora-se-pokloni-pred-zaginalite-pri-otbranata-j-140440", "text": "Десетки старозагорци сведоха глави пред мястото, където се е водило едно от най-кръвопролитните сражения за отбраната на града през лятото на 1877 година по време на Руско-турската освободителна война край някогашното село Джуранлий, което носи днес името на подполковник Павел Калитин. Сред дошлите да поднесат венец беше и зам.-председателят на парламента Емил Христов. „На това място всеки от нас се чувства преди всичко българин. Те се биха за нас, те направиха така, че да я има България“, каза той и призова към единство, каквото е имало тогава, за да се върне надеждата. Паметникът на мястото, където е бил командният пункт на херцог Николай Максимилианович е издигнат през 1881 година. Той е на практика първи на територията на сегашната Старозагорска област почти веднага след освобождението на България. Обелискът бе изцяло обновен миналото лято от реставратора Никола Стоянов и екипа му. Възстановен бе руският императорски герб, каменната сфера и православният мраморен кръст на върха на 13-метровата пресечена пирамида. Монументът е построен върху могила по типовия проект на архитект Вокар.  Боевете край Стара Загора, които се водят на 19/31 юли 1877 г., се считат за бойното кръщение на Българското опълчение. В сражението участват Старозагорският руски гарнизон, в чийто състав са дружини на Българското опълчение, и Централната турска армия. След отстъплението на руските части и българските опълченски дружини в посока към прохода Шипка градът е изпепелен, а близо 14 000 души са изклани, като телата са били захвърлени в кладенци, с оръдия е бил обстрелван храмът „Света Троица“, зад чийто стени са потърсили спасение хиляди мъже, жени и деца.", "date": "2018.07.31", "title": "Стара Загора се поклони пред загиналите при отбраната й"}
{"url": "https://www.monitor.bg:443/bg/a/view/jandarmerijata-konfiskuva-11-triona-i-33-kubika-dyrva-140449", "text": "С конфискуването на 11 моторни триона и 32,6 пространствени кубически метра дърва за огрев приключи една от най-масираните полицейски акции на територията на двете ромски махали в градовете Николаево и Гурково. Близо 100 полицаи, жандармеристи и служители на държавното горско стопанство в продължение на 6 часа са проверили 43 частни жилища и 60 лица, при което са били съставени 18 акта за установени административни нарушения по законите за горите, личните документи и опазването на селскостопанското имущество. Над 4 000 души живеят в двете махали, почти половината са без постоянна адресна регистрация, няма жилища без моторна резачка, а отоплението е само на дърва, коментират местните жители. По думите им всяка вечер поне 40-50 каруци излизат в планината , за да изкарат от там незаконно отсечената дървесина, която в последствие се продава в региона на дъмпингова цена.", "date": "2018.07.31", "title": "Жандармерията конфискува  11 триона и 33 кубика дърва"}
{"url": "https://www.monitor.bg:443/bg/a/view/djendyrite-skochiha-sreshtu-jan-klod-van-dam-140453", "text": "Гнева на LGTB общността си навлече екшън звездата Жан-Клод Ван Дам След няколко изказвания на тема еднополови връзки в ефира на токшоуто On n'est pas couchе, в което актьорът се срещна с френския министър Марлен Шапа, Ван Дам получи остра критика. Представители на канала LCI, където върви предаването, съобщиха, че френският Висш съвет за аудио визуална продукция е получил повече от 20 жалби от зрители по този въпрос. Много от потребители в социалните мрежи пък определиха като хомофоб звездата от „Универсален войник“. В ефир мъжът, познат още като Мускулите от Брюксел, заяви, че жените трябва да раждат, а мъжете - да печелят пари. След това Шапа го пита за мнението му за еднополовите браковете. „Това е, когато мъже се женят за други мъже? Всички се женят и всички се развеждат.“, отговори през смях актьорът. Главният проблем на Ван Дам относно подобен тип съюзи е, че заради тях няма да има раждаемост.", "date": "2018.07.31", "title": "Джендърите скочиха срещу Жан-Клод Ван Дам"}
{"url": "https://www.monitor.bg:443/bg/a/view/es-nakaza-sys-sankcii-stroitelite-na-krimskija-most-140451", "text": "Европейският съюз наложи санкции на шест руски компании и организации, участващи в строежа на Кримския мост, съединил Русия с полуострова, защото съоръжението улеснява незаконната му анексия от Москва, предаде АФП. С действията си тези компании са подкрепили затягането на руския контрол върху незаконно анексирания Крим, което на свой ред нарушава териториалната цялост, суверенитета и независимостта на Украйна, обяснява в комюнике Европейският съвет. Авоарите на тези компании в ЕС ще бъдат замразени и те няма да могат да получават никакво европейско финансиране, се уточнява в документа. Имената на шестте засегнати компании и организации са посочени в официалното печатно издание на ЕС. Две от тях са под контрола на Аркадий Ротенберг, смятан за една от фигурите, които стоят зад дестабилизацията на Украйна, посочва Франс прес. Цитирайки споменатото издание на ЕС, ТАСС изрежда дружествата \"Институт Гипростроймост\", \"Мостотрест\", \"ВАД\", \"Стройгазмонтаж\", \"Стройгазмонтаж-Мост\" и корабостроителницата \"Залив\".", "date": "2018.07.31", "title": "ЕС наказа със санкции строителите на Кримския мост"}
{"url": "https://www.monitor.bg:443/bg/a/view/podpalvachi-skluchiha-sporazumenie-shte-lejat-po-18-meseca-140439", "text": "Двама задържани по обвинение в умишлен палеж жители на Раднево сключиха споразумение и след като признаха вината си ще прекарат по 18 месеца зад решетките. Подбудител за палежа на гараж, собственост на 39-годишна старозагорка, е бившият й приятел и баща на детето Ясен П., който потърсил съдействие от вече изтърпелия една присъда свой съгражданин Калоян И. Сигналът за горящ гараж на намиращата се на центъра на Стара Загора уличка „Иван Мирчев“, е бил подаден към 02,30 часа на 11 април. Няколко часа по-късно извършителите са били задържани. Бързото им хващане е било в резултат на множеството жалби от собственичката на обгорелите два автомобила „Мицубиши“ и „Фолксваген Голф“ за системен тормоз от страна на Ясен. Мъжът е правил и друг опит да подпали апартамента на жената, но тогава се намесили съседи и набързо загасили пламъците. Споразумението е потвърдено от състав на окръжния съд в Града на липите и има силата на окончателна присъда. Общо десет са образуваните от началото на годината в Стара Загора досъдебни производства за умишлени палежи, това са първите осъдени за такова престъпление. Сред все още неразкрити са случаи от 26 март, когато с коктейл Молотов беше  запален магазин за мобилни телефони и аксесоари на централната улица „Цар Симеон“. Дни по-рано бяха изгорени два микробуса на фирма „Зара хляб“,паркирани пред входа на складовете за търговия на едро в квартал Индустриален.", "date": "2018.07.31", "title": "Подпалвачи сключиха споразумение, ще лежат по 18 месеца"}
{"url": "https://www.monitor.bg:443/bg/a/view/mesi-zapochna-trenirovki-predlojiha-hamshik-na-barsa-140454", "text": "Най-очакваният футболист в “Барселона” Лионел Меси се появи на тренировъчната база на клуба за задължителните медицински прегледи. В понеделник вечерта той се завърна от лятната си ваканция, която бе по-дълга заради участието му на Мондиала. Днес сутринта Меси, Жорди Алба, Жерард Пике и Серхио Бускетс влязоха в лекарския кабинет, като показаха отлични резултати на тестовете, а след това направиха и лека тренировка. Аржентинецът вече е първи капитан на шампионите, след като досегашният такъв Андрес Иниеста напусна в посока Япония. Иначе отборът на Ернесто Валверде е на турне в САЩ, където участва в турнира International Champions Cup. Първият официален мач нa “Барса“ е на 12 август, когато е сблъсъкът със “Севиля” за Суперкупата на Испания. В същото време испанските медии информират, че в клуба е постъпило предложение от „Наполи“ за продажба на Марек Хамшик, който да бъде привлечен за заместник на Иниеста. Каталунците обаче нямали интерес към подобна сделка.", "date": "2018.07.31", "title": "Меси започна тренировки, предложиха Хамшик на „Барса“"}
{"url": "https://www.monitor.bg:443/bg/a/view/klukarkata-lili-napravi-pogacha-na-bebeto-140444", "text": "Чаровната Лиляна Ангелова, по-позната като Клюкарката на „Папараци“, направи погача на първата си рожба. Традициите, свързани с ритуала за представяне на бебето пред света, бяха спазени - той се проведе на 40-ия ден след раждането и в изцяло женска компания. Празненството се състоя в Пловдив, където избра да живее телевизионната звезда, след като стана майка, а най-близките й приятелки я изненадаха с огромни букети. Декорацията за малкия Мартин беше решена в нюансите на синьото и бялото. Припомняме, че като момченцето избърза с появата си на бял свят, тъй като терминът беше насрочен за 4 юли. Гордият татко е ресторантьорът Станислав Костов, който чинно придружаваше любимата си на училище за родители. За месец Ангелова успя да се върне в топ форма, като свали цели 12 килограма. Тя признава, че от години се интересува от холистична медицина, което по думите й е предпоставка за бързото отслабване. Щъркелът дойде при Лили от миналия февруари, когато лекарите не провели всички нужни изследвания. „Истината е, че от две години се боря да имам дете. Не искам да плюя срещу лекарите. При мен обаче не бяха направени две много важни изследвания, а се оказа, че проблемът ми е именно в тях. Освен това ме бяха предозирали с хормони, като всичко това ми излезе няколко хиляди лева“, разказа пред сп. LOVE style наскоро тя. Брюнеткака, която редовият зрител помни от участието й в „Биг Брадър“, е откровена, че в началото се страхувала да остане насаме с бебето, като не смеела дори да му смени без чужда помощ памперса. В грижите за него пък от самото начало й помагала майка й. Лили се е отдала изцяло на Марти и „Преди много исках да се видя в бяла рокля, но вече не държа на това. Със Станислав не сме и сгодени, както се пише навсякъде. Не е вярно и че той се е развел заради мен“, споделяла е неведнъж Ангелова.", "date": "2018.07.31", "title": "Клюкарката Лили направи погача на бебето"}
{"url": "https://www.monitor.bg:443/bg/a/view/fandykova-zapodozrja-finansovi-interesi-za-pojara-na-konushnite-140443", "text": "Пожарът на „Царските конюшни“ в центъра на София не е случаен и прозират финансови интереси, обяви кметът на столицата Йорданка Фандъкова. Историческата сграда, теренът под която е частна собственост, но тя самата принадлежи на няколко министерства, сред които и МВР, пламна в ранните часове на неделната сутрин. При пожара бяха унищожени около 2000 кв. м. Фандъкова припомни, че комплексът е бил паметник на културата, но статута му е свален преди десетилетия. „Нека обществото да знае по кое време са сваляни най-много статути и кога са давани. Лесно е сега да седим и да обвиняваме. Сигурна съм, че в този казус има финансови интереси. Не е въпросът за строителство, защото собствениците, които и да са те, не могат да построят нищо друго, а имат право само да възстановят сградите“, уточни кметицата. Тя каза, че всеки от собствениците на „Царските конюшни“  ще получи предписание да си възстанови сградата, която е в лошо състояние. Междувременно вътрешният министър Валентин Радев съобщи, че МВР ще възстанови покрива, защото ведомството е стопанин на вторият етаж на изгорялата сграда. „Ползвали сме този етаж известно време, вече не го ползваме. Ние собствеността си ще трябва да я покрием. Надали ще намерим другите собственици, за да си разделим разходите. Трябва да възстановим покрива“, отбеляза силовият министър и допълни, че тепърва ще се установява има ли влизане с взлом преди пожара. Освен това след приключването на огледите ще се прави нов проект за покрива. А дали след ремонт сградата ще се използва, ще се решава след време. ", "date": "2018.07.31", "title": "Фандъкова заподозря финансови интереси за пожара на конюшните"}
{"url": "https://www.monitor.bg:443/bg/a/view/manastir-ot-nachaloto-na-v-vek-otkriha-arheolozi-140446", "text": "Трикорабна базилика с параклис и сграда към тях, за които се предполага, че са част от един от най-ранните християнски манастирски комплекси, познати досега в Тракия и Родопите е открил екип от студенти археолози от Шуменския университет \"Епископ Константин Преславски\", ръководен от доц. д-р Иво Топалилов.  12 студенти от първи до трети курс работиха от началото на лятото в подножието на връх Драгойна край село Драгойново, Пловдивско, в рамките на теренна студентска практика. \"Това е археологически обект, чието начало се отнася към  средата на трети век и продължава до самия край на късната античност, т. е. до края на шести век. През това време тук последователно първоначално е съществувало езическо светилище, посветено на Тракийския конник, върху което впоследствие в края на четвърти век е бил построен ранно-християнски манастир. В края на шести век целият комплекс е бил разрушен при поредното нашествие на славяно-аварите, като впоследствие е била възстановена единствено църквата. С течение на времето тя рухва от старост, а през средновековието мястото е било частично използвано, тъй като през 11-12 век на съседния хълм е съществувал друг манастир\" - обясни пред \"Монитор\" доц. Иво Топалилов. Теренът, върху който е работил университетският археологически екип е бил посещаван още през 20-те години на XX век от изтъкнатия археолог Иван Велков, който  съобщава за наличието на голямо тракийско селище, факт, залегнал и в учебниците по археология. Точно в търсене на този тракийски град се отправил със своите студенти и доц. Топалилов. Оказало се, че градът не е на това място, но пък младите археолози попаднали на раннохристиянския манастир. \"В Тракия има няколко археологически разкрити до този момент раннохристиянски манастири, три на брой, от които а нашият е най-ранният - от началото на пети век. През първите десетилетия на пети век са известни писмената на Паулин от Нола, който в едно от тях  пише, че манастирите в Родопите са били разположени в подножието на планината. Възможно е разкритият край с. Драгойново да е бил един от тях\" - коментира ръководителят на разкопките. Работата на студентите-археолози се финансира от община Първомай, а доц. Топалилов е благодарен на кмета Ангел Папазов за това, че подпомага финансово и логистично археологическите проучвания.    Всяка находка за нас е ценна, още повече, че в края на шести век, при идването на варварите,  хората бягат, населението се крие в крепостта на другия хълм и сега археолозите откриват онова, което бягащите са забравили, а иманярите не са видели. \"Манастир с трикорабна базилика, с добавянето на параклис към нея, който е изключително рядък предвид украсата на неговия тухлен под, изпъстрен с врязани кръстове, е най-удовлетворяващото за мен\" - коментира резултатите от проучванията доц. Топалилов.", "date": "2018.07.31", "title": "Манастир от началото на V век откриха археолози"}
{"url": "https://www.monitor.bg:443/bg/a/view/recidivist-izbjaga-ot-rpu-dokato-bil-v-toaletnata-140445", "text": "38-годишен рецидивист е успял да избяга от РПУ – Гълъбово докато го водели до тоалетната, мургавият Атанас Илиев се възползвал от факта, че съпровождащият го униформен излязъл извън сградата и се промушил през прозорче на втория етаж. 38-годишен рецидивист е успял да избяга от РПУ – Гълъбово, докато го водели до тоалетната. Мургавият Атанас Илиев се възползвал от факта, че съпровождащият го униформен излязъл извън сградата и се промушил през прозорче на втория етаж. Мъжагата, която в неделя подлуди миньорското градче с опит  да се самоубие и да удави двугодишната си дъщеричка в неделя е бил намерен скрит в гориста местност край село Венец, община Опан. За да маскира следите си престъпникът изхвърлил маратонките си и обилно посипал след себе си с червен пипер. ОТ ОД на МВР-Стара Загора са започнали вътрешна проверка за причините, поради които арестантът е успял да напусне сградата необезпокояван от никого. Близо стотина полицаи са участвали в издирването на Илиев, който е излязъл от затвора само преди месец, след като изтърпял поредната си присъда за кражба. Образувано е досъдебно производство за бягство от ареста, НК предвижда за подобно престъпление затвор до 3 години. Междувременно родните на беглеца настояха той да бъде отведен направо в затвора, защото  се страхували , че отново може да посегне на 2-годишната си дъщеричка.", "date": "2018.07.31", "title": "Рецидивист избяга от РПУ докато бил в тоалетната"}
{"url": "https://www.monitor.bg:443/bg/a/view/tyrgovec-otnese-3-godini-uslovno-za-cigari-bez-banderol-140442", "text": "Тригодишна условна присъда при 5-годишен изпитателен срок постанови състав на старозагорския районен съд спрямо спипан да превозва цигари „Премиум“ за 56 000 лв местен търговец. При задържането на Асен Асенов, собственик и управител на „Алтън Пати“ ЕООД служителите от сектор „Икономическа полиция“ намерили 15 кашона с по 50 стека във всеки един от тях от папиросите, които били без бандеролни стикери. Арестът е станал след оперативен сигнал за незаконната дейност на 29-годишният жител на старозагорския квартал „Лозенец“, автомобилът му „Фолксваген Голф 5“ бил спрян от униформените на 13 юли край село Ракитница.Наред с това наказание съдиите са решили Асенов да бъде лишен от правото да търгува с акцизни стоки за следващите 3 години, а папиросите са конфискувани в полза на държавата.", "date": "2018.07.31", "title": "Търговец отнесе 3 години условно за цигари без бандерол"}
{"url": "https://www.monitor.bg:443/bg/a/view/5-chasa-tapi-po-granicite-zaradi-kervanite-s-gastarbajteri-140433", "text": "Между 4 и 6 часа се чака на граничните пунктове „Калотина“ и „Капитан Андреево“ в някои моменти, съобщават изнервени пътници. Причината е лятното преселение на гастарбайтери, които пътуват от Западна Европа за Турция, където карат отпуските си, и това предизвиква струпването на десетки коли по границите. „Най-натоварени са юли и август, през септември вече колите са значително по-малко. Досега потокът беше предимно в посока Турция, но от няколко дни започна и обратно движение – след приключване на отпуските хората се връщат към Западна Европа“, каза пред „Монитор“ говорителят на ГД „Гранична полиция“ Лора Любенова. Както обикновено, най-натоварени са граничните пунктове „Калотина“ със Сърбия и „Капитан Андреево“ с Турция. Въпреки опитите на Гранична полиция чрез съобщения да информира пътуващите да се насочат през други пунктове, те очевидно предпочитат тези, казаха от институцията. Най-много хора пътуват от петък до понеделник и тогава е най-натоварено, обясни Любенова. На тези два гранични пункта почти винаги се работи на пълен капацитет – по 9-10 гишета обслужват леките автомобили. Причината е, че при тях потокът е най-голям. Освен в почивните дни, гастарбайтерите обикновено пътуват на групи и точно в тези моменти се образуват тапи и опашки. Задръстването на граничните пунктове „Калотина“ и „Капитан Андреево“ не е през цялото денонощие, категорични са от Гранична полиция. Пътуващите през тези ГКПП-та трябва да имат предвид, че може да случат на километрична опашка. По данни на МВР от 20 юни до 20 септември м.г. само през „Калотина“ са минали над 3 милиона души с 1,5 млн. автомобила. В средата на юли т.г. е имало рекорден трафик на „Капитан Андреево“, когато за едно денонощие през пункта са минали 10 000 коли с 40 000 пътници, а опашката е била почти 5 км. Причината – информационните системи на турския пункт отказали за известен период от време.", "date": "2018.07.31", "title": "5 часа тапи по границите заради керваните с гастарбайтери"}
{"url": "https://www.monitor.bg:443/bg/a/view/kriza-v-unajted-igrachite-veshtajat-krah-140432", "text": "Сериозна криза разтресе „Манчестър Юнайтед“ в навечерието на новия сезон във Висшата лига. Футболистите на „червените дяволи “ заявиха открито, че са сериозно притеснени от невъздържаното поведение на Жозе Моуриньо и гневните критики, които португалецът отправя към своя отбор. Скандалите стигат до там, че още преди сезонът изобщо да е започнал, играчите се страхуват, че кампанията може да се превърне в пълен крах. Само 11 дни преди първия мач за сезона срещу „Лестър“ мениджърът изобщо не крие, че е разочарован от трансферната политика и критикува открито както вицепрезидента Ед Уудуърд, така и своите играчи. Според информациите на Острова всички в съблекалнята са на тръни, че може да са следващите, попаднали под критиките на Специалния, като дори тези, които са верни на Моуриньо в последните два сезона, са притеснени от случващото се. Според тях той ненужно нагнетява обстановката, оплаквайки се открито от състава, с който работи по време на американското турне, а заради много отсъстващи национали, както и контузени, общо до 17 футболисти може да бъдат извън сметките за контролата с „Реал“ (Мадрид) днес. Сред играчите изключително негативно е приет фактът, че Моуриньо критикува публично физическото състояние на Антонио Валенсия само дни, след като му даде капитанската лента. Отношенията му с други играчи пък са меко казано обтегнати. Антони Марсиал не замина за САЩ, тъй като тази седмица ще стане баща за втори път, но мениджърът заяви, че въпреки това е трябвало да тръгне към Америка. Според източници в клуба голяма роля за странните настроения на Моуриньо играе напускането на неговия дългогодишен помощник и близък приятел Руи Фария. В същото време букмейкърите посочиха Моуриньо като фаворит за първи уволнен мениджър в Премиършип. Ставките за португалеца паднаха рязко именно след серията от интервюта, в които португалецът открито критикува ръководството на „червените дяволи“ и липсата на каквато и да е активност на трансферния пазар. Редица световни букмейкърски къщи вече приемат залози за уволнението му при коефициент 5/1, което е възможно най-ниската ствака преди началото на сезона във Висшата лига.", "date": "2018.07.31", "title": "Криза в „Юнайтед“, играчите вещаят крах"}
{"url": "https://www.monitor.bg:443/bg/a/view/potvyrdiha-merkite-na-nadziratelite-ot-varnenskija-zatvor-razsledvani-za-prestyplenija-po-slujba-140438", "text": "Състав на Варненския апелативен съд остави без уважение жалбата на Николай Тонев, срещу определената му преди 10 дни от Окръжен съд – Варна първоначална мярка за неотклонение „задържане под стража“. Вече бившият командир на отделение при Затворническото общежитие бе привлечен като обвиняем на 19 юли, тази година, заедно с други двама свои колеги, надзиратели от Затвора – Варна. Те бяха обвинени, че за времето от 31 май до 18 юли 2018 година са освободили неправомерно затворник, позволявайки му да напусне територията на затворническото общежитие. На този етап от разследването обвинението, което им е било предявено е, че като длъжностни лица, са наруши служебните си задължения, или са превиши властта и правата си с цел да набавят за себе си или за другиго облага или да причинят другиму вреда. Законът наказва това престъпление с лишаване от свобода до пет годин или с пробация, като съдът може да постанови и лишаване от правото да се заема определена държавна или обществена длъжност. Затворникът, който е ползвал неправомерния отпуск е автокрадецът Искрен Маринов, който изтърпява наказание от 6 години и 8 месеца за участие в организирана престъпна група. През март 2017година пред Пловдивския военен съд той се признава за виновен в кражбите на 19 луксозни коли по морето и получава осъдителната присъда. Към днешна дата му остават да изтърпи още 4 години и 4 месеца. По време на съдебното заседание представителят на Апелативна прокуратура – Варна припомни, че надзирателят е превишил властта си, като е преценил, че затворникът, не е обещствено опасен, въпреки, че  в периода, в който е излизал с разрешение от затвора, е търпял наказание за нарушение на затворническата дисциплина, а с присъда е бил изолиран и от обществото. Обвинението представи и показанията на началника на затворническото общежитие, който разяснява инструкциите, по които работят надзирателите. От тяях става ясно, че като командир на отделението Тонев няма право да пуска след 18 часа от общежитието на Затвора – Варна лице, което е лишено от свобода. Той няма и правото да разпорежда на своите колеги – надзиратели, които са на вишката на затвора или на портала, да позволят излизането на затворника. Това било единствено в правомощията на Главния надзирател на Затвора. Днес апелативната инстанция сподели като правилни и законосъобразни всички основания на Окръжен съд – Варна за определяне на най-тежката мярка за процесуална принуда спрямо Николай Тонев. Ссъдът прие представените от прокуратурата нови свидетелски показания за други такива нарушения на служебните задължения на затворническия надзирател. В това съдебно производство те не са обект на анализ и на коментари, но право на обвинението е в хода на разследването да прецизира квалификацията на деянията и нормата на закона, който е бил нарушен. Съдът обаче прецени, че с оглед спецификата на дейността на този обвиняем, грубо, демонстративно и неколкократно са били нарушени служебните му задължения. Намира, че това деяние е с висока обществена опасност, както заради личността на затворника, пускан в отпуск, така и заради последствията, които биха могли да настъпят от това деяние. Приема също, че е имало изградена стройна организация между надзирателите, привлечени като обвиняеми, които грубо са нарушавали служебните си задължения и закона, като са освобождавали лица, лишени от свобода, без да имат права на това. С идентични аргументи Варненският апелативен съд остави без уважение и жалбата на Милен Добрев, другия наздирател, който ще остане с определената му от Окръжен съд – Варна мярка за неотклонение „домашен арест“. Въпреки, че двамата обвиняеми имат продължителен стаж в системата на ГД „Изпълнение на наказанията“, както и награди, получавани за добра работа, те са вече дисциплинарно уволнени и отстранени от длъжност. Съдът намира, че е реална опасността всеки един от тях да извърши престъпление против правосъдието, като се опита на окаже въздействие върху своите вече бивши колеги или свидетели. Определенията на Апелативен съд – Варна не подлежат на обжалване.  ", "date": "2018.07.31", "title": "Потвърдиха мерките на надзирателите от варненския затвор "}
{"url": "https://www.monitor.bg:443/bg/a/view/zdravnijat-dans-vliza-v-universitetskata-bolnica-sled-smyrtta-na-rodilka-140435", "text": "Здравният ДАНС, както е популярна агенцията „Медицински одит“, влезе в Плевенската университетска болница „Д-р Георги Странски“. Одиторите ще проверяват причините, поради които родилка почина по време на секцио там на 26 юли. Бебето й е в кома. Това съобщи заместник – министърът на здравеопазването д-р Бойко Пенков и допълни, че инспектори на Регионалната здравна инспекция също проверяват случая. Лекарите от болницата предполагат, че жената е вдигнала високо кръвно налягане по време на пълната упойка. Семейството й обаче категорично не приема това обяснение. Те се безпокоят случаят да не се потули, каквито прецеденти има в други болници в близкото минало. 39-годишната бременна и съпругът й Владислав са избрали за Кесаревото сечение екипа на д-р Вася Георгиева. За това те са платили 900 лева, колкото струва такава интервенция по желание според ценоразписа на лечебното заведение. Двамата са сключили граждански брак четири дни преди жената да постъпи в болницата. По думите му съпругата му е оставена в родилната зала без надзор, след като й е поставена анестезията. Когато там отново е имало медицинско лице, се оказало, че жената е в тежко състояние, били извикани още лекари и започнали да я спасяват. Бебето е извадено от нея в кома, има реален риск за живота му. Документацията с резултатите от прегледите и изследванията, направени ден по-рано, показва, че жената е здрава и не е хипертоничка. Точно заради това се прави проверка, нещо се е случило и вече патоанатомите, които са лекарите, ще решат това нещо, каза говорителят на университеснката болница Момчил Цветков. Според него резултатите от аутопсията ще бъдат готови в едномесечен срок. Проблемът е влъзникнал, след като на родилката е поставена анестезията. Повече от час лекарите са се опитвали да реанимират жената, каза заместник министър д-р Бойко Пенков и уточни, че анестезиологът е много опитен и с добър дългогодишен стаж. Той посочи, че според медицинската оценка, която се прави преди секцио, пациентката е била здрава. Две са диагнозите, които могат да доведат до летален изход в такива случаи – сърдечен проблем или белодробна емболия. Това ще кажат патоанатомите, след като бъде направена аутопсия и пълна експертиза по случая, каза още заместник-министър Пенков. „Някакви лекари започнаха да ни заблуждават, че това не е лекарска грешка, че това се случва”, коментира майката на родилката - Веска Петрова пред Нова ТВ. „Тя има операция от апандисит, има срязване на мастна жлеза, с пълна упойка има операция на гръбначния стълб, има операция на коляното, тя не е имала проблеми с упойката, въобще не е имала проблеми с упойки и не е боледувала от нищо”, разказа още Петрова.", "date": "2018.07.31", "title": "Здравният ДАНС разследва болница след смъртта на родилка (ОБНОВЕНА)"}
{"url": "https://www.monitor.bg:443/bg/a/view/borisov-davame-oshte-150-mln-lv-za-reformata-za-horata-s-uvrejdanija-140434", "text": "Правителството отпуска допълнителни 150 млн. лв. за реформата за хората с увреждания от догодина. Това обяви министър-председателят Бойко Борисов след 5 часова среща с представители на хората с увреждания. Той отбеляза, че проблемът е, че и тези пари се стрували крайно недостатъчни на протестиращите групи.  В обсъжданията участваха и вицепремиерът Томислав Дончев, социалният министър Бисер Петков, здравният министър Кирил Ананиев, новият шеф на НЗОК д-р Дечо Дечев и омбудсманът Мая Манолова. Макар по думите на Борисов всички да били на диаметрално различни мнения, накрая успели да стигнат до консенсус. Споразумели се трите закона за хората с увреждания да бъдат внесени за гласуване в НС до края на септември. Договорили се още информационната система за хората с увреждания да бъде подобрена, като регистърът да показва реалния им брой и потребности. Премиерът изрази още съмнението си, че всички над 700 хиляди с намалена работоспособност са реално съществуващи. Освен това всички бъдещи закони щели да се опират именно на този регистър. Бойко Борисов допълнителни още, че наличната към момента платформа, изработена с близо 2 млн. лева, е неработеща, според представители на хората с увреждания. По време на срещата станало дума и за създаването на специален орган, който да отговаря за комплексната оценка на степента на уврежданията. Обсъдена била и темата за помощните средства за хора с увреждания, за които от години се води спор дали да не преминат под шапката на Здравното министерство. В момента за тях отговаря социалното министерство, което според част от тях не налагало ефективен контрол върху медицинските изделия. „Имаме уверението на министъра на здравеопазването, че в момента междуведомствена работна група обсъжда създаването на стандарт за помощните средства“, каза Мая Стоицева, представител на протестиращите майки. Адриана Стоименова от Националния съвет за интеграция на хората с увреждания пък добави, че липсата на стандарти при помощните средства водело до допълнителни увеждания. Освен това щяло да се работи и върху подобряване на критериите за отпускане на финансова подкрепа, които са залегнали в новия закон. Това е първата от поредици срещи, които предстоят в този състав. Следващата ще бъде във вторник. Преговорите и постигнатите съгласия дойдоха ден след като майките на деца с увреждания излязоха на национален протест под надслов „Държавата ни/ги убива“. ", "date": "2018.07.31", "title": "Борисов: Даваме още 150 млн. лв за хората с увреждания"}
{"url": "https://www.monitor.bg:443/bg/a/view/prezidentyt-naloji-veto-na-promenite-v-apk-140448", "text": "Президентът Румен Радев върна за ново обсъждане Закона за изменение и допълнение на Административнопроцесуалния кодекс като оспори 16 негови разпоредби, съобщиха от институцията. Държавният глава счита, че с тях уредбата се отдалечава от основни конституционни начала и деформира традиционни принципи и постижения на административното право. Според Радев новите разпоредби ще се отразят неблагоприятно на ролята на административното правосъдие да бъде защитник на обикновения човек срещу незаконосъобразните действия и произвола на администрацията. Държавният глава изразява несъгласие с разпоредбите относно правилата за подсъдността, закритите съдебни заседания, драстично увеличените такси в касационното производство и премахването на касационната инстанция в редица специални закони. Според президента тези разпоредби ще намалят способността на административното правосъдие да бъде сред основните фактори, които гарантират баланса и контрола между властите в държавното управление и върховенството на закона.", "date": "2018.07.31", "title": "Президентът наложи вето на промените в АПК"}
{"url": "https://www.monitor.bg:443/bg/a/view/gastarbajteri-se-mlatiha-v-zavedenie-v-dupnica-140427", "text": "Наскоро завърнали се гурбетчии от Италия вдигнаха на крак полицията в Дупница след масов бой в едно от заведенията в града. Първоначално групата мъже излезли да се почерпят за добре дошли в родния си град. След употребата на голямо количество алкохол обаче мъжете от компанията започнали да спорят, а по-късно скочили на бой един срещу друг. „Тези хора бяха видимо пияни. Единият от тях се засегна, защото другите двама мъже започнаха да обиждат съпругата му с нецензурни изрази. Това допълнително нажежи обстановката“, коментираха свидетели на случилото се. По техните думи групата мъже започнали да се налагат с каквото им попадне. На мястото били изпратени два автопатрула на полицията. В следствие на сбиването е пострадал 49-годишен мъж, който е настанен в дупнишката болница със счупен крак и наранявания в областта на главата. „При предприетите полицейски действия двама участници в инцидента са задържани – единият е на 39 години, а другият – на 37. По случая е започнато досъдебно производство в РУ Дупница, уведомен е дежурен прокурор“, коментираха от пресцентъра на полицията в Кюстендил.  ", "date": "2018.07.31", "title": "Гастарбайтери се млатиха в заведение в Дупница"}
{"url": "https://www.monitor.bg:443/bg/a/view/deloto-za-obira-na-poshtenska-banka-v-ruse-vliza-v-syda-140424", "text": "Обвиненият в обира на клона на Пощенска банка в Русе застава пред съда. 48-годишният И.П. ще отговаря за кражбата на 188 385,52 лева, извършена на 27 март 2016 г. от трезора на банката. Окръжната прокуратура в Русе внесе в съда обвинителния акт срещу мъжа, предстои да се насрочи дата за разглеждане на делото. Направени са множество технически и ДНК експертизи, разпитани са 22 души. Издирването на съучастника на И.П. продължава в отделно дело, съобщиха от прокуратурата. Дръзката кражба бе извършена чрез направа на отвор в стената на трезора, който граничи с подземен гараж. След премахването на тухлите с горелка е била срязана ламарината и откраднати пачките – 150 000 лева, 7000 британски паунда и 12 000 щатски долара. Банковият крадец бе арестуван в столицата през декември 2017 г. и докаран в Русе, където съдът му наложи постоянна мярка за неотклонение задържане под стража. В момента И.П. се намира в затвора в Белене. За престъплението законът предвижда наказание от 10 до 20 години лишаване от свобода и конфискация на част или цялото имущество на виновното лице.", "date": "2018.07.31", "title": "Делото за обира на Пощенска банка  в Русе влиза в съда"}
{"url": "https://www.monitor.bg:443/bg/a/view/taksitata-vyv-varna-bez-dostatychno-piaci-iskat-pomosht-ot-obshtinata-140428", "text": "„Вече две години община Варна събира т. нар. алтернативен данък от таксиметровите шофьори, а не предприема нищо за създаване на конкурентна среда и облекчаване условията за работа им и ползването на таксита от клиентите\". Това посочва в официалното становище относно състоянието на таксиметровите стоянки в морски град шефът на синдиката Димчо Иванов „Една голяма част от одобрените пиаци не се поддържат и не функционират, а  други се закриват или се ограничава броя на местата за спиране“. Има места в града, определени за таксита, където липсва пътникопоток или те постоянно са заети от други автомобили. Липсата на места за такси стоянка принуждават шофьорите да обикалят из града, което води до нерантабилност, задръствания и допълнително замърсяване на въздуха. Това принуждава клиентите да спират таксита на неразрешени места, което често води до санкции за водачите и затруднение за движението в натоварения градски трафик. Настояваме одобряването на стоянки за такситата във Варна да става съвместно с представители на таксиметровия бранш, на места със засилен пътникопоток, както и на автобусните спирки, като се обозначи поне по едно такова място там, където има такава възможност. Знакът ,,Такси” на специализираните стоянки да бъде придружен със знак В27, забраняващ престоят и паркирането на други автомобили, заедно с маркировка с начупена линия по чл. 65. Тази маркировка и символа „ВUS“, която обозначава спирка от редовните линии за обществен превоз на пътници да бъде съчетана и с „TАХI“ - място, предназначено за престой на таксиметрови превозни средства. Нарушителите да бъдат санкционирани и колите премествани принудително. Искаме създаване на нормални условия за работа“, пише още Димчо Иванов в становището на синдикат „Авто‘94“.  Той посочва и закритите местостоянки за таксита в града, като изброява местата им и е категоричен, че „Ако продължават тази пагубна политика срещу бранша, скоро ще има протести!“", "date": "2018.07.31", "title": "Такситата във Варна без достатъчно пиаци"}
{"url": "https://www.monitor.bg:443/bg/a/view/shte-se-parkira-sys-sms-i-v-sinja-zona-vyv-velingrad-140426", "text": "От 6 август /понеделник/ гражданите и гостите на Велинград ще могат да заплатят паркирането си в „ синя зона“ чрез изпращане на SMS, съдържащ регистрационния номер на автомобила, на кратък номер 1359. Системата се въвежда с цел улесняване на гражданите и гостите, поясняват от администрацията  на СПА- столицата. Съответните места, където може да се паркира, ще бъдат обозначени със специални табели, които ще бъдат монтирани до края на седмицата. Стойността на един SMS е 1.20 лв./с ДДС/ за 1 час престой.При изпращане на SMS системата  автоматично  връща отговор на заявката за паркиране. Няколко минути преди изтичане на  времето за престой, гражданите ще получават съобщение да заплатят отново или да напуснат зоната. Ако го направят, времето за паркиране автоматично се удължава с още 1 час.Проверката за това дали има заплатена такса със SMS ще извършват служителите от общинското предприятие „СИП и ТИЦ“.  Паркираните автомобили, за които не е изпратено съобщение и не е платено, ще бъдат блокирани със скоби, като глобата за това е 10 лв.", "date": "2018.07.31", "title": "SMS за „синя зона“ и във Велинград"}
{"url": "https://www.monitor.bg:443/bg/a/view/razkriha-tajnata-na-dylbokite-djobove-na-megan-markyl-140430", "text": "Британската специалистка Джуди Джеймс разкри пред в. \"Сън\" тайната на дълбоките джобове, пришити към роклите на Меган Маркъл - в тях съпругата на принц Хари крие ръцете си. Наблюдателни фенове на бившата американска актриса и настояща херцогиня на Съсекс констатираха, че напоследък тя се появява на публични места с тоалети с много дълбоки джобове, в които непрекъснато крие ръцете си. Според експертката Джуди Джеймс тази привичка помага на Маркъл да се справя с проблем, който изпитва всеки един от нас. \"Ние просто не знаем къде да денем ръцете си, когато хората ни гледат\". Но дали е тази истинската причина, поради която кралската особа е фен на дълбоките джобове? Изданието изтъква, че Меган е персона, с доста добра увереност в себе си. А дълбоките джобове са неин избор не от вълнение, а заради модни пристрастия. Херцогинята на Съсекс им е голям почитател, тъй като тя много си пада по модата от 50-те години на миналия век. Нейните рокли са вдъхновени от Одри Хепбърн, а те задължително се носят с едната ръка в джоба, което едва ли не е правило на етикета.", "date": "2018.07.31", "title": "Разкриха тайната на дълбоките джобове на Меган Маркъл"}
{"url": "https://www.monitor.bg:443/bg/a/view/10-ofisa-na-nap-s-novi-bankovi-smetki-ot-1-avgust-140450", "text": "10 офиса на НАП ще имат нови банкови сметки за плащане на данъци, осигуровки и други публични вземания от 1 август 2018 г. Промяната се налага заради вливането на СИБАНК в Обединена българска банка, в които приходната администрация е поддържала сметки досега. По новите сметки ще се нареждат плащания от граждани и юридически лица с регистрация във всички офиси на НАП в град София, включително регистрираните в „Средни данъкоплатци и осигурители“, както и офисите София-област, Габрово, Добрич, Кърджали, Монтана, Перник, Русе, Стара Загора и Ямбол. Няма промяна в банковите сметки на останалите офиси на приходната агенция. Ползвателите на електронната услуга за плащане на задължения към НАП, достъпна в Портала за е-услуги на НАП  ще могат да продължат да плащат без такси по електронен път. Запазва се и възможността за плащане без такса на ПОС терминал във всички структури на НАП.   Всички клиенти на НАП, засегнати от промените ще получат съобщение по електронната поща, допълват от приходната агенция. Номера на сметки няма да бъдат посочвани в кореспонденцията по имейл от съображения за сигурност.  Информация за новите сметки е публикувана на сайта на приходната администрация, в  . За допълнителна информация клиентите на НАП могат да се обърнат към колцентъра на агенцията на телефон 0700 18 700 или на имейл infocenter@nra.bg", "date": "2018.07.31", "title": "10 офиса на НАП с нови банкови сметки от 1 август"}
{"url": "https://www.monitor.bg:443/bg/a/view/naj-kupuvani-sa-domejnite-online-i-top-140436", "text": "За първите шест месеца на годината се отчита ръст от 33 на сто при новорегистрираните домейни спрямо същия период на 2017 г. без значение от тяхното разширение, отчитат от голяма хостинг компания. Сред най-интересните статистики в сектора е впечатляващият ръст при новите домейни (т.нар. new gTLDs – new generic Top-Level Domains). Те вече съставляват близо 18% от всички продадени домейни от компанията през първото полугодие на 2018 г. За сравнение през същия период на миналата година техният дял е бил близо 6% от продадените домейни за цялата година. Най-продаваните нови домейн разширения са .online (с 35% от продажбите в Топ 5), .top (22%), .shop (19%), .rocks (12%) и .store – (12%). Тези данни съответстват и на тенденциите в световен мащаб, където домейн зоната .online се налага като една от най-предпочитаните нови домейн зони, основно поради това, че е универсална дума и няма разлика в езиците. Общо продадените от хостинг компанията СуперХостинг.БГ домейни в зоните .bg, .com и .eu за първата половина на 2018 г. са 12 007 като това са нови регистрации. Спрямо същия период на 2017 г. новите регистрации на домейните в зоните .com, .bg и .eu бележат ръст съответно от 20%, 28% и 33 процента. През последните месеци нараства търсенето на .eu домейни от български фирми, което в известна степен е показател за планирания от тях обхват на дейността. Към момента в компанията има 25 840 активни .bg домейна. За сравнение в края на 2014 г. те са били 9600.", "date": "2018.07.31", "title": "Най-купувани са домейните .online и .top"}
{"url": "https://www.monitor.bg:443/bg/a/view/lebron-postroi-uchilishte-za-deca-v-risk-140437", "text": "Въпреки че напусна „Кливланд“ в посока „ЛА Лейкърс“ Леброн Джеймс откри училище в родния си град Акрън, в което ще се подготвят деца в риск. Школото е построено от Краля и носи името на посланието, превърнало се в запазена негова марка - „Аз обещавам”. Ако децата изпълнят докрай училищната програма, след това ще получат безплатно обучение в Университета Акрън. Училището на Джеймс ще има по-дълга учебна година, както и по-дълги учебни дни. Повече от 40 служители ще помагат на децата да подобряват образованието си и израстването си като личности. Леброн включва в плановете си и техните родители. Онези от тях, които не са завършили средното си образование, също ще получат необходимата помощ от фондацията и училището, за да могат да вземат дипломи. Плановете на Джеймс и екипа му са до 2029 година над 1200 ученици да преминат през школото и да направят следващата стъпка към колежа. Трикратният шампион на НБА е роден в Акрън и завършва гимназията Сейнт Винсънт-Сейнт Мерис, а след това директно влиза в Лигата на едва 18-годишна възраст. През 2016 г., когато все още бе част от „Кливланд Кавалиърс“, той донесе първата спортна титла за града от 52 години насам.", "date": "2018.07.31", "title": "Леброн построи училище за деца в риск"}
{"url": "https://www.monitor.bg:443/bg/a/view/makedonci-i-kitajci-sred-naj-chestite-chujdestranni-turisti-v-kustendilsko-140420", "text": "Македонци и китайци са сред най-честите чуждестранни туристи, които са посетили Кюстендилски регион през тази година, сочат данните на Териториалното статистическо бюро в областния град.  Не малко гости е имало и от Германия, Чехия, Нидерландия, Испания и Тайван. „Около 79% от реализираните нощувки в областта са тези от български граждани. Като цяло пренощувалите лица в местата за настаняване в област Кюстендил са се увеличили с 22.6% в сравнение със същия отчетен период на 2017 г. и достигат 7 628“, сочат данните на експертите от ТСБ. По техни думи най-често чуждестранните туристи са предпочели да отсядат в къщи за гости по селата. „Като цяло се наблюдава раздвижване на туризма в региона. Все повече хора ни посещават и това се дължи на забележителностите и уникалната природата, която предлага кюстендилския край“, коментира собственик на хотел. Наскоро група германци се включи и в организиран празник в кюстендилското село Раждавица. Там с възхита чуждестранните гости се включиха в изработката на традиционни кошници, шиха цървули и изключително много се радваха на забележителния Скакавишки водопад. „Средно в къщите за гости една нощувка на човек излиза около 20-30 лв. Това направо си е без пари. Когато са по-голяма група пък цената е още по-ниска“, обяснява и собственик на къща за гости в Раждавица Местни хотелиери обясняват наплива на туристи в региона и с множеството изградени екопътеки и заслони. Такава например вече е направена над дупнишкото село Бистрица. „Екопътеката е изградена по проект и се казва „Самоковица“. Често при нас идват немци и чехи, които са влюбени в района и най-вече в местността „Черната скала“ и Бистришкия водопад. Ето и сега имаме чуждестранна група, която е запазила една от къщите за гости в селото. Те са парапланеристи и идват за втори път в рамките на месец и половина. Вижда се един изключителен живец, който много ни радва“, обяснява и кметът на селото Кирил Огненски. „Обожаваме да летим, а тук мястото е уникално. Открива се такава гледка, която е неповторима“, коментират група парапланеристи от Германия, които предприемат поредния си полет над Бистрица.", "date": "2018.07.31", "title": "Македонци и китайци сред най-честите чуждестранни туристи в Кюстендилско"}
{"url": "https://www.monitor.bg:443/bg/a/view/puskat-avtomatiziranata-biletna-sistema-po-oshte-dve-avtobusni-linii-140419", "text": "По още две автобусни линии от общинската транспортна схема във Варна, № 12 (Аспарухово – Бриз) и № 31А (ЖП Гара – Виница), ще бъде пусната автоматизираната билетна система, част от проекта „Интегриран градски транспорт“. Тя стартира пилотно през ноември, 2017 г. по линия № 10. От 1 август в помощ на пътниците по двете линии № 12 и № 31А са осигурени консултанти, които ще им помагат при ползване на устройствата, част от билетната система в превозните средства. Консултантите ще бъдат в превозните средства по график за следващите 15 дни от 8 до 12 часа и от 15  до 19 часа. Те ще носят специални баджове, за да бъдат лесно разпознавани, и ще обясняват как става закупуването на билети или карти, а също така и валидирането им в автобусите, съобщи ръководителят на проекта инж. Биляна Якова. Цената на билетите за градскитежлинии във Варна остава 1 лв. За пилотните линия № 10, № 12 и № 31А машините ще предлагат 2 основни типа продукти – стандартните хартиени билети, които са еднократни и предплатени карти с електронни билети, в които може да бъде заделена определена сума пари (кредит). Електронните билети могат да се изразходват чрез валидиране на картата в специално устройство в автобуса. Картите за пътуване, издадени от „Градски транспорт“ ЕАД, остават валидни. Представители на ОП „ТАСРУД“ имат ангажимент да следят за контрола на пътниците. Мобилното приложение за информация в реално време (info iTransport) може да бъде изтеглено безплатно и чрез него да се проследи в реално време пристигането на превозното средство до желаната  спирка. Въвеждането на карта с електронни билети цели да улесни и да спести неудобства на пътниците, които ползват масовия градски транспорт в града. Ползването на картите е и най-добрият вариант за активно пътуващите, тъй като може да се зарежда многократно с електронни билети. За тези, на които се налага еднократно да използват градския транспорт, остава опцията за хартиен билет, чието време започва да тече веднага след закупуването му. Автоматизираната билетна система ще бъде поетапно стартирана за линиите от общинската транспортна схема в следващите 6 месеца. Всички линии във Варна ще заработят ефективно и изцяло, след като приключат мащабните ремонти в града и след приемането от Общинския съвет във Варна на две нови схеми -  транспортна и тарифна. Жителите и гостите на града ще бъдат своевременно информирани за поетапното въвеждане на автоматизираната билетна система.", "date": "2018.07.31", "title": "Пускат автоматизираната билетна система по още две автобусни линии  "}
{"url": "https://www.monitor.bg:443/bg/a/view/zaradi-svetovnoto-po-futbol-rusija-ochakva-dogodina-15-poveche-turisti-140421", "text": "Чуждите туристи в Русия през 2019 г. може да се увеличат с 15%, благодарение на повишаване популярността на страната след провеждането там на последното световно първенство по футбол, прогнозират от „Ростуризм“, съобщава RNS. От ведомството се позовават на проучване на пазара McKinsey. От консултантската компания твърдят, че повишаването известността на повече градове в Русия ще привлече догодина повече чужди гости.", "date": "2018.07.31", "title": "Заради световното по футбол Русия очаква догодина 15% повече туристи"}
{"url": "https://www.monitor.bg:443/bg/a/view/bojko-krystanov-prohojda-v-prestypnija-svjat-140431", "text": "Две години след финала на „Под прикритие“ актьорът Бойко Кръстанов отново ще тества мерника си в сериал. Екранният Ерол отново ще влезе в престъпните среди, а в ролята на негов ментор ще видим Асен Блатечки. Това ще се случи в новата продукция „Пъзел: Похитени“, която ще се завърти наесен в уебсайта Vbox7. „Това е първото ми участие в уеб продукция. Напоследък снимането на сериали се превърна в по-доброто продължение на киното. Последните години телевизионните сериали са не само по-добре написани, но и по-добре заснети, по-добре изиграни от филмите. Моето мнение е, че бъдещето на филмово изкуство е в интернет”, сподели пред Нова тв Блатечки. За Кръстанов това също е първо участие в уебсериал, а това, което го привлякло в проекта било на първо място сценарият. „Моят персонаж сега прохожда в престъпния бизнес. Той е под крилото на героя на Асен Блатечки – Зак, който е негов ментор и го внедрява в престъпния свят“, допълва още актьорът, когото по-паметливите зрители помнят още от времето на „Стъклен дом“. Снимките към „Пъзел: Похитени“ стартираха преди около две седмици, а с участие в него ще се разпише и Мона Гочева. Това е втора екранна колаборация за нея и Кръстанов, които се включиха заедно и във филма „Революция X”. Там актьорът отново бе част от престъпния свят, и то – под прикритие.", "date": "2018.07.31", "title": "Бойко Кръстанов прохожда в престъпния свят"}
{"url": "https://www.monitor.bg:443/bg/a/view/festival-na-oborskija-tor-omirisva-italija-140425", "text": "През летните месеци Италия се пука по шевовете от всевъзможни тематични фестивали, но от състоялите се досега един единствен привлече като никога вниманието на медии и публика – лайняният в намиращото се южно от град Модена село Серамацони. Да, точно лайнян, без да се влага какъвто и да е обиден смисъл в представянето на проявата, защото става дума за посветен на оборския тор събор. Той се проточи цели три дни и бе посетен от стотици експерти и селски стопани, които се надпреварваха да миришат и пипат сухи и не съвсем изсъхнали животински изпражнения. Като съвсем в реда на нещата специалистите накрая определиха и победителите в различните категории, на които бяха раздадени престижни награди във вид на селскостопанска техника. „За мнозина оборският тор си е чиста проба лайна, ама въобще не е така, тъй като той е скромен, но изключително ценен продукт!“ – обясни на поканените на събора журналисти неговият инициатор – определящият се като „биоархитект“ доктор на селскостопанските науки Грациано Поджоли. Това, от което ученият се възмущава най-много, е масовата констатация, че торът смърди непоносимо. „Не, не е вярно – подчерта биоархитектът, - истинският тор не мирише гадно, а ухае, разнася аромат на гора и поляни, на земя!“ А на въпроса кой според него е истинският тор, Грациано Поджоли посочи този, премесен с пшеничена слама или със суха шума от кестени, постилани на домашните животни преди всичко в миналото. Но според него „шампанското“ на оборския тор се пръквало тогава, когато на добитъка се спретва „легло“ от букова шума и на сутринта стопаните я изхвърлят на бунището да съхне, омешана с изпражненията от нощта. Допълнително лустро на тридневния фестивал – събор предадоха научната конференция и състоялите се покрай нея оживени дискусии. На тях бе единодушно направен извода, че производството на качествен оборски тор има много светло бъдеще, обусловено от непрестанно растящото търсене на био-храни и продукти. А за тор № 1 на събора, тоест за абсолютен победител, единодушно бе избран този на породата „бяла крава от Модена“, която дава на ден не само по 10 – 12 кг радост за земята, но също така изключително висококачествени мляко и месо.", "date": "2018.07.31", "title": "Фестивал на оборския тор омирисва Италия"}
{"url": "https://www.monitor.bg:443/bg/a/view/turcija-s-nad-7-mlrd-prihodi-ot-turizym-za-vtoroto-trimesechie-140416", "text": "Приходите от туризъм в Турция са се увеличили с 30,1% през второто тримесечие на годината спрямо същия период на 2017 г., предаде Анадолската агенция, като се позовава на данни на Турския статистически институт (Тюркстат). В периода от април до юни 2018 г. приходите от туризъм в Турция са възлезли на над 7 млрд. и 44 млн. долара. 84,7% от приходите са получени от чуждестранни туристи, а 15,3% от турски граждани, живеещи в чужбина. Както „Монитор“ съобщи, хотелиерите в най-големия турски курорт Анталия през юни са заработили само от руските туристи около 24,15 млн. евро. Югоизточната ни съседка планира Турция след 5 години рязко да увеличи броят на разточителните туристи, които оставят по време на лятната си почивка в страната не по-малко от 1000 долара. Руснаците засега не попадат в тази категория, отчитат от АТОР. Те обикновено правят резервации за ол инклузив и средните им разходи за почивката се изчисляват на около 458 долара. Средно за чужд турист, дошъл на отдих в Турция сумата е 630 долара.", "date": "2018.07.31", "title": "Турция с над $7 млрд. приходи от туризъм за второто тримесечие"}
{"url": "https://www.monitor.bg:443/bg/a/view/godishnata-inflacija-v-evrozonata-e-narasnala-do-2-1-prez-uli-140418", "text": "Годишната инфлация в еврозоната е нараснала до 2,1% през юли спрямо 2% през юни, сочат предварителни данни на Евростат. Основната съставна част на инфлацията в еврозоната - при енергията - се очаква да достигне най-високо годишно покачване през юли (9,4 на сто спрямо 8 на сто през юни). Следват храните, алкохолните напитки и тютюневите изделия (2,5 на сто спрямо 2,7 на сто), услугите (1,4 на сто спрямо 1,3 на сто) и промишлените неенергийни стоки (0,5 на сто спрямо 0,4 на сто през юни). Следващата публикация за инфлацията въз основа на всички данни от юли ще бъде на 17 август, уточняват от Евростат.", "date": "2018.07.31", "title": "Годишната инфлация в еврозоната е нараснала до 2,1% през юли"}
{"url": "https://www.monitor.bg:443/bg/a/view/14-godishno-sirache-ot-dobrich-e-v-neizvestnost-ot-sedmica-140415", "text": "14-годишно момче от Центъра за настаняване от семеен тип за деца и младежи без увреждания в Добрич от една седмица е в неизвестност, научи „Монитор”. Тийнейджърът е обявен за общодържавно издирване. Според възпитатели, режимът в Центъра е свободен. Децата могат да влизат и излизат, но трябва да спазват вечерен час. Когато 14-годишният не се върнал до посочения час, възпитателите подали сигнал в полицията. Момчето не изчезва за пръв път и не за пръв път се обявява за издирване, разкриха разследващи. Няколко пъти то излизало от Центъра, хващало се на работа срещу някой лев и подслон – обикновено в близките села, да прекопае градина, да пренесе нещо, да свърши определена работа. Не се обаждало на никого в Центъра, но щом приключвало работа, се връщало при възпитателите си. Всичките му забежки досега били за по 2 – 3 дни. Сега обаче цяла седмица от него няма никаква следа.", "date": "2018.07.31", "title": "14-годишно сираче от Добрич е в неизвестност от седмица"}
{"url": "https://www.monitor.bg:443/bg/a/view/lidl-razdava-33-vauchera-za-pazaruvane-po-3000-leva-140429", "text": "Lidl продължава серията от специални изненади за всички потребители на веригата и през август ще зарадва 33 от своите клиенти с ваучери, всеки на стойност 3000 лв. Късметлиите ще могат да пазаруват с тях във всички филиали на веригата в страната до края на август 2020 г. Ваучерите могат да бъдат използвани многократно за закупуване на Lidl продукти до изчерпване на сумата. Всички желаещи да се преборят за една от наградите трябва да пазаруват в магазините на веригата в страната за минимум 33 лв. и да регистрират своята бележка на www.lidl.bg/3000. Щастливците ще бъдат избрани на случаен принцип след края на играта. Играта „Спечели 3000 лв. за пазар в Lidl“ продължава от 1 до 31 август 2018 г. В рамките на този период всеки желаещ може да участва неограничен брой пъти, но с различен касов бон. Всеки от участниците следва да запази касовата си бележка и да представи копие от нея при получаване на награда, в случай, че бъде изтеглен като победител. Печелившите участници ще бъдат определени и обявени на 3 септември т.г.", "date": "2018.07.31", "title": " Lidl раздава 33 ваучера за пазаруване по 3000 лева "}
{"url": "https://www.monitor.bg:443/bg/a/view/njamam-tyrpenie-da-vidja-malija-diego-140414", "text": "Щастливият дядо Красимир Балъков още не е видял първия си внук и няма търпение това да се случи. „Аз съм вече един много горд, млад дядо!  Изключително съм щастлив и нямам търпение да видя малкия Диего. Надявам се децата ми още много пъти да ме накарат да изпитам това страхотно чувство.” Това написа на официалната си страница футболната легенда Красимир Балъков.  .  На 29 юли в Щутгарт дъщеря му Глория роди син, тежък 3,5 кг. и висок 52 см. Малчуганът е роден на 29-ти, датата на която е роден и дядо Краси и носи зодията на баба си Таня – Лъв. Бебето носи имената Диего Армандо Казо, почти като на футболната легенда Марадона, а щастливият баща е съпругът и италианецът Армандо. За пръв път снимки на Глория Балъкова и Армандо се появиха в социалните мрежи в интернет през 2016 г. Като от снимките недвусмилено ставаше ясно, че двамата не са просто добри познати. А самият Бала по повод 50-я си рожден ден през април същата година сподели, че му е крайно време да става дядо. С което показа, че знае за връзката на дъщеря си и одобрява приятеля и. Самата Глория в продължение на години активно се занимаваше с мода и работеше за световно известна модна марка. Сега обаче е оставила този браш. Отново през 2016 г. Глория доведе приятеля си в България за да го запознае с родителите си и да у покаже красотите на родното Черноморие. Което още веднъж показа, че нещата с връзката между двамата очевидно са доста сериозни и далеч от мимолетно младежко увлечение и авантюра. Освен дъщерята Глория, Бала има и син, Красимир младши, който също е поел по пътя на спорта. Тай завърши спортно училище в Испания и се занимаваше активно с тенис. Сега работи във футболното училище на баща си. той имаше приятелка, фотомодел от Германия, която също води в България. След това обаче, жълтите медии обявиха, че връзката им се е разпаднала, а Бала младши бе засичан да купонясва в елитни среди в компанията на красиви момичета. Самият Балъков старши в интервю преди време признава, че е длъжник на децата си заради това, че не е бил непрекъснато до тях по време на активната си спортна кариера. Затова сега, когато вече не е толкова натоварен, прави всичко възможно да бъде с тях. И се гордее, че има, по собствените му думи едни „добри и възпитани деца”. А от футболния клуб „Етър” – Велико Търново, където той е главен мениджър отправиха пожеланието „малкият Диего един ден да наследи и на футболния терен качествата на дядо си, а защо не и да задмине успехите му”.  ", "date": "2018.07.31", "title": "Краси Балъков стана дяда на Диего Армандо"}
{"url": "https://www.monitor.bg:443/bg/a/view/spipaha-1200-kutii-kontrabandni-cigari-140409", "text": "Полицаи спипаха голямо количество цигари без бандерол. При операция в Лясковец служителите на МВР са установили двама мъже на 51 и 62 години от същия град в момент на сделка с 50 кутии от незаконната стока. След претърсване в жилище в града, обитавано от 62-годишния мъж са намерени и иззети още 142 кутии цигари, от различни марки. По случая е образувано досъдебно производство. Същата вечер в Горна Оряховица, след допуснато нарушение по Закона за движение по пътищата за проверка е бил спрян лек автомобил „Хонда“, управляван от 63-годишен мъж и с 45-годишен пътник в него. В колата униформените намерили и иззели 80 кутии цигари, без бандерол. При проведени допълнителни оперативно-издирвателни мероприятия в избено помещение на жилищна сграда в града са намерени и иззети още 1000 кутии цигари от различни марки. Срещу двамата са образувани бързи производства. Работата по документиране на престъпната дейност и на четиримата продължава.        ", "date": "2018.07.31", "title": "Спипаха 1200 кутии  контрабандни цигари"}
{"url": "https://www.monitor.bg:443/bg/a/view/obnoviha-sgradata-na-obshtinski-detski-kompleks-v-peshtera-i-za-dostyp-na-trudno-podvijni-deca-140410", "text": "Обновената сграда на Общински детски комплекс в Пещера бе официално открита. Реновирането е по проект «Повишаване на енергийна ефективност на публично общинска сграда: Общински детски комплекс», който бе финансиран по схема за предоставяне на безвъзмездна финансова помощ.  Дейностите по енергийна ефективност струваха 406 793,74 лв., .Освен подмяна на покрива, поставяне на топлоизолация, смяна на дограмата, боядисване, бе изграден и асансьор. Целта е достъп до образователната институция да имат трудно подвижните деца и младежи. След ремонтните дейности се оформиха допълнителни пространства за работа с децата, става възможно и използването на тавана. Няма ги старите печки на твърдо гориво и енергоемките електрически печки. Сега отоплението е съобразено с особеностите на сградата и ще е енергийно ефективно. Лентата прерязаха кметът Николай Зайчев, директорът на ОДК Николай Балабанов и представителят на строителя „Заводски строежи“ Татяна Комбуянова.„Беше изключително важно за община Пещера да ремонтира тази сграда, защото освен, че е стара, тя беше и много амортизирана. С включването ѝ в програмата за енергийна ефективност ние показваме нашето отношение към младите хора на града и всички наши съграждани, които идват тук“, каза при откриването кметът Зайчев. В Центъра за подкрепа на личностното развитие – Общински детски комплекс в Пещера от началото на учебната 2017 г са се обучавали 172 деца на възраст от 4 до 18 години. В комплекса обучението се провежда в  следните школи: български народни танци, танци на народите, школа по солфеж и пиано, група за автентичен фолклор, народен хор – вокално майсторство и школа по акордеон. От началото на 2018 г. към ЦПЛР – ОДК преминаха всички деца и ученици на територията на Община Пещера със специални образователни потребности и сега общия брой на обучаващите се в институцията е 206 деца, сподели нейният директор Николай Балабанов.  ", "date": "2018.07.31", "title": "Обновиха сградата на Общински детски комплекс в Пещера и за достъп на трудно подвижни деца"}
{"url": "https://www.monitor.bg:443/bg/a/view/v-sofija-remontirat-nad-30-obekta-povecheto-gotovi-do-15-septemvri-140411", "text": "В момента в София се ремонтират над 30 улици и булеварди, като в това число не са включени малките квартални реконструкции. Това обясни кметът на София Йорданка Фандъкова, която провери ремонта на бул. “Христофор Колумб” при новия мост между ул. „Продан Таракчиев“ и Източната тангента. Кметицата уточни, че 70-80% от ремонтите ще приключат за първия учебен ден. \"Към момента на по-голямата част от обектите се работи в срок. Имаме тук-там по два-три дни забавяне, което не е фатално, пък и за мен е по-важно да не се правят компромиси с качеството във връзка с валежите. Нещата вървят така, че да можем да приключим работата по по-големите обекти с интензивен трафик преди 15-и септември\", каза Фандъкова. Ремонтът на “Христофор Колумб” между „Неделчо Бончев“ и ул. „Продан Таракчиев“ се очаква да приключи до средата на август. Между 11 и 13 август, според метеорологичните условия, отсечката ще бъде изцяло затворена за движение, за да се положи последният износващ слой асфалт. Освен пътните настилки, се изграждат нови тротоари, каквито е нямало досега и се обновява уличното осветление. Веднага след приключването на „Христофор Колумб“ ще започне ремонт на Източната тангента, който също трябва да завърши до 15 септември, защото движението в участъка е изключително натоварено. В близките дни се очаква да завърши и реконструкцията на бул. “Васил Левски” в участъка от Софийския университет до ул.”Граф Игнатиев”. Ремонтирана ще бъде и отсечката от Ректората до паметника на Васил Левски. Затруднения при движението ще се създаде от преасфалтирането на кръстовището при Университета, но няма да бъде затваряно изцяло. „За възможно най-кратко време в първата половина на август ще се наложи да затворим кръстовището на Ректората, за да го ремонтираме, както миналата година ремонтирахме кръстовището на Орлов мост“, каза Фандъкова.", "date": "2018.07.31", "title": "Ремонтират над 30 улици в София, повечето готови до 15 септември (ОБНОВЕНА)"}
{"url": "https://www.monitor.bg:443/bg/a/view/napraviha-putin-reklamno-lice-na-bitova-tehnika-140404", "text": "Президентът Владимир Путин стана неволен участник в рекламен клип на руска компания, произвеждаща битова техника, предаде RNS. Фирмата Bork публикува материал, в който са използвани кадри от кухнята на държавния глава. 20-секундното видео е взето от изданието на тв програмата „Централна телевизия“, излъчено през октомври 2012 г., уточняват агенциите. В него Путин разговаря в кухнята си с водещия Владимир Такменьов и го черпи с фирмения си коктейл от хрян и цвекло. След това президентът става и тръгва към хладилника, зад чиято врата зрителите виждат стандартен набор от продукти – мляко, кефир, кутия със сок и кетчуп. Във видеото служители на Bork забелязали, че Путин използва в кухнята си техника с тяхната марка, а именно – чайник, тостер, блендър и сокоизстисквачка. Върху кадрите производителят е наложил имената на моделите на споменатите изделия. Фирмата нарекла клипчето „Bork в кухнята на президента“ и започнала да го излъчва в търговските обекти, където се предлага нейна техника. Освен у клиентите на магазините, рекламното видео предизвикало интерес и у сътрудниците на Федералната антимонополна служба /ФАС/, които се самосезираха и започнаха проверка по случая. Не е ясно дали Путин е дал съгласието си неговият лик да бъде използван от Bork, но при всички положения компанията е нарушила руското законодателство, което забранява „длъжностни лица да бъдат използвани за реклама“. Проверка на изданието „Проект“ показала, че и телевизията НТВ, излъчила програмата с президента, не е давала на производителя на битова техника разрешение да използва фрагменти от интервюто с Путин. От медията допълниха, че ще „предприемат всички предвидени от действащото законодателство мерки, за да докажат неправомерното използване на видеото“, се казва в официално съобщение на НТВ. От ФАС обявиха, че ако проверката установено нарушение от страна на Bork, то ведомството „ще предприеме съответните мерки“.    ", "date": "2018.07.31", "title": "Направиха Путин рекламно лице на битова техника "}
{"url": "https://www.monitor.bg:443/bg/a/view/asfaltirat-13-ulici-vyv-velingrad-140408", "text": "Предстои цялостно да бъдат асфалтирани общо 13 улици във Велинград, информираха от курортната община. До момента цялостно асфалтирани са улиците „Христо Ботев”, „Поп Топорчо” и „Райко Даскалов”, на която бе подменена изцяло водопроводната мрежа. Ремонтните дейности за цялостна реконструкция на подземна и надземна инфраструктура на ул. „Георги Кирков” и „Христо Смирненски” започнаха в понеделник.До края на годината предстои цялостно преасфалтиране на улиците: „Милеви скали”, „Тошо Стайков”, „Вела Пеева”, „Осми март”, „Трети март”, „Христо Смирненски”, „Буков дол” , „Милош Папарков”. Ще бъде подменена водопроводната мрежа на улиците: „Владая”, „Стража” и „Райна Княгиня”. До момента рехабилитирани са улиците: „ Владо Черноземски”, „Копанка”, „Поп Богомил” и ул.„Сокол”. Работи се по ул. „Сергей Киров”.Предстои реконструкция на още 49 улици и пътната мрежа към „Радонова баня” от околовръстния път. Средствата за изпълнението на неотложните ремонтни дейности са съгласно Програмата за капиталови", "date": "2018.07.31", "title": "Асфалтират 13 улици във Велинград"}
{"url": "https://www.monitor.bg:443/bg/a/view/ekstradirat-v-germanija-nash-danychen-izmamnik-140406", "text": "Прокуратурата във Велико Търново поиска от съда екстрадиране в Германия на мъж, разследван там за данъчни престъпления. Н.Р. е обявен за международно издирване, въз основа на Европейска заповед за арест, издадена в град Кайзерслаутерн. Там той се разследва за укриване на данъци и неплащане на осигуровки. След като е установен в България, мъжът е задържан от полицията с постоянна мярка за неотклонение. Сега окръжната прокуратура във Велико Търново внася в съда искане за образуване на досъдено производство. След разглеждане на материалите по делото, съдът ще трябва да се произнесе по допуска за предаването на българския гражданин на германската държава.", "date": "2018.07.31", "title": "Екстрадират в Германия  наш данъчен измамник"}
{"url": "https://www.monitor.bg:443/bg/a/view/rols-rojs-yt-na-elizabet-ii-otiva-na-tyrg-140422", "text": "Рядък \"Ролс-Ройс\", принадлежал на британската кралица Елизабет Втора, ще бъде предложен на търг на 8 септември, съобщава порталът \"Мотърс\". Подобни автомобили като изложения на британския аукцион лот има едва 18 в целия свят. Става дума за модела Rolls-Royce Phantom IV State Landaulette, произведен през 1953 година. Возилото е принадлежало на британския монарх и на съпруга й, Единбургския херцог Филип. Автомобилът може да намери купувач за 1-2 милиона британски лири. Кралицата е ползвала колата в продължение на 40 години. Кралицата на Великобритания също е голям фен на марката Ягуар – преди години британци забелязали, че тя самата обича да кара Jaguar X-Type.      ", "date": "2018.07.31", "title": "\"Ролс-Ройс\"-ът на Елизабет II отива на търг"}
{"url": "https://www.monitor.bg:443/bg/a/view/systojanieto-na-demi-lovato-se-vloshi-140423", "text": "Състоянието на бившата старлетка на „Дисни“ Деми Ловато е влошено. Това съобщиха запознати пред сайта TMZ. По думите им, изпълнителката на Tell Me You Love Me поддържа висока температура, придружена с гадене, макар че през последните няколко дни се чувствала по-добре. Все още не е ясно и кога Ловато ще бъде изписана от лечебното заведение в Ел Ей. Междувременно стана ясно, че сред хората, посетили певицата в болницата, е бившият й приятел Уилмър Валдерама. Актьорът и Ловато бяха заедно 6 години, преди да сложат окончателно край на връзката си през 2016 г. Според източници на сп. People звездата от „Шеметни години“ прекарал няколко часове, без да се отдели от бившата си изгора в кликината. Припомняме, че Ловато бе приета по спешност в болница в началото на миналата седмица, а до хоспитализирането й се стигнало след предозиране с хероин, твърдят източници на TMZ. „Деми иска да благодари на всички, които я подкрепиха, за тяхната любов и молитви. Част от информацията, която бе разпространена, не е коректна, а семейството й моли да няма спекулации относно здравето й. Сега възстановяването на Деми е най-важното нещо“, каза неин говорител ден след като звездата на „Дисни“ бе приета по спешност. Само преди месец самата певица призна, че е прекратила 6-годишния си период на трезвеност. Изповедта си тя направи като пусна песента Sober.", "date": "2018.07.31", "title": "Състоянието на Деми Ловато се влоши"}
{"url": "https://www.monitor.bg:443/bg/a/view/baba-zastrelja-djado-za-porno-abonament-140417", "text": "Възрастна дама от САЩ стана героиня на полицейските сводки, след като открила, че 65 годишният й съпруг си е направил абонамент за порно каналите на местна кабелна телевизия и без много да се колебае и да се опита да овладее яростта си извадила семейния пистолет и хладнокръвно гръмнала мъжа си с два куршума – в крака и в главата. Цялата драма имала и предистория – дядото постоянно си правел абонамент за филмите за възрастни, а бабата разваляла договора, като този път нервите и огорчението от страстта на Франк Хил към излъчваните по порноканалите „неприлични и неморални“ еднообразни движения, гарнирани с похотливи крясъци, породили у Патриция Хил желание за мъст. След кратък скандал, в който бабата заявила на дядото, че трябва да се омита от къщата и неговия категоричен отказ да стори това, се стигнало до кървавата разправа с мирис на барут. Малко по-късно 69-годишната Патрисия Хил сама се обадила в полицията, за да съобщи, че е застреляла съпруга си, а пристигналите на място стражи на закона просто открили проснатия на пода в семейния гараж издъхнал любител на филми със сексуално съдържание. Мисис Хил е оставена в ареста и предстои да се изправи пред съда. В същото време друга любопитна история се разигра в Ню Йорк, пише местният булеварден в. „Ню Йорк Поуст“. Мъж се е озовал в ареста след семеен скандал и в това нямаше да има нищо странно, ако не бе един дребен детайл. 36-годишният Даниъл Лафордж от Бронкс се скарал с 41-годишната си приятелка и постепенно нещата стигнали до бой. Той първо нанесъл на жената няколко юмручни удара, а след това явно е решил да не си троши пръстите, грабнал Библията и продължил да удря любимата си по главата. Пострадалата обаче не се примирила със съдбата си и веднага се обадила на полицията. В резултат на това агресивният богохулен джентълмен се озовал в местния полицейски участък и сега очаква следващите ответни удали – този път от страна на закона.", "date": "2018.07.31", "title": "Баба застреля дядо за порно абонамент"}
{"url": "https://www.monitor.bg:443/bg/a/view/ot-mon-dali-polovin-milion-poseshtenijata-na-muzei-140399", "text": "Министерството на образованието и науката е финансирало с близо половин милион лева посещения в музеи и други културни институции и ще продължат тази практиката чрез учебните часове и по линия на дейностите по интереси. Това заяви образователният министър Красимир Вълчев при подписване на споразумение за разширяване присъствието на културата, изкуствата и културното наследство в образованието. „Ще стимулираме тези посещения не само през часовете, но и ще финансираме дейности чрез интереси. МОН разработва нормативен акт за организиране и финансиране на дейности по интереси. Досега имаме редица посещения в музеи и други културни институции. Общата стойност, която е платена, е близо половин милион. И макар това да не е малко, не е и достатъчно“, заяви Вълчев. От МОН разработват нормативен акт за организиране и финансиране на дейности по интереси, с който ще насърчават посещения не само на музеи, но и на други обществени институции, за да се запознаят с история и обществения живот, природните дадености. За него споразумението е важна част от приобщаването на културните институции към образованието. Според просветния министър това ще помогне за повишаване на мотивацията за придобиване на нови знания. Учениците ще имат възможност да се срещнат с музейни специалисти и работници. Чаканото близо четвъртък век споразумение ще помогне за възпитаването на деца, които ценят културата. По този начин вече няма да се налага да говорим за ситуации като тази с Царските конюшни, според министърът на културата Боил Банов. \" Докато не започнем да възпитаваме и да обучаваме в родолюбие, за това що е паметник на културата, що е културна ценност, докато не дадем възможност децата да имат съзнание да бъдат пълноправни граждани на тази държава, ще си говорим за палежи, за неразбиране на законодателството, за подценяване на българщината и на българския дух. Надявам се това споразумение да се превърне в инструмент за това младите хора да имат чувство и съзнание кои са и накъде вървят\", коментира министърът.", "date": "2018.07.31", "title": "От МОН дали половин милион за посещения на музеи"}
{"url": "https://www.monitor.bg:443/bg/a/view/djystin-bijbyr-izliza-v-otpusk-140412", "text": "Джъстин Бийбър ще си вземе отпуск от студиото, за да се съсредоточи върху организацията на сватбата си. Това стана ясно броени дни, след като се появи последният сингъл на певеца No Brainer, за което той си партнира с диджей Калед. Бийбър искал да прекара възможно най-много време с годеницата си – Хейли Болдуин, и затова щял да остави кариерата си на трупчета поне докато не мине венчавката. Припомняме, че в началото на месеца изпълнителят на Sorry направи предложение за брак на племенницата на Алек Болдуин, с която има връзка от едва няколко седмици. Това се случило по време на романтична вечеря в ресторант на Бахамските острови. Бащата на Джъстин, Джеръми,написа в Инстаграм, че се гордее със сина си и очаква с нетърпение новия епизод в живота му. Поздрави любимецът на тийнейджърите получи и от майка си, Пати Малет.", "date": "2018.07.31", "title": "Джъстин Бийбър излиза в отпуск"}
{"url": "https://www.monitor.bg:443/bg/a/view/kamion-sys-sladoled-katastrofira-do-shumen-140401", "text": "Камион, превозващ сладолед и джип с пернишка регистрация са се ударили по магистрала \"Хемус\" на ок. 200 метра след бензиностанцията на ОМВ в близост до Шумен, съобщиха очевидци.  Сигналът за произшествието е приет в 09:12 часа в оперативната дежурна част на ОДМВР Шумен. Съобщено било, че на АМ “Хемус“, малко след бензиностанция ОМВ край Нови пазар е възникнал пътен инцидент. На място са насочени екипи на полиция, пожарна и спешна помощ. При пристигане било установено, че произшествието е възникнало между лек автомобил \"Нисан\" с пернишка регистрация и товарен автомобил \"Ивеко\" с варненски табели. По първоначална информация водачът на Нисана , който е пътувал в посока към Шумен е застигнал товарният автомобил и се е ударил в задната му част. В резултат на удара камионът се е преобърнал на пътя.  В МБАЛ- Шумен за преглед е откарано 9- годишно дете, което е пътувало в лекия автомобил. Детето е с контузия на главата и е контактно, в момента медицински екип извършва необходимите изследвания в болницата, обясни говорителят на ОДМВР Ася Йорданова Водачите и на двата автомобила са правоспособни, тествани са за алкохол, наличие не е отчетено. Работата по изясняване на причините довели до инцидента продължава, на място се извършва оглед. Заради произшествието е въведена временна организация на движението, като трафикът се пренасочва по главе път I-2 Русе - Варна, допълни говорителят на ОДМВР.", "date": "2018.07.31", "title": "Камион със сладолед катастрофира до Шумен"}
{"url": "https://www.monitor.bg:443/bg/a/view/lindzi-loyn-snima-rialiti-za-mtv-140413", "text": "Със задачата да стане изпълнителен продуцент и звезда в риалити сериал ще се нагърби Линдзи Лоън. Проектът ще носи името „Лоън бийч клъб“ и ще се излъчва по популярния канал MTV. Клапата за снимките вече щракна в имението на актрисата в Миконос, Гърция, където тя живее през последните месеци. „Лоън бийч клъб“ ще предостави на зрителите Вип достъп до изключителна дестинация в света и на фона й поясниха от MTV. Първите серии ще с завъртят на екрана догодина. „Развълнувани сме, че в лицето на Линдзи ще разполагаме с толкова креативен партньор, който ще ни позволи да изследваме тази интригуваща култура.“, допълниха от телевизията. Най-вероятно голяма част от епизодите ще бъдат заснети в нощния клуб на 32-годишната красавица, тъй като той също носи името „Лоън бийч клъб“. Линдзи вече привлече внимания към него със строгото си отношение към персонала. Преди дни звездата от „Гадни момичена“ заплаши сервитьорките си в социалните мрежи, а причината е непълно съответствие на визията им. Две от работничките в гръцкия клуб са споделили своя снимка в Инстаграм с еднакви рокли, но едната е с розови сандали на токчета, а другата – с бели. „Носете еднакви обувки, моля. Или ще ви уволня“, пише кратко и ясно под снимката Лоън. Фен предположи, че това е шега, но тя е категорична, че е напълно сериозна.", "date": "2018.07.31", "title": "Линдзи Лоън снима риалити за MTV"}
{"url": "https://www.monitor.bg:443/bg/a/view/slojiha-limiti-na-radiologijata-za-rakovobolni-140378", "text": "Въведени са лимити за високотехнологичните терапии на раковоболните. Това се отнася за методите VMAT и IMRG от радиологията, радиохирургията и високо модулираното по интензитет лъчелечение, алармираха лекари от няколко комплексни онкологични центъра в страната. Така вече се наричат бившите диспансери. На някои места допустимите бройки са почти наполовина по-малко от нуждаещите се месечно, установи проверка на „Монитор“. В Бургаският комплексен онкоцентър, например медиците ще могат да лекуват с високотехнологичните терапии 8 човека месечно при положение, че до сега те са били между 15 и 20 човека. Ако отложим за следващ месец пациент с метастази в черния дроб или мозъка, например, забавянето може да е фатално, не крият лекарите. Сега на тях, както и на колегите им от останалите центрове в страната се налага да бъдат въведени списъци, подобни на тези на чакащите за планови операции с животонезастрашаващи диагнози. Лекарите от КОЦ – Бургас твърдят, че имат писмо, изпратено от здравната каса на 6 юли тази година. В него се посочвали индикативни обеми за високотехнологично лъчелечение и радиохирургия по клинични пътеки P251.2 и P252.1. Дадените обеми важат за юли, август и септември. От тях стана ясно, че касата ще поеме 41 човека месечно за лъчелечение, докато за радиохирургия пациентите са фиксирани на 8. От здравното заведение са категорични, че тези цифри са крайно недостатъчни. В КОЦ – Русе пък са им фиксирали 32 пациенти месечно. Това е станало с писмо от касата от 13 юли. Там също недоумяват как ще лекуват болните, ако се окаже, че има нуждаещи се от тези терапии повече от предвиденото. Тези лимити трябва да отпаднат, това е пределно ясно, категорична бе Ангелина Бонева – член на Управителния съвет на Центъра за защита правата в здравеопазването. Самата тя е с онкологично заболяване и е наясно с проблемите на хората с диагноза рак от 13 години. Касата няма право да поставя лекарите като буфер между системата и болните, допълни Бонева. По думите й всякакъв тип ограничения няма да подобрят състоянието на лечебните заведения. Центърът за защита правата в здравеопазването от години заявява, че лекарствата и консумативите, както и всичко останало, свързано с лечението в България трябва да бъдат освободени от ДДС, защото от бюджетните средства на касата 20% всякога се връщат в бюджета на държавата. По този начин, никога няма да са достатъчни парите за здравеопазване, коментира още Ангелина Бонева. НЗОК не е издавала заповед за лимитни. Тук става въпрос за индикативни стандарти, които са въведени с новия Национален рамков договор. Те са разписани в чл. 344, ал. 9, заявиха от централата на финансово-осигурителната институция в София. Регионалните каси приемат документите на пациентите, които са подходящи за високотехнологичните терапии и ги разглеждат. Те могат да бъдат повече, но могат да бъдат и по-малко от предходния месец, поясниха механизма от касата. От там бяха категорични, че до момента няма отказано лечение на онкопациент.", "date": "2018.07.31", "title": "Сложиха лимити на радиологията за раковоболни "}
{"url": "https://www.monitor.bg:443/bg/a/view/borisov-priema-horata-s-uvrejdanija-140396", "text": "Премиерът Бойко Борисов днес се среща с хората с увреждания в МС. На срещата ще присъства и бащата, които вчера остави детето си на грижите на министър-председателя и омбудсмана Мая Манолова.  Целта е властта и протестиращите да уточнят как точно ще се случи реформата. Преди срещата майките на деца с увреждания зявиха, че те продължат да стоят зад искането си за оставка на Адриана Стоименова от Националния съвет за интеграция на хората с увреждания. Единствено така било възможно реалното извършване на реформа.", "date": "2018.07.31", "title": "Борисов приема хората с увреждания"}
{"url": "https://www.monitor.bg:443/bg/a/view/demoni-i-emotikoni-tancuvat-na-one-dance-week-140403", "text": "Световна предпремиера на спектакъла „#Минаре“ на звездата от арабския регион Омар Раджех ще открие 11-ото издание на фестивала за танцов театър One Dance Week на 21 септември в Пловдив. Представлението, което ще бъде показано от 19.30 ч. в Дом на културата „Борис Христов“, е артистична реакция срещу разрушаването на древния град Алепо по време на войната в Сирия. И по-специално на неговата „душа“ – хилядолетното минаре на Голямата джамия, сринато под артилерийски обстрел. Спектакълът обединява съвременен танц, по време на изпълнението. Това е поредната смела и въздействаща постановка в творческата визитка на хореографа Омар Раджех – съпротива срещу унищожението на древни градове и човешки животи, на исторически постижения и култури, на миналото и бъдещето. Българските зрителите ще имат възможност да гледат „#Минаре“ само седмица преди официалната му премиера на престижния фестивал за съвременни изпълнителски изкуства Romaeuropa в Рим. Човешките емоции в информационното общество през призмата на емотиконите, нов прочит на древен корейски танц за гонене на зли духове и първа среща със себе си – това са част от танцовите миниатюри от Азия, които фестивалът, продължаващ до 14 октомври, включва като акцент в програмата си. Японският хореограф Кенджи Шинохе със соловия си спектакъл 【K(-A-)O】на 22 септември търси отговор на въпроса имат ли място истинските чувства сред виртуалните усмивки. В рамките на същата вечер той ще представи втори солов спектакъл - 【love】. Азиатските миниатюри продължават на 7 октомври с два корейски спектакъла. Мистичният танц Salp’uri ще гони зли духове и ще разваля проклятия от сцената в „Демони“ на хореографа Джин А Ким и визуалния артист Джу-Бин Ким. Представлението впечатлява с невероятни костюми и източна естетика на движенията, превъплътени в съвременен танц. Същата вечер публиката ще се срещне с един от най-техничните корейски хореографи Ин Со Лий, който ще търси път към себе си в авторския си моноспектакъл „Първа среща“. Той е представян в Южна Корея, Китай, Унгария, Румъния, а тази година спечели и голямата награда на танцовия фесстивал във Веспрем, Унгария. One Dance Week 2018 обръща поглед към Литва по време на закриващия уикенд с три впечатляващи представления, носители на най-престижни отличия в страната: „Годос“ (12 октомври), Game Over (13 октомври) и „Съвременно?“ (14 октомври). Първото заглавие е почерпено от специфичен литовски феномен – отдавна изчезнала от разговорния език дума за „чувство, обвързано с миналото и винаги идентифицирано с жени и техните сънища“. В едноименния спектакъл танцовата компания AURA Dance Theatre и една от водещите хореографи на Литва Бируте Летукайте пресъздават Game Over навлиза в света на магическия реализъм на компютърните игри. Двамата герои прескачат от едно „игрално“ ниво в друго, провокирайки въображението на зрителя чрез танц, визуални ефекти, музика на живо и омагьосания син пуловер от разказа на емблематичния аржентински писател Хулио Кортасар. Литовският колектив Low Air, който стои зад спектакъла, е компания за градски танцов театър, представяща младото артистично поколение в страната. Честта да закрие фестивала заслужено и с много чувство за хумор е предоставена на трима литовски изпълнители, които иронизират творческия процес, гилдията и танцовата сцена в родината си. В „Съвременно?“ Агне Раманаускайте, Мантас Стабачинскас и Паулюс Тамоле ще обяснят по свой начин какво е модерен танц, как се създава подобно представление и зрителите разбират ли посланието му, или то трябва да им се обяснява...", "date": "2018.07.31", "title": "Демони и емотикони танцуват на One Dance Week "}
{"url": "https://www.monitor.bg:443/bg/a/view/stojanovich-obeshta-titli-red-i-disciplina-v-levski-140398", "text": "Новият наставник на \"Левски\" Славиша Стоянович сподели първите си думи като треньор на “синия” клуб. Днес словенецът бе представен пред медиите на официална пресконференция, в която коментира целите пред себе си и това, което е видял от отбора досега.  „Надявам се да донеса титли, ред и дисциплина в клуба. Избягвам да употребявам клишета. Дошъл съм във велик клуб с велика история. Тук са работили велики треньори и велики футболисти. Разбирам каква голяма отговорност поемам с голям клуб като „Левски“. Ще давам максимума от себе си. Ако футболистите правят това, което искам, съм сигурен, че ще имаме необходимите резултати. Гледах някои срещи по телевизията и анализирах играта с моите помощници. Има и позитивни, и отрицателни неща. Трябва да се анализира дали отборът е претрениран, а също така дали е тренирал прекалено малко. На моменти играта на „Левски“ не е на нужното ниво. До първото полувреме във вчерашния двубой Левски беше по-прибран, а след това излезе прекалено напред. Трябва да има някакво равновесие”, започна Стоянович. Словенецът разкри също каква е неговата философия във футбола и какво иска да приложи като практики на „Герена“. „Футболистите трябва да са подготвени във всяка фаза от играта. Надявам се също, че знаят какво е да носиш екипа на „Левски“. Всеки треньор има своята философия. Моята е такава, че трябва да печелим титли. Всички искаме да играем атрактивно. Трябва да сме много дисциплинирани на терена и играчите да знаят как да реагират във всяка ситуация”, допълни специалистът, който не скри желанието си „сините” да реагират на трансферния пазар и да не се чака до зимата за нови играчи. „В клуба има само един ляв и десен краен бранител. В същото време има позиции, на които има повече състезатели. Нужен е баланс в отбора”, коментира Стоянович. Шампионът с „Цървена звезда“ бе категоричен, че ще поиска от клубното ръководство и да бъде назначен нов спортен директор, който да бъде връзка между отбора и отговорните фактори в клуба. „Ще искам да има някой, с когото да мога да обсъждам и разговарям. Не знам как се нарича, но ще искам човек, който да е свързващо звено между нас и ръководството”, коментира Стоянович.", "date": "2018.07.31", "title": "Стоянович обеща титли, ред и дисциплина в \"Левски\" (ВИДЕО)"}
{"url": "https://www.monitor.bg:443/bg/a/view/vladislav-goranov-i-nikolaj-nankov-naj-pitani-ot-deputatite-140407", "text": "92 закона и 77 решения е приело 44-то НС от началото на тази година, а финансовият министър Владислав Горанов и регионалният министър Николай Нанков са отговорили на най-много въпроси и питания на депутатите. Това показва справката за дейността на парламента. Така за последните шест месеца в НС са постъпили 115 законопроекта, като 69 от тях са били внесени от депутати. 113 пък са предложените проекти за решения и един проект за декларация. Пленарните заседания са били общо 83, като 3 от тях извънредни.  От януари до 26 юли в НС са постъпили 996 въпроса и 46 питани от народни представители. По седем питания е имало и разисквания. Такива е имало и по два вота на недоверие. Наред с това е имало и седем изслушвания. От всички 996 зададени въпроса, отговори са получени на 869, а от 46 -те питания 35 са получили отговор. Парламентарен контрол е провеждан в 25 пленарни заседания. За осъществяване на контролната функция на Народното събрание са използвани 100 часа и 51 минути. Финансовият министър Владислав Горанов е отговорил на най-много въпроси и пътания – 123. На второ място в класацията попада регионалният министър Николай Нанков, който е отговорил на 119 въпроса. Трети се нарежда земеделският министър Румен Порожанов със 106 въпроса и питания. Със съвсем малка разлика са МВР-шефът Валетин Радев и здравният министър Кирил Ананиев съответно със 100 и 98 въпроса. След тях се нареждат министърът на екологията Нено Димов със отговори на 57 въпроса и просветният министър Красимир Вълчев със 55 отговора. В топ 10 влизат още социалният министър Бисер Петков, вицепремиерът и военен министър Красимир Каракачанов и културният министър Боил Банов. Най-активен сред депутатите при задаването на въпроси е бил социалистът Георги Гьоков – цели 74, следван от неговия колега от БСП Георги Стоилов със 70 въпроса. В топ 5 попада още един червен депутат – Иван Димов Иванов със 67 питания, следван от неговия съименник Иван Валентинов Иванов,който е успял да зададе на министрите 43 въпроса. Следващи в списъка са също депутати от БСП - Георги Йорданов, Любомир Бонев, Илиян Тимчев, Кристина Сидорова, Светла Бъчварова и Надя Клисурска-Жекова. През последната 4-та сесия на НС са приети 43 закона и 52 решения, парламентът е провел 43 редовни и 2 извънредни заседания. През това време са внесени 73 закона , като 47 от тях от името на депутати, както и са постъпили 71 проекта за решения. Общо 50 часа и 28 минути пък времето използвано за парламентарен контрол. 392 са въпросите, а 17 са питанията постъпили от 16 април до 26 юли 2018 година. Членовете на кабинета са отговорили на 300 въпроса и 11 питания. През последната сесия обаче на най-много въпроси е отговорил земеделският министър Румен Порожанов- 62, следван от здравния Кирил Ананиев с 32, а в топ 3 попада и вътрешният министър Валентин Радев също с 32 отговора. Отново най-много въпроси и питания идват от депутатите от БСП. Те са внесли 324 въпроса и 13 питания. Обединените патриоти са със 34 въпроса, а ГЕРБ с 16 въпроса и 3 питания. ДПС и „Воля“ съответно са със 8 и 7 въпроса.", "date": "2018.07.31", "title": "Владислав Горанов и Николай Нанков най-питани от депутатите"}
{"url": "https://www.monitor.bg:443/bg/a/view/zashtitavame-v-bruksel-bg-pchelen-prashec-140379", "text": "Производителите на манов мед от Странджа в най-скоро време ще започнат процедура за регистрация и на защитено наименование за произход на пчелния прашец от района. Това съобщи за „Монитор“ Манол Тодоров от сдружението, произвеждащо уникалния продукт. По думите му до 2-3 месеца Странджанският манов пък ще стане първият български продукт, получил подобна еврозащита. „Вече сме на една стъпка от това. От Еврокомисията имаме информация, че всичко, което е трябвало ние да направим, сме го направили и всички забележки са отстранени“, поясни той. „Следва съгласуване в различните дирекции и решение на ЕК. След това ще кандидатстваме и за още един продукт, а именно Странджанския пчелен цветен прашец. По този начин ще помогнем на Странджа да се превърне в бързо развиващ се регион. Тези две регистрации ще дадат възможност за производство на висококачествен продукт, от който хората да получават добри доходи. От друга страна се надяваме да привлечем и много повече туристи към този край на страната и чужденците да си оставят парите тук“, обясни той. Тодоров добави, че ще се иска от ЕК за следващия програмен период от еврофондовете на пчеларите да бъдат отпускани средства за опрашването. . Пчеларят съобщи още и за започващият днес вечерта в Царево тридневен симпозиум, посветен на мановия мед, като в откриването му ще вземе участие и еврокомисарят по цифровата икономика и общество Мария Габриел. „Идеята за еврозащита на мановия мед от преди 14 години, когато е поставено началото на фестивала на странджанския манов мед“, припомни пчеларят. „През всичките тези години целта ни беше продуктът да стане разпознаваем от всички и го постигнахме. Добрата новина за пчеларите сега е, че освен меда има още 2 други пчелни продукта, които могат да се регистрират пред ЕК. Това са цветен пчелен прашец и пчелното млечице. За в бъдеще предвиждаме различни цени на меда в зависимост от качеството. На етикета ще бъде изписана стойността на електропроводимостта, която е един от основните показатели за качеството на мановия мед. Всеки искащ суперкачество ще трябва да плати повече“, смята Тодоров. Справка в сайта на ЕК сочи, че най-много регистрации - 9, за защитено наименование за произход за пчелен мед има Португалия. Всички, с изключение на последното от 2005 г., са направени през юни 1996 г. На второ място е Испания с 6 защити, само една от които е за географско указание и още една заявка. С пет регистрации е Франция, а с 4 - Полша. Люксембург също има защитено наименование за произход за меда си. На Балканите с по една регистрация са Гърция и Хърватия.", "date": "2018.07.31", "title": "Защитаваме в Брюксел БГ пчелен прашец"}
{"url": "https://www.monitor.bg:443/bg/a/view/bebeto-na-pochinalata-rodilka-ostava-v-koma-140400", "text": "Състоянието на новороденото дете, чиято майка почина при планирано раждане, е критично. Бебето е в кома, ако се събуди, ще бъде увредено, каза през сълзи бащата на Владислав Якимов. Пред Нова тв той заяви, че е чул от медицински лица, че причината за смъртта е свързана с упойката. По думите му операцията е била планирана за 9.00 часа, а в 9.30 медик обяснявал на чакащи пациенти, че има забавяне в секциото, \"защото има проблем с упойката\". \"В последствие всички лекари започнаха да говорят несвързано, бяха паникьосани, говореха за трахея, ларинкс, белодробна емболия. Не е имала абсолютно никакви заболявания, цял живот е с ниско кръвно, те казват, че е починала от хипертония. Това е обяснението, с което си изтриват ръцете, защото трябва да има причини за смъртта\", разказа Якимов. Той е категоричен, че както твърдят от болницата. Според него тя е починала преди раждането. По думите му детето е невъзможно да бъде преместено. Якимов каза, че е доволен от грижите, които се полагат за детето. По отношение на родилното отделение, той каза, че има документи, които ще запази за съда.  Това твърдят и родителите на починалата родилка. Майката разказа, че още когато изнесли дъщеря ѝ от родилното, тя докоснала тялото, което било студено. Тя смята, че доказателство за това, че дъщеря ѝ е починала преди раждането е състоянието на детето, което било изведено с кислородна маска. Тя смята, че детето е било задушено именно заради смъртта на родилката.  По сигнал на съпруга на починалата жена Плевенската като се събират доказателства за професионална непредпазливост на лекарите, които е трябвало да извършат дейностите по раждането. \"Към този етап нямаме доказателства дали това  така. Това не е нормален резултат от едно раждане и за това\", заявяват от прокуратурата.  От пресцентъра на болницата \"Д-р Георги Странски\" в Плевен съобщиха, че веднага е образувана проверка, направена е аутопсия. Проверка правят и РЗИ и Медицинския одит. Д-р Момчил Цветков каза, че все още не може да се каже какви са причините за смъртта. \"Всичко е спазено, един от най-опитните ни анестезиолози е участвал в този случай. За момента не знаем какво е станало, може да е станало нещо изведнъж. По принцип това, което се е случило, е неочаквано и не е практика да се случва\", обясни д-р Цветков. Той допълни, че му било обяснено, че родилката е починала в реанимацията. \"Целият този случай ще бъде разнищен, обещаваме да бъде проверено\", категорични са от болницата. ", "date": "2018.07.31", "title": "Бебето на починалата родилка остава в кома"}
{"url": "https://www.monitor.bg:443/bg/a/view/zlatni-pjasyci-v-top-9-na-naj-dobrite-parti-plajove-140375", "text": "Курортът Златни пясъци се нарежда на осмо място в класация за най-добрите парти плажове в света. Това показва изследване на немската агенция за проучвания Beach-Inspector. Организацията притежава различни критерии, както и различни награди, сред които за най-добра дестинация за традиционна почивка, най-добър плаж за парти, за водни спортове и други. Крайната оценка се прави на база качество на водата, възможности за пейзаж и разбира се, оферти за нощен живот. В класацията за най-предпочитани парти плажове България се нарежда на 8-мо място в света с централния плаж на Златни пясъци. Челната позиция е заета от Дубай с плажа Барасти, последван от Майорка с Плая де Палма. Последното място е отредено на Гърция, а точно преди него се нареждаме ние. Сред другите победители са няколко плажа в Тайланд, както и един в Ибиса. Според „инспекторите“ на немската агенция Златни пясъци може да се превърне в търсена туристическа дестинация в следващите години за тези, които търсят бързо и евтино забавление. Най-голяма посещаемост има от туристи от Германия, Великобритания и Русия, пишат в сайта на Beach-Inspector. Средната възраст на отдъхващите е от 14 до 35 години, но най-много са студентите и учещите.", "date": "2018.07.31", "title": "Златни пясъци в топ 9 на най-добрите парти плажове"}
{"url": "https://www.monitor.bg:443/bg/a/view/penko-gospodinov-stava-teatralen-direktor-v-nov-film-140402", "text": "Българският кинорежисьор Костадин Бонев завършва процеса по постпродукция на новия си филм „Далеч от брега“ (или „Вълците около нас“), съобщи специализираният сайт FilmNewEurope.com. Българско-украинската копродукция представлява авторска интерпретация на сблъсъка между творците и цензурата по времето на комунистическия режим. Сценарият на Никола Петков, Евгени Кузманов и самия Костадин Бонев разказва историята на талантлив театрален директор, прогонен от столицата в малък провинциален театър. Тъй като човешките взаимоотношения в тоя кръг се оказват напълно зависими от постоянното следене и страха от предателства, искрените му усилия да създаде жизнена трупа постепенно губят смисъл. „Сюжетът има две нива: едното е реалистично и отразява всекидневието на директора и неговия екип, а другото е фикция и показва театрално представление на кораб, блуждаещ в морето. За да разкрия кошмарите на онова време и важността на спомените се опитах да свържа два източника на енергия, така че минало, настояще и бъдеще да станат неразривно цяло“, обяснява Костадин Бонев пред FNE. В главните роли ще видим известните актьори Пенко Господинов, Стефан Вълдобрев, Йоана Буковска-Давидова и Жорета Николова. Филмът е заснет в продължение на 5 седмици през есента на 2017 г. в Ямбол, Бургас и София, а премиерата е планирана за 2019 г. Съпродуценти са българската компания Trivium Films и Одеската киностудия, които осигуряват бюджет от 810 500 евро. Проектът е подкрепен и от Националния филмов център. Във филмографията на Бонев изпъкват заглавията „Потъването на Созопол“, „Военен кореспондент“, „Подгряване на вчерашния обед“ и др. Режисьорът е работил с Пенко Господинов и Йоана Буковска и във „Военен кореспондент“, със Стефан Вълдобрев – в „Потъването на Созопол“ и „Подгряване...“, с Жорета Николова – също в „Потъването на Созопол“.", "date": "2018.07.31", "title": "Пенко Господинов става театрален директор в нов филм"}
{"url": "https://www.monitor.bg:443/bg/a/view/emil-radev-evrodeputat-ot-enp-gerb-sled-testove-shte-se-vyvedat-minimalni-standarti-za-hranite-v-es-140383", "text": "- В действителност Европейската комисия одобри пилотен проект, изготвен от мен и колегата Андрей Новаков, на стойност 1.3 милиона евро, който ще бъде изпълнен в целия Европейски съюз. Целта на проекта е да бъде преборен двойният стандарт при храните и напитките. По-конкретно, средствата са предназначени за серия от тестове на храните и напитките и подпомагане на сътрудничеството между държавите-членки в преодоляване на съществуващите двойни стандарти. Програмата ще бъде отворена и за неправителствени организации, които работят за защита на потребителите. Със събраните данни от провеждането на тестовете ще бъдат въведени минимални стандарти за храните в Европейския съюз. - Работата на изпълнението на пилотния проект тепърва започва. Очакваме в началото на 2019 г. ЕК да започне да изпълнява програмата като обяви до април месец обществена поръчка, като се надявам през тази програма да кандидатстват и български организации за отпускане на грантове още през 2019 г. Това е първата стъпка по изпълнението на проекта. За момента настояваме нормативно да се определи единен стандарт при храните и напитките в ЕС. Създаването на централен орган, който да ги следи, също е необходимо, но реалистично това може да стане на по-късен етап, след разработването на стандартите и тяхното въвеждане от производителите. - Дореди няколко години ЕК отричаше въобще да има двоен стандарт при храните и напитките, а производителите се оправдаваха с различните вкусови предпочитания на населението в различните страни. Но сега ЕК призна, че наистина съществува двоен стандарт между продаваните стоки в Източна и Западна Европа. Разлики има при бебешките храни, шоколада, като в Източна Европа често в него няма истинско какао, натуралните сокове, които при нас не са натурални, и други. В някои случаи говорим за разминаване в 90% в съставките. - Както вече обясних, първоначално ще бъдат извършени тестове на храните и напитките в различните държави от ЕС и след това, въз основа на резултатите от тестовете, ще бъдат разработени минимални стандарти - минимум съдържание на какао, използването на захар, на не заместители, и др. По-конкретно, целта е нормативно да се определи единен стандарт на храните и напитките в ЕС. - Предприетите мерки за борба с чумата по животните бяха абсолютно съобразени с европейските изисквания и целта им бе бързото ограничаване на епидемията. В европейското законодателство се казва, че след като бъде потвърдено наличието на болест в дадено стопанство, компетентният орган трябва да поиска незабавно приложение на следните мерки: всички животни от възприемчиви видове в стопанството да се умъртвят незабавно на място без отлагане, като не е необходимо да се чакат резултати от референтните лаборатории. Европейският съюз поема 75% от обезщетенията. Ако тези животни умрат от болестта, стопаните няма да получат лиценз за обезщетение. Направи се всичко възможно да бъдат увеличени обезщетенията, които се плащат за животните, и се надявам, че това ще възстанови животновъдството в тези региони. Нека да оставим да се спазва и българското, и европейското законодателство. Най-важното в момента е да се овладее епидемията. - Правилата за приемането на еврото включват изисквания за ценова стабилност, устойчивост на публичните финанси, стабилност на валутните курсове, лихвените проценти, както и изисквания за адаптиране на националните законодателства. България от няколко години изпълнява всички тези критерии, особено с оглед на валутния борд и на усилията на правителството. Положителните ефекти, свързани с еврото, постепенно ще започнат да се усещат още със стъпването на пътя към него: подобряване на вътрешния бизнес климат, укрепване на банковата система, по-евтино и по-достъпно финансиране за бизнеса и домакинствата, по-голяма стабилност на националната икономика, намаляване на инвестиционния риск, нарастване на общата инвестиционна активност. След една година се очаква ЕЦБ да представи доклад за изпълнението на критериите за членство за еврозоната и след това да пристъпим към самото приемане на еврото. - Нека не забравяме, че въпреки страховете в Централна и Източна Европа нямаше сътресения след въвеждането на еврото. Затова и смятам, че рискът за повишаване на цени и инфлация в България е несъстоятелен. Дори бих казал, че приемането на еврото ще подпомогне икономиката, тъй като ще повиши доверието в страната, ще улесни и увеличи чуждестранните инвестиции и ще намали валутните разходи на бизнес след отпадането на обменния курс между евро и лев. Освен това би трябвало да паднат банковите такси за преводи извън страната, което особено ще улесни работата на бизнеса, както и ще паднат лихвите по кредитите. - В действителност в момента няма остра миграционна криза като тази от 2015-2016 година, когато милиони влязоха на територията на ЕС, но въпреки това виждаме промяна на мигрантските маршрути от Източното към Западното Средиземноморие и Испания. Сега е времето, когато трябва да укрепим и законодателството, свързано с незаконната миграция и наказателното законодателство за трафикантите на хора. Трябва да променим системата за убежище така, че да се прави рано разлика между истинските кандидати за международна закрила и икономическите мигранти. Затова приветствам предложенията на лидерите от последния Европейски съвет за създаването на платформите за дебаркиране извън Европейския съюз. Очаква се още Европейската комисия да излезе с нови предложения за засилване контрола по външните граници на ЕС, което нас ни засяга пряко, както и за промени в законодателството за връщането на мигранти, за да може нелегалните мигранти да бъдат връщани в родните им страни по-бързо. Важно е сега да предприемем мерки, така че кризата от 2015-2016 г. да не се повтори.  ", "date": "2018.07.31", "title": " Емил Радев, евродепутат от ЕНП/ГЕРБ:   След тестове ще се въведат минимални стандарти за храните в ЕС"}
{"url": "https://www.monitor.bg:443/bg/a/view/mini-laptop-s-golemi-vyzmojnosti-140405", "text": "Популярните, в близкото минало, малки лаптопи за интернет, наричани нетбук, не разполагаха с завидни параметри и останаха недооценени, но бяха много лесно преносими. GPD Pocket 2 се завръща към популярния някога размер, но вече разполага със сензорен екран на 7-инчов таблет, оборудван със 7-мо поколение Intel SoC процесор, който се свързва със стандартна клавиатура за лаптоп и работи с Windows 10. Както името подсказва, GPD Pocket 2 е втората версия на джобния лаптоп на компанията, която миналата година събра повече от $ 3.5 млн. в Indiegogo.   Pocket 2 разполага с по-голяма производителност, от първия модел, притежавайки 7-инчов сензорен екран с Gorilla Glass 4 IPS, не толкова впечатляващата разделителна способност от 1920 x 1200 и рамка от само 4 мм. Процесорът е двуядрен, m3-7Y30 с вградена HD графика, като достига до 2.6 GHz, поддържани от 4 или 8 GB LPDDR3 RAM и 128 GB SSD пространство за съхранение, с възможност за увеличаване посредством SD карта.   Pocket 2 е с размери 181 x 112 x 8-14 мм и тегло от 465 гр, разполага с Bluetooth 4.1 и двубандов Wi- Fi 802.11a / ac / b / g / n, два стандартни USB порта и един USB-C, литиево-полимерна (Li-Pol) батерия от 6.800 mAh, която ще е достатъчна за 6 до 8 часа употреба в движение, както и вградени високоговорители. Проектът Pocket 2 вече е събрал нужните средства, като остава още месец, до края на кампанията. Цената, при предварителна поръчка, за модел с 4 GB започват от $ 529, като този с 8 GB започва от $ 599. Ако всичко върви по план, доставките се очаква да започнат през октомври.", "date": "2018.07.31", "title": "Мини лаптоп с големи възможности"}
{"url": "https://www.monitor.bg:443/bg/a/view/diagrami-i-starijat-zavet-v-maturata-po-literatura-sled-7-klas-140388", "text": "Задачи с диаграми и Старият завет влизат в матурата по български език и литература след 7-и клас, стана ясно вчера. От следващата учебна година в задачите за обработване на данни в националното външно оценяване вместо само текст и таблица ще се използват и схема, диаграма или карта. Тазгодишните седмокласници ще трябва да наблягат само на материала по литература, усвоен в 7-и клас. Догодина обаче матурата по литература ще обхване и материала за 6-и клас, а след това и за 5-и клас, към които влизат библейски разказ за началото на света, Митологичен модел за света, „Грозното патенце“, „Принцът и просяка“ и „Малкият принц“. Следващата учебна 2018/2019 г. завършва първият випуск, който е обучаван по изцяло нови учебни програми в 5-и, 6-и и 7-и клас и за тях влиза в сила национално външно оценяване, което ще измерва усвоените знания през тези три години, обясни шефката на дирекция \"Образователни програми и образователно съдържание\" в Министерството на образованието и науката Евгения Костадинова на брифинг за новостите на матурите. Промените, които ще засегнат бъдещите седмокласници при НВО по БЕЛ, са свързани с включването на няколко нови текста, които са заложени в учебните програми по литература. Това са две творби на Добри Чинтулов - „Стани, стани, юнак балкански“ и „Вятър ечи, Балкан стене“, които са към темата „Българинът във възрожденския свят“. Заменени са и два текста на Алеко Константинов – вместо „Ниагара“ от „ До Чикаго и назад“ вече ще се изучава „Чикагското изложение“, както и „Бай Ганьо пътува“ вместо на „Бай Ганьо на гости у Иречек“. Предложените промени включват и олекотяване на съдържанието по български език, тъй като вече няма да има задачи, които проверяват залог и вид на глагола, видове подчинени изречения, фразеологични съчетания и пароними. Това е така, защото с новите учебни програми те вече ще влизат в материала за 8-и и 9-и клас. Последната задача за седмокласниците остава същата - трансформиращ преразказ с дидактическа задача върху непознат текст, която може да бъде от български или чужд автор. От МОН обясниха, че се е стигнало до това решение след проведени разговори с учителите, които също не били сигурни дали да заложат на трансформиращ или сбит преразказ. Времетраенето на изпита и броят на въпросите следващата година се запазват обясниха още експертите. Външното оценяване ще включва 18 задачи, които са със структуриран отговор с 4 възможни отговори, 6 с кратък свободен, 1 задача с разширен свободен и една задача с разширяване на текст. Изброените дотук промени обаче засягат само учениците, които сега ще бъдат 7-и клас, тъй като всяка година експертите ще определят кои знания да проверяват според резултатите от предходната. Тази година например няма да бъде включена „характеристика на герой“, защото е от учебното съдържание по литература в 6-и клас. Възможно е обаче догодина да е сред въпросите на матурата по материала за 6-и клас, в който влизат произведения като „Хубава си, моя горо“ на Любен Каравелов, „Косачи“ на Елин Пелин, главата „Представлението“ от „Под игото“ на Вазов, „Принцът и просякът“ на Марк Твен, „Урок по география“ от „Автобиография“ на Бранислав Нушич, „Малкият принц“ на Екзюпери. За децата, които сега ще започнат пети клас, материалът за изпита по български и език и литература след 7-и клас обхваща и трите години. Така освен споменатите произведения, те ще трябва да си припомнят и изучените в 5-и клас Древногръцки мит за произхода на боговете, преразказан от Петър Кърджилов, легендата „Господ и дяволът правят света“, вълшебната приказка „Тримата братя и златната ябълка“, „Хайдути“ на Ботев и т.н, към които е заложено усвояването на още компетентности. Освен за външното оценяване по български език и литература, промени ще има и по математика. Задачите с разширен отговор стават от 2 на 3, като допълнителната ще е решавана преди това в час. Задачите, които са били досега с кратък отговор, пък намаляват от шест на пет, докато тези с избираем ще са 17 при 16 досега. Продължителността остава същата, като учениците отново ще могат да използват свитък с формули за тяхно улеснение. От учебния материал отпада линейно-параметрично уравнение и линейно-параметрични неравенства. Няма да има и задачи за намиране на елементи на трапец, които вече се изучават в 8-и клас. От следващата година седмокласниците ще провеждат своите учебни занятия до 28 юни вместо до средата на месеца. Именно в този период ще се проведат и националните външни оценявания на учениците, съответно на 17 юни по български език и литература и на 19 юни по математика. Според някои родители високите температури през юни може да попречат на доброто представяне на децата им. Проверка на Министерството на образованието и науката обаче е установила, че макар и голяма част от училищата да нямат климатици, в това време на годината живакът стига до 22 - 23 градуса. „Изпити по средата на юни или малко след това не са нещо ново в българската система“, обясни промяната образователният министър Красимир Вълчев вчера. Той допълни, че това няма да доведе до удължаване на графика за прием след 7-и клас. Относно предстоящите ваканции на учениците Вълчев коментира, че децата ще имат 2 големи ваканции - пролетна и зимна, както и две малки - есенна и междусрочна. Освен тях ще има и допълнителни почивни дни покрай празници и изборите за Европейски парламент. Възможно е и 2 януари да бъде определен като почивен ден, но това трябва да стане за сметка на един ден от останалите ваканции, като това най-вероятно ще е междусрочната, обясни още образователният министър. Резултатите от националното външно оценяване на учениците ще се вписват в свидетелствата за завършено основно образование, тъй като те вече ще отбелязват край на етап от образованието. Оценките от матурите вече няма могат да бъдат вписвани като текущи, защото няма да са ориентирани към резултати от учебната година, обясниха от просветното министерство вчера. Освен това от следващата учебна година ще бъде променен началният час на изпитите - те ще започват в 9,00, а не както досега в 10,00 ч. Причината е, че ще се провеждат на различна дата от изпитите на дванайсетокласниците.", "date": "2018.07.31", "title": "Диаграми и Старият завет  в матурата по литература след 7 клас"}
{"url": "https://www.monitor.bg:443/bg/a/view/trymp-hvali-italianskata-imigracionna-politika-140395", "text": "На среща в Белия дом президентът на САЩ Доналд Тръмп похвали новия италиански премиер Джузепе Конте за твърдия подход към имиграцията, предаде АП. В началото на разговорите в Овалния кабинет Тръмп отбеляза, че Италия е заела много твърда позиция за границата и другите европейски страни би трябвало да последват примера й по миграционните въпроси. \"Това е човек, който върши страхотна работа\", каза той за Конте. При новото правителство Италия настоява Европейският съюз да приеме десетки хиляди мигранти, пристигащи през Средиземно море всяка година. \"Много съгласен съм с това, което правите по отношение на миграцията и незаконната имиграция, а дори и законната имиграция\", заяви Тръмп пред италианския премиер. По думите му Италия е подложена на огромно натоварване от незаконната имиграция. \"Той зае много категорична позиция за границата, каквато много малко страни заеха, и откровено казано според мен прави каквото трябва\", каза президентът за госта си. Тръмп обърна внимание на американския търговски дефицит с Италия и допълни убедено: \"Ние много бързо ще поправим това\". Той добави, че е обсъдил с Конте борбата с нелоялните търговски практики. Конте благодари за топлото гостоприемство, а президентът му отговори, че винаги ще бъде посрещан топло. Тръмп заяви също, че санкциите срещу Русия се запазват в сегашния им вид, предаде АФП. Конте се обяви в подкрепа на диалог с Русия. \"Италия подкрепя диалог с Русия и същевременно смята, че диалогът между САЩ и Русия е от фундаментално значение\", каза италианският премиер. Конте съобщи, че ще организира конференция за обсъждане на начини за стабилизиране на Либия, която е основна отправна точка за мигранти от северна Африка към Европа.", "date": "2018.07.31", "title": "Тръмп хвали италианската имиграционна политика"}
{"url": "https://www.monitor.bg:443/bg/a/view/kato-chuja-za-matura-se-hvashtam-za-kobura-140391", "text": "Изречението не е мое. Прочетох го някъде преди време и понеже ми хареса, си го запомних. След поредното министерско нововъведение предполагам, че доста родители на тийнейджъри ще лягат и стават с подобна мисъл в главите си. До поредната матура. Седмокласниците ще се явяват на национално външно оценяване по български език и литература по учебния материал от 5-и, 6-и и 7-и клас. Досега беше само от изученото в 7-и клас. Единственият компромис е направен за бъдещите седмокласници, които ще преговарят произведенията от литературата само за 7-и клас. Задачите от български език ще са от 5-и, 6-и и 7-и клас. И като как ще стане това, дами и господа чиновници от МОН? Може би знаете, че учениците получават в началото на учебната година безплатни учебници за всеки клас, да речем – за шести, но може би сте забравили, че в края на учебната година същите тези учебници се връщат на домакинката на училището, за да бъдат раздадени отново следващата учебна година на новия шести клас. В тази връзка питам откъде точно ще преговарят седмокласниците учебния материал за 5-и и 6-и клас, като нямат учебници. Ще кажете: от плановете и записките в тетрадките, да си ги пазят. Нали не си мислите, че един петокласник в продължение на две години ще се тресе от тревога дали помни къде са прибрани скъпоценните писмени знания и дали няма да отидат на боклука при поредното прочистване на бюрото. Времетраенето на НВО се запазвало – 150 минути. Има обаче нов тип задача, нови произведения и отново текст за трансформация. Няма го обещаният сбит преразказ, който е по-малкото зло за учениците. Като си спомням на последното НВО по БЕЛ колко седмокласници се жалваха, че не им е стигнало времето, си представям какво ще се случи на външното през 2019 г. И защо е всичко това? За къде кандидатстват тези деца – Харвард, Кеймбридж, Оксфорд? Повече от 25 години образованието ни се реформира. Реформа след реформа, коя от коя по-безсмислена. Точно така – кипи безсмислен труд. Реформа не заради нещо полезно, а реформа заради самата реформа – просто да демонстрираме, че променяме. На едно нещо не бе посегнато в българското образование – на начина на ограмотяването на първокласниците. И него промениха. Но това е друга тема, която тепърва ще дава некачествени плодове. Сред така наречените реформи е и удължаване на учебната година. Бъдещите седмокласници ще учат до края на месец юни. Според министъра, видите ли, претенциите на родителите били неоснователни. Градусите са само с няколко по-високи от 15 юни. Да, ама не. С години е набивано в главите на народа, че българското училище е просторно и е строено така, че да е огрявано от слънцето. Слънчево е, вярно, защото едва се издържа в класните стаи в края на месец май. А седмокласниците ще държат матурите си в периода 17 – 20 юни. Време за море. А кампанията за записване в езикови, математически и професионални гимназии щяла да продължи до месец август. Значи няма да има море и ваканция.", "date": "2018.07.31", "title": "Като чуя за матура, се хващам за кобура"}
{"url": "https://www.monitor.bg:443/bg/a/view/metrologijata-sprja-14-modela-gazovi-butilki-140382", "text": "От началото на годината инспекторите на инспекторите на Държавната агенция за метрологичен и технически надзор (ДАМТН) са проверили общо 324 различни марки и модели газови бутилки, от които на 14 са констатирани несъответствия. Това сочат данни на контролното ведомство предоставени на „Монитор“. При един продукт е установена липса на задължителната маркировка за съответствие и сертификата за съответствие, който трябва да придружава бутилката. При останалите 13 липсват някои допълнителни маркировки, изискуеми от приложимия европейски стандарт. Предстои да бъдат установени фирмите, пуснали продуктите на пазара, като агенцията ще предприеме съответните действия. По данни на ДАМТН най-честото нарушение е именно липсата на въпросните маркировки. Инспекторите на ведомството редовно проверяват газови бутилки, като се провеждат и изпитвания в лаборатория, които са констатирали несъответствия с приложимите европейски изисквания. Вследствие на такъв тип изпитания през 2018 г. са били унищожени 91 бутилки от два вида (с вместимост 7,2 л и 10 л). От метрологичната агенция напомнят на гражданите, че е забранено да се зареждат газови бутилки от газовите колонки за автомобили. Единствено на определените пунктове за пълнене на бутилки специалисти правят допълнителен външен преглед на продукта и дават заключение за риска от употребата му в зависимост от неговото състояние. Също така всяко пълнене в специализираните пълначни станции се отбелязва в специален дневник, в който се вписва и номерът на бутилката и срокът й на годност. Там периодично проверяват и изправността на вентила на балона с пенообразуващо веществото, за да види дали има изтичане на газ. От ДАМТН съветват още всяка бутилка, по която има видими следи от ръжда, да бъде оставяна в пълначния пункт на проверка. Според експерти корозията намалява дебелината на стените на балона и по този начин намалява неговата издръжливост на налагането на съдържанието й. Всяка газова бутилка задължително минава проверка за годност на корпуса на всеки 10 години, припомнят още от агенцията. При констатиране на неизправност на бутилката незабавно да спре от употреба, добавят от ДАМТН. Особено внимание трябва да се обръща на съединителния маркуч, който се монтира между газовата бутилка и газовия уред, да бъде специално предназначен за газ и това да бъде записано трайно върху него. Газовите уреди, които са само за външна употреба, каквито са например туристическите газови бутилки с примуси, не бива да се използват в закрити помещения, предупреждават от метрологията. Другото важно напомняне е всякакви газови бутилки да се държат далеч от нагревателни уреди или на пряка слънчева светлина. В противен случай рискът от неконтролирано изтичане на газа или дори експлозия е много голям.", "date": "2018.07.31", "title": "Метрологията спря 14 модела газови бутилки"}
{"url": "https://www.monitor.bg:443/bg/a/view/ludogorec-s-unikalen-shans-v-evroturnirite-140397", "text": "„Лудогорец“ има шанс да влезе в историята с уникално постижение за български отбор, откакто УЕФА промени евротурнирите и създаде групова фаза в Шампионската лига и Лига Европа. В момента разградчани са с коефициент от 37,000 и, ако успеят да влязат в групите на Шампионска лига, няма да са при аутсайдерите на жребия, а в трета урна заедно с тимове като „Ливърпул“, „Рома“ и други, съобщава sportal.bg. В четвърта урна, тоест в тази на аутсайдерите, ще са грандове като „Интер“, „Валенсия“, „Селтик“, „Галатасарай“ и други. Не по-малко впечатляващо ще е мястото на „Лудогорец“, ако достигне до груповата фаза на Лига Европа. Там орлите имат гарантирано място във втора урна. Но не е изключено да попаднат дори в урната на лидерите и да са водач на група. Условието е два от шестте клуба с по-голям коефициент, които играят квалификации в ШЛ и ЛЕ, да не се класират за групите във втория по сила европейски турнир. Утре от 21 часа “орлите” срещат МОЛ Види в мач реванш от втория предварителен кръг от Шампионската лига. Първата среща, която се състоя в Разград, завърши при нулево равенство.", "date": "2018.07.31", "title": "„Лудогорец“ с уникален шанс в евротурнирите"}
{"url": "https://www.monitor.bg:443/bg/a/view/kardi-bi-se-vryshta-na-rabota-140380", "text": "Като истински работохолик се изявява рапърката Карди Би. Само три седмици след като гушна първата си рожба, тя заяви, че запретва ръкави и започва да записва песни. Това стана ясно от публикувана снимка в звукозаписното студио, към която пише „Работа“. Това изненада феновете на хип-хоп сензацията, тъй като наскоро тя обяви, че ще се лиши временно от тръпката да извива глас на концерт. Карди Би отмени планираните по-рано свои изяви в Тексас, Флорида, участието си във фестивала „Панорама“ в Ню Йорк, както и шоутата си в Норвегия и Ирландия. Тя дори отмени появата си в рамките на световното турне 24K Magic Tour на Бруно Марс на 7 септември в Денвър, Колорадо. „Реших да не се присъединя към турнето на Бруно Марс тази есен. Смятах, че след като родя дъщеря си, ще имам достатъчно време да се възстановя психически и физически. Мислех също, че ще мога да я взема със себе си по време на турнето. Впоследствие обаче си дадох сметка, че сподели тя. Припомняме, че този месец изпълнителката на I Like It роди дъщеричка – Кълчър. Баща на бебето е съпругът на Карди Би – рапърът Киари Кендръл, по-познат на феновете като Offset.  25-годишната красавица получи годежен пръстен миналия октомври по време на концерт във Филаделфия.", "date": "2018.07.31", "title": "Карди Би се връща на работа "}
{"url": "https://www.monitor.bg:443/bg/a/view/francija-zabrani-sys-zakon-mobilnite-telefoni-v-uchilishtata-140393", "text": "Френският парламент прие закон, който забранява използването на мобилни телефони в училищата. Забраната влиза в сила от 1 септември тази година. Всяко училище само ще реши как да приложи забраната, например, като накара учениците да ги предават сутрин на влизане, или да ги държат изключени в раниците си. Мярката обхваща и трите нива в образованието - начално, основно и средно. Устройства няма да може да се използват в училищата, освен с образователни цели. Учителите призоваваха за подобна забрана, за да се ограничи нарастващото разсейване в класните стаи. 90% от френските тийнейджъри на възраст между 12 и 17 години притежават смартфон. Законът има за цел също така да защити децата от опасно онлайн съдържание, като например насилие или порнография, както и кибертормоз. \"Става въпрос за \"закон на 21 век\", който изпраща много ясно послание към френското общество, но и на международно ниво\". Това каза след приемането на забраната френският министър на образованието Жан Мишел Бланке.", "date": "2018.07.31", "title": "Франция забрани със закон мобилните телефони в училищата"}
{"url": "https://www.monitor.bg:443/bg/a/view/amerikanskoto-razuznavane-severna-koreja-stroi-novi-raketi-140394", "text": "Американските разузнавателни агенции смятат, че Северна Корея строи нови ракети, както показват неотдавнашни сателитни снимки на завод, където е била произведена първата ракета, способна да достигне източния бряг на Съединените щати, съобщава в. \"Вашингтон пост\", цитиран от Франс прес. \"Получени напоследък доказателства, включително снимки, направени от спътник през последните седмици, сочат, че е в ход работа по създаване на поне една, а може би и на две междуконтинентални ракети\", пише американският всекидневник, като се позовава на анонимни източници. Това бе съобщено дни след като държавният секретар Майк Помпейо призна на изслушване в Конгреса, че Пхенян продължава да произвежда ядрени материали, шест седмици след историческата среща на Доналд Тръмп и Ким Чен-ун. \"Тези нови разузнавателни данни не говорят за увеличаване на способностите на Северна Корея, но показват, че продължава работата за създаване на модерни оръжия седмици след като президентът Тръмп заяви в Туитър, че Северна Корея вече не е ядрена заплаха\", пише \"Вашингтон пост\". Според вестника изображенията, получени неотдавна в Националната агенция за геокосмическо разузнаване, показват, че е в ход работа по създаване поне на една междуконтинентална ракета \"Хвасон 15\" в завода Санумдон. Ракетата е с обсег 13 000 км и може да достигне източния бряг на САЩ. На снимка, направена на 7 юли, се вижда ремарке с ярко червено покривало, паркирано близо до зона за товарене. Според вестника то прилича на превозните средства, използвани от Северна Корея за транспортиране на междуконтинентални ракети. Американски експерти са на мнение, че няма изненада в тези снимки, тъй като Ким Чен-ун не е дал никакво обещание по този въпрос на срещата с президента на САЩ, добавя \"Вашингтон пост\".", "date": "2018.07.31", "title": "Американското разузнаване: Северна Корея строи нови ракети"}
{"url": "https://www.monitor.bg:443/bg/a/view/uajnstijn-sydi-zastrahovatelite-si-140377", "text": "Скандалният продуцент Харви Уайнстийн заведе дело срещу застрахователите си. Причината – компаниите отказвали да поемат съдебните разноски на мастития ас, свързани с десетките обвинения в сексуален тормоз и изнасилване. Именно характера на обвиненията, повдигнати срещу Уайнстийн, според самите застрахователи, им дават правото да не изплащат въпросните такси по делата. „По този начин те избират страна – тази на ищците“, коментират адвокатите на продуцента. Освен техния хонорар пък Уайнстийн трябва да подсигури и заплащане за частните детективи, които работят за намирането на доказателства за това, че всяка сексуална връзка на клиента им е била по взаимно съгласие. 1 милион долара бе и гаранцията, която продуцентът заплати, след като вече пледира невинен по три дела, свързани с изнасилване. Самият той, както и компанията му The Weinstein Company ще са страни по минимум 18 дела, всички от които са заведени след скандалните разкрития за сексуалните посегателства на Уайнстийн.", "date": "2018.07.31", "title": "Уайнстийн съди застрахователите си"}
{"url": "https://www.monitor.bg:443/bg/a/view/8-ot-10-dyrjavni-hotela-u-nas-na-cherveno-140374", "text": "8 от 10 държавни хотела у нас са „на червено“ и губят милиони на година. Това сочи нов доклад от Световната банка (СБ), свързан с хотелиерския бизнес. В него финансовата институция посочва някои от главните проблеми, които са основно на стратегическо равнище, както и начините, по които те могат да бъдат разрешени. В новото проучване влизат общо 115 фирми, включително хотели, вили за отдих, както и спортни съоръжения. Всички те са генерирали обща загуба от 22 млн. лв. само за 2016 г. От СБ обаче изтъкват, че истинските загуби всъщност са неясни, тъй като българското правителство споменава единствено разходите, необходими за функционирането на хотелите. Правителствената резиденция „Евксиноград”, която се намира близо до Варна, е отчела загуба от 700 хил. лв. В доклада пишат още, че подобни резиденции всъщност оперират на много по-ниски цени от пазарните и така подкопават печалбата на частните имоти. Именно заради това обаче тези държавни хотели остават отворени за по-кратко време, което допълнително ограничава възможностите им за повече и по-големи приходи. Друга от причините за загубите е, че вместо този тип имоти да използват собствените си зали за конференции и срещи, те харчат пари, за да наемат чужди такива. Крайният съвет в доклада на Световната банка е, че е най-добре правителството постепенно да се отдръпне от управлението и поддръжката на подобни резиденции, каквато е и международната практика.", "date": "2018.07.31", "title": "8 от 10 държавни хотела у нас „на червено“"}
