{"url": "https://www.monitor.bg/bg/a/view/brymbari-izpushvat-v-ushite-na-zrelostnici-temata-165160", "text": "Слушалки тип „бръмбари“ изпушват в ушите на зрелостниците при продължителна употреба. За това предупредиха продавачи на този вид шпионска техника, станала много популярна сред ученици и студенти по време матури, изпити и олимпиади. Проверка на „Монитор“ показа, че устройствата не са предназначени за голямо натоварване, а от продължително използване кабелите и батериите се нагряват. Всяка година кандидат-студентите измислят все по-нови начини, за да минат между капките и да си спестят ученето на 94 произведения от 15 различни автори. Не всеки обаче си дава сметка, че джаджите за преписване крият опасност. Един от най-разпространените начини за нелегално написване на отговора на въпросите е използването на слушалки тип „бръмбар“, които включват слушалка и микрофон, работещи с блутут връзка, чрез която се достига до верните отговори. Повечето от този вид продукти са с по 2 години гаранция, а в заглавията на офертите може да се види и че са незаглушими. Това, за което почти никой „търговец“ в онлайн пространството не предупреждава, е, че от нагряване устройството може да започне да пуши, а поради нискокачествените спойки кабелът да прекъсне. като наемът може да струва 50 лв. По-остаряла практика е използването на два телефона. Обикновено по-старият модел се оставя при квестора, а смартфонът се крие под дрехите или вътрешните джобове. В телефона може да има готовите отговори на матурата или някой, който следи какво се е паднало, да пише пълни абзаци за кандидат-студента по време на последния модул. По-старомодните методи включват правене на пищови в тоалетните. Те могат да бъдат залепени или прибрани в дрехите, а по-хитрите пишат директно върху свои материали като гумички и несесери. Някои дори крият в лепенки за рани. От ученическите сайтове препоръчват в никакъв случай да не се споделя как ще преписваш, дори с приятели, защото шансовете да те хванат се увеличават. Освен с помощта на различни джаджи и начини на преписване зрелостниците ще се борят да положат успешно матурите си следващата седмица с чатове за „сериозни хора“ по български език и литература, математика, география, биология от матурата. Събрани на едно място на 21 и 23 май, гимназистите ще могат да си помагат за верните отговори, ако успеят да промъкнат втори телефон със себе си в тоалетната. В дните преди изпитите си пък учениците си помагат и дават насоки как да научат по-бързо учебния материал. В чатовете се изпращат различни тестове, домашни или забавни картинки, с които да си дадат стимул да седнат да учат, разказа един от зрелостниците пред „Монитор“. Той сподели, че в други чатове пък членуващите се оплакват за развоя на мачовете в Шампионска лига или се разбират за балната си вечер. Не липсват и предположения за тема и автор на последния въпрос на матурата. „Вътрешна информация (на 90% сигурна) - авторът, който пише в пост един от учениците във Фейсбук групата „Матура 2019“. Останалите зрелостници пък се чудят тази секретна информация дали идва от ГДБОП, тайните служби, или пък някоя врачка е видяла на карти кой автор ще се падне на матурата. Още в началото на годината фалшиви профили на писатели, „подсказващи“ кой от тях ще се падне на зрелостния изпит по български език и литература, заляха групата. Христо Ботев, Гео Милев, Димчо Дебелянов, Атанас Далчев упорито убеждаваха учениците, че именно те ще им се паднат на изпита следващата седмица. Последното предположение за тема и автор на последния въпрос на матурата идва от един от зрелостниците.", "date": "2019.05.14", "title": "Бръмбари изпушват в ушите на зрелостници (ТЕМАТА)"}
{"url": "https://www.monitor.bg/bg/a/view/dyjd-i-grymotevici-do-sybota-165166", "text": "През следващото денонощие облачността ще е предимно значителна. През нощта, главно в Западна България ще продължи да вали дъжд и там количествата ще са значителни, съобщи дежурният синоптик Боряна Маркова от Националния институт по метеорология и хидрология (НИМХ) пред \"Фокус\". През деня на много места в страната ще има валежи от дъжд, в следобедните часове в Западна и Централна България ще са интензивни и с гръмотевици. В западната половина от страната вятърът ще се ориентира от запад-северозапад и ще е слаб до умерен, в източните райони ще остане от изток-югоизток. Минималните температури ще са между 9° и 14°, максималните - между 20° и 25°. По Черноморието облачността ще е значителна. Ще духа слаб до умерен вятър от изток-югоизток, а максимални температури на въздуха ще са между 15°-18°. Над планините облачността ще е значителна, по високите части и мъгливо. Ще има валежи от дъжд, над 2000 метра - от сняг, в следобедните часове, на места с гръмотевици. Ще духа умерен до силен южен вятър, който привечер постепенно ще отслабва. Максимална температура на височина 1200 метра около 13°, на 2000 метра - около 5°. През следващите два дни над по-голямата част от страната облачността ще е предимно значителна, ще има и превалявания. В четвъртък сутринта дъжд ще превалява на места в източните райони, а след обяд на много места, главно в Западна и Централна България, ще има краткотрайни, в отделни райони интензивни валежи, придружени с гръмотевици. В петък валежите ще са предимно в западната половина от страната и в следобедните часове ще са придружени с гръмотевици. В Западна България в четвъртък вятърът за кратко ще се обърне от запад, а на изток ще бъде от южната четвърт. Температурите ще са в по-широки граници: в Западна България и по Черноморието ще бъдат 17°-22°, в останалата част от страната - 21°-26°. В събота в източните райони все още ще има превалявания и гръмотевици, но от запад ще започне бързо подобрение на времето и чувствително затопляне.    ", "date": "2019.05.14", "title": "Дъжд и гръмотевици до събота "}
{"url": "https://www.monitor.bg/bg/a/view/zapochna-izslushvaneto-na-kobrata-165162", "text": "Спортната комисия в Калифорния наказа Кубрат Пулев заради скандала с целувката с репортерката Джени Суши. Лицензът на боксьора е отнет за шест месеца, считано от датата на провинението - т.е. до 23 септември. Освен това, българинът ще трябва да плати и глоба от 2500 долара и да премине програма, свързана със сексуалните посегателства до 22 юли. Тогава ще се състои следващото заседание на комисията, предаде Нова ТВ. Ако Кобрата е изпълнил всички наложени му от експертите санкции, комисията може да му върне лиценза още в същия ден. В случай че до тази дата не е изкарал въпросния курс, го грози отнемане на състезателните права за една година. Ако пък се провини отново по подобен начин, може да се прости с лиценза си до живот. По време на изслушването пред комисията боксьорът заяви, че е бил много емоционален след мача с Богдан Дину и затова целунал репортерката. „Мачът беше много тежък за мен, 4-ти рунд бях загубил и след като победих, бях много щастлив. Бях доволен от себе си. И всички хора, които бяха около мен, всички българи допринесоха за тази атмосфера. Просто бях супер емоционален. И исках да поздравя моите фенове. Тогава дойде госпожа Равало”, обясни Пулев и допълни, че лично тя го попитала кога ще празнува победата.   По думите му Джени Суши не се съобразила с обстановката и поискала да вземе интервю. По време на него той бил в изключителна еуфория. \"И тогава я целунах. Беше емоционално и за това съжалявам и й се извинявам\", заяви още Кобрата.  Той разказа още, че след това отишъл в болницата, за да го шият. \"Бях много зле – повръщаше ми се и ме болеше главата. След това бяхме с мои приятели на парти, което никой не беше организирал. От някъде дойде г-жа Равало и започна да ми сипе комплименти. Първите няколко пъти се почувствах готино и гордо. Тя беше удивена от мен, постоянно ми сипеше комплименти. По едно време ми стана неудобно заради повтарянето на комплименти\", каза той. \"Наистина съжалявам за постъпката си. Не е редно”, заключи боксьорът.  А Дженифър Равало обясни, че е получавала съобщения от Кубрат Пулев, неговия брат и неговата приятелка в социалната мрежа Instagram. В тях тримата казвали, че имат още видеоклипове с нейно участие, и че Кобрата ще направи всичко, за да изчисти името си.  „Искахме да му отнемем правата, защото не мисля, че той съжалява за това, което е направил”, заяви Суши. Комисията гласува предложението при поредно подобно провинение в рамките на изпитателния срок от 3 месеца, лицензът на Пулев да бъде отнет до живот. След изказването на Пулев думата взе адвокатът на Джени Суши - Глория Олред. Тя опроверга думите на Кобрата, като заяви, че до момента той не се е свързвал с клиентката ѝ, за да ѝ поиска извинение. Юристката акцентира на това, че между Суши и Пулев няма как да е възникнало приятелство, тъй като двамата са се запознали в деня преди боя на българина с Дину. Колкото до видеата, които бяха разпространени от щаба на Пулев от партито в лобибара на хотела, Олред подчерта, че те в никакъв случай не променят фактите. Заседанието продължи с въпроси, от страна на членовете на комисията към Пулев: „Не смятам, че трябва да се разплача, за да ми повярва (бел. ред. – Джени Суши), че се извинявам от сърце и душа. Извинявам се на хората, които видяха тази целувка, тоест на целия свят“. „Много жени снимайки се с мен, след този случай, вече искат целувки“, допълни боксьорът, цитиран от gong.bg.", "date": "2019.05.14", "title": "Кобрата без лиценз за 6 месеца и глоба от 2500 долара (ОБНОВЕНА+ВИДЕО)"}
{"url": "https://www.monitor.bg/bg/a/view/specsydyt-v-motivite-si-ivancheva-iskala-parite-za-sebe-si-ne-za-mladost-165161", "text": "Осъдената на 20 години затвор за подкуп кметица Десислава Иванчева поискала парите за себе си, а не за „Младост”. Това отсича в мотивите си съдията от Специализирания съд Иво Хинов в мотивите към присъдата. Бившата кметица отнесе 20 години решетки, а заместничката й Биляна Петрова бе осъдена на 15 години затвор. Посредникът при предаването на рушвета Петко Дюлгеров получи 12 години. Тримата бяха закопчани през април миналата година със 70 000 белязани евро. Пачките били поискани, за да се придвижи преписката на предприемача Александър Ваклин. От мотивите на магистратите става ясно, че първоначално Иванчева е смятала да поиска лично за себе си не пари, а част от една от сградите на Ваклин. „Съдът приема, че е установено извън всякакво съмнение, че на срещата на 16 март 2016 г. тримата подсъдими са обсъждали случая на свидетеля Ваклин, като в резултат на направените коментари, включително и от страна на подсъдимата Петрова, подсъдимата Иванчева е направила изявление, че иска от свидетеля Ваклин или между 3% и 5% от РЗП на бъдещата сграда, или по 20 евро на кв.м от РЗП, като иска тази парична сума като подкуп за себе си“, пише в мотивите си Хинов. Впоследствие обаче сумата била свалена от 20 евро на квадрат на 15 евро на квадрат. Иванчева възприела практиката да иска от различните предприемачи да правят дарения в замяна на административно обслужване от страна на общината, за да се придвижат строителните им книжа. Магистратите обаче приемат, че „Първата вноска от тази сума, а именно 70 000 евро, са били предадени в брой, чрез посредника подс. Дюлгеров. Това не би било възможно, ако се касае за дарение за район „Младост”. Би следвало да се спази съответният ред, като се сключи съответен писмен договор, респективно парите бъдат преведени по банковата сметка на Столична община, предвид размера им. Предаването им в брой, чрез частно лице, по недвусмислен начин сочи, че се касае за подкуп – а не за суми в полза на общинския бюджет“, заключава Хинов. Магистратите разсъждават и върху значението на дарението. „Само формално се използва правната фигура на дарение – като в действителност е налице неформално публично вземане. При дарението дарителят преценява какво и на кого да даде нещо, както и дали да го даде. Съобразно поставените условия от подсъдимата Иванчева, тя – в качеството си на носител публични правомощия - е преценявала какво съответният инвеститор следва да даде, като последният е можел повече или по-малко успешно да оспори размера на исканото дарение, както и да се съгласи или не с него. Това по своето естество е поставяне на задължение за плащане – а не е дарение“, пише в мотивите. Съдът приема, че Иванчева съвсем умишлено е бавила преписките не само на Ваклин, но и на други предприемачи. Това била практика, наложена от нея. Тя настоявала което неминуемо водело до забавянето им с месеци. Така Хинов отхвърля първоначалните опити на защитата на Иванчева да изкара липсата на кадри в общината виновна за забавянето. „Иванчева е я въвела (практиката, б.а.) не за да осигури по-бързото обработване на преписките, а за да осуети такава обработка на преписка, която касае строежи, без преди това да е преминала през нейния контрол. Т.е., поне относно преписките, касаещи строителни стопански дейности, въведената от нея практика е забавяща или дори възпираща обработката на преписките“, се казва в мотивите. Магистратите са на мнение, че това е умишлено търсен ефект. „Не обективните предпоставки, а създаденият от подс. Иванчева стил на работа са причина за забавяне на преписките на строителните предприемачи; това забавяне не е случайно следствие, а търсена цел. Това се отнася и за преписката на свидетеля Ваклин, предмет на делото. Конкретно, относно нея, е налице дори съзнателно предприети действия по осуетяване на приключването й“, пишат магистратите. От мотивите става ясно, че не е доказано по безспорен начин, че Иванчева и Петрова са пипали белязаните пари. Не е установено как точно са получени следите от т.нар. фосфоресциращо вещество по ръцете и други части от тялото на Иванчева и на Петрова. В съда остава съмнение, че следите може да са получени и след ръкостискане с Дюлгеров или като са пипали предмети, ползвани от него. „Следва да се отбележи обаче, че те ясно са съзнавали, че тази парична сума е оставена в колата им от подсъдимия Дюлгеров и че се е намирала в тяхна фактическа власт. За наличието на такава фактическа власт съвсем не е необходимо докосването, а още по-малко броенето на парите...“", "date": "2019.05.14", "title": "Спецсъдът в мотивите си: Иванчева искала парите за себе си, не за „Младост” "}
{"url": "https://www.monitor.bg/bg/a/view/kakvo-stana-na-sreshtata-pompeo-putin-podrobnosti-165164", "text": "Подобряване на отношенията със САЩ. За това се обяви руският президент Владимир Путин. Това заяви той по време на срещата си с американския държавен секретар Майк Помпео, цитиран от \"Ройтерс\". Путин заяви пред Помпео, че Москва не се е намесвала в изборите в САЩ, каквото разследване се води с години след гръмналия скандал около президентската администрация във Вашингтон. Струва ми се, че вашият президент иска да възстанови връзките между САЩ и Русия и иска да работим за общия интерес, каза Путин на Помпео. Преди това Помпео разговаря с руския външен министър Сергей Лавров в Сочи. Разговорите продължиха около 3 часа. САЩ са готови да намерят обща основа с Русия, каза Помпео. Той изрази надежда, въпреки различията, двете държави да продължат диалога за Венецуела. От своя страна Лавров коментира пред журналисти, че двамата са постигнали съгласие за нуждата да възобновят каналите за комуникация между САЩ и Русия. Държавният секретар увери, че САЩ не търсят война с Иран. Русия е готова да възобнови диалога със САЩ по всички видове оръжия, отбеляза Лавров и поясни, че е обърнал особено внимание на въпросите за контрол над въоръженията и че са обсъдили договора Нов СТАРТ. Майк Помпео заяви, че САЩ работят за включване и на други държави в договорите за ядрено разоръжаване. Лавров разкри, че е предал на Помпео меморандум с факти за намеса на САЩ във вътрешните дела на Русия. Двамата дипломати са обсъдили и възможна среща между Владимир Путин и Доналд Тръмп. Лавров поясни, че Москва положително ще реагира на предложение за среща между двамата президенти, ако постъпи официално.", "date": "2019.05.14", "title": "Какво стана на срещата Помпео - Путин: подробности"}
{"url": "https://www.monitor.bg:443/bg/a/view/dve-bolnici-otkazaha-lechenie-na-hiv-pozitiven-myjyt-pochina-165155", "text": "Две болници са отказали лечение на 40-годишен мъж, защото е ХИВ позитивен. Скоро след това той е починал. Това съобщи Александър Миланов от Националната пациентска организация. Инфекцията му е била открита през март с бърз тест във великотърновската болница, където го закарал приятелят му заради неразположение. Дотогава Крейг Харпър не знаел, че е заразен с ХИВ вируса. От лечебното заведение веднага го отпратили, щом видели резултата от теста. В Университетската болница в Плевен, където бил закаран след това, също му отказали лечение. Спешна помощ му е предоставена едва в \"Пирогов\", където потвърждават и ХИВ статуса на пациента. Той е приет в отделението по придобита имунна недостатъчност в Инфекциозната болница в София, където започва лечението му, но кръвопреливанията не дават резултат, казаха от Националната пациентска организация, която е съдействала на пациента и близките му. Заради проблем с кръвта мъжът е пренасочен в Специализираната болница по хематология, където го изследват три дни и го изписват с мотив, че няма хематологично заболяване. Документ за това обаче от там не е издаден. На 5 май мъжът издъхва. Британецът Крейг Харпър, който е IT специалист, живеел повече от десет години в България. Преди известно време той се преместил във великотърновското село Стояново, откъдето работел. Местните хора се хвалят, че е изградил мрежа, за да има връзка с мобилните им телефони. Облагородявал е общи терени в селото, което наброява 13 жители. На погребението му са присъствали всичките. Независимо че са научили за ХИВ инфекцията му, постоянно поддържали контакти с 80-годишната му майка, която също живеела в Стояново, и й помагали. Преди година бащата на Крейг Харпър е починал и е погребан в селото. Изпълнителна агенция \"Медицински надзор“ е започнала проверка по случая на британеца.", "date": "2019.05.14", "title": "Две болници отказаха лечение на ХИВ позитивен, мъжът почина"}
{"url": "https://www.monitor.bg:443/bg/a/view/grisho-napuska-rim-sled-nova-zaguba-ot-shtruf-165150", "text": "Първата ни ракета Григор Димитров претърпя загуба още в първия кръг на сингъл и напуска безславно „Мастърс“ 1000 турнира в Рим. Българинът отстъпи пред германеца Ян-Ленард Щруф с 4:6, 7:6(5), 3:6. Това е втора поредна загуба от този съперник за Гришо след Мастърса в Монте Карло, с което Щруф изравни на 2-2 в мачовете помежду им. Двубоят беше първи за Димитров на единично под ръководството на чеха Радек Щепанек, с когото Григор ще работи до края на сезона на червени кортове. Ден по-рано българинът отпадна и на старта на надпреварата на двойки във Вечния град, а следващата му изява ще е „Ролан Гарос“ в края на месеца. Гришо определено има за какво да съжалява, тъй като във финалния трети сет имаше пробив преднина, но допусна срив в играта си, който му коства загуба на последните 5 гейма и съответно на мача. Следващият съперник в Рим на Щруф ще е хърватинът Марин Чилич, който надигра участващия с \"уайлд кард\" представител на домакините Андреа Басо с 6:1, 7:5. Давид Гофен (Бел) също се класира за втория кръг, след като елиминира швейцареца Стан Вавринка с 4:6, 6:0, 6:2 за час и 53 минути игра. Следващият му съперник ще бъде Хуан Мартин дел Потро (Арж). Французинът Жереми Шарди също продължава напред след победа над сънародника си Ришар Гаске с 6:1, 4:6, 6:3. Във втория кръг Шарди ще срещне миналогодишния шампион и фаворит в надпреварата Рафаел Надал. Ник Кириос (Авл) пласира 41 печеливши удара и отстрани 12-ия поставен Данийл Медведев (Рус) с 6:3, 4:6, 6:3. Другият руснак Карен Хачанов, номер 11 в схемата, пък първи достигна до третия кръг след обрат срещу испанеца Роберто Баутиста Агут с 5:7, 6:4, 6:2. Бившата номер 1 в света при жените Каролин Вожнячки (Дан) обаче се отказа в първия кръг на втори пореден турнир от календара WTA. Тя загуби първия сет на надпреварата на клей в Рим от Даниел Колинс (САЩ) с 6:7(5) за малко повече от час и реши да прекрати участие в мача заради травма на левия крак. Преди седмица в Мадрид тя се отказа заради болки в кръста. Швейцарката Белинда Бенчич направи страхотен обрат срещу 12-ата поставена Анастасия Севастова (Лат) и спечели с 2:6, 6:3, 6:2, след като изоставаше със сет и два пробива във втория. Следващата й съперничка ще бъде квалификантката Кристина Младенович (Фр), която отстрани на старта сънародничката си Каролин Гарсия с 6:1, 6:2.", "date": "2019.05.14", "title": "Гришо напуска Рим след нова загуба от Щруф"}
{"url": "https://www.monitor.bg:443/bg/a/view/vitosha-otnovo-e-shampion-pri-veteranite-bojko-borisov-s-cjal-mach-165152", "text": "Отборът на „Витоша“ (Бистрица) спечели Републиканското първенство при ветераните след успех с 3:1 на финала срещу „Лудогорец“. За тима на “тигрите” цял мач изигра премиерът на България Бойко Борисов. Попаденията за „Витоша“ отбелязаха Георги Пеев (19), Росен Василев (35) и Денимир Пасхалис (77). За “орлите” точен бе Валентин Станчев (78). Така „Витоша“ защити титлата си от миналата година, когато победен бе отборът на „Нефтохимик“ с 6:3.  ", "date": "2019.05.14", "title": "„Витоша“ отново е шампион при ветераните, Бойко Борисов с цял мач"}
{"url": "https://www.monitor.bg:443/bg/a/view/fermeryt-ot-boljarino-priznal-che-narochno-e-pregazil-kradeca-165096", "text": "Фермерът от пловдивското село Болярино с кипърски произход Димитракис Пирилис, който на 11 май т.г. през нощта прегази с джипа си крадеца Петър Гаджанов в имота си, е признал, че е наистина е искал да го убие. Още в същата нощ той се оправдал, че му е прекипяло от ежедневните кражби на негови животни и когато към полунощ видял трима роми в имота си, е искал не само да ги сплаши, научи Агенция Монитор. „Изобщо не е трябвало да си признава, че е сгазил крадеца. Трябвало е да каже, че онзи бил легнал в люцерната и без да иска е минал отгоре му с джипа”, се ядосват познати на фермера. Във фаталната нощ Петър Гаджанов и съседите му от махалата на съседното село Белозем Ангел Гаджев и Асен Иванов влезли във фермата да крадат крави. Когато ги видял, Димитракис се качил на джипа си „Форд Рейнджър” и ги подгонил. Тримата се разбягали в различни посоки. На около 600 метра от фермата си кипърецът настигнал Петър Гаджанов и го блъснал, след което правил кръгове с автомобила си около него. Дали крадецът е бил прегазен няколко пъти през главата, както твърди родата му от махалата в Белозем, ще установи аутопсията. Само минути след стореното, около 1 часа през нощта, Димитракис Пирилис започнал да звъни на приятели  да ги пита какво да прави. Хората обаче спели и чак на сутринта разбрали какво се е случило. „Той обичаше животните. Не се жалеше, толкова много работеше. Целият в кал и в изпражнения все беше, защото не излизаше от оборите”, говорят хората от Болярино за фермера. В селото кипърецът имал 6-7 къщи. Откупил руини, стегнал ги и ги давал на 10-ината си работници да има къде да живеят. Само преди 3 години неговата къща в селото била подпалена, като извършителите така и не били открити. След този случай Димитракис се преместил да живее във фермата си. Пари за частни гардове нямал и сам пазел животните си. От повече от 10 години живеел с Таня, която е ромка от Болярино и се грижел за трите й деца от друг мъж. Навремето Димитракис Пирилис искал да направи ферма с женски магарета от някаква стара порода, за да кандидатства за евросубсидия. Внесъл животни, но пак роми почнали да крадат магариците и фермерът се отказал. Пак навремето искал неговите крави да имат повече млеконадой и месо, та купил животни от Белгия. Така преди повече от 10-15 години започнал да разраства стадото, за да достигне в момента до над 350 крави. Гледал и прасета, кози, коне, магарета, но цялото му стопанство през ден-два или най-много три, ставало обект на кражби. Последната била на 9 май, когато отново роми откраднали пет крави, които били и бременни. Не се знае дали тази кражба е била отново дело на тримата роми от съседното село Белозем, които на 11 май били пипнати от Димитракис. Със сигурност крадците на кравите на кипъреца печелели добре от золумите си и затова през ден – два повтаряли ударите. Откраднатите крави ги карали в изоставени постройки близо до село Белозем, където режели бутовете им. После се обаждали на роми от „Столипиново”. С коли те прибирали мръвките, плащали на крадците и продавали кравешкото из десетките нерегламентирани пазари в гетото. Срещу Димитракис Пирилис от прокуратурата са повдигнали обвинение, че умишлено е причинил смъртта на Петър Гаджанов при пътно-транспортно произшествие,  за което го грози затвор от 10 до 20 години. Оцелелите роми – Асен Иванов и Ангел Гаджев на по 28г., също са арестувани и са с обвинения от прокуратурата за опит за кражба при опасен рецидив. Ангел Гаджев е осъждан 9 пъти - осем пъти за кражби и един път за грабеж, като е излязъл от затвора през септември 2018 г. Той е лежал в затвора за 2г. и 8 месеца за кражби на крави от различни собственици, измежду които и от собственика на фермата Димитракис. Асен Иванов също бил съден два пъти за кражби. Починалият Петър Гаджанов на 30 г. е бил съден 14 пъти, включително и за кражба на коне през  2011 г. от фермата на кипъреца. За това престъпление е лежал 7 години в затвора, но след като е бил пуснат на свобода, се е върнал към старите си навици. По информация на Агенция Монитор Петър Гаджанов никога не е работил през живота си. Ден трудов стаж нямали и неговият баща, както и братята му. Всички се издържали от кражби и престъпления. Само преди  няколко дни роми на по 16-17 години от махалата в село Белозем пребили стрелочника на местната гара, защото им отказал информация къде е нафтата. Младежите роми напоследък се били специализирали в кражба на гориво от гарата. „Като нищо ще избухнем, като Хитрино”, се опасяват жителите на село Белозем. Впоследствие се установило, че единият 16-годишен крадец е  със 17 преписки в полицията за извършени кражби.", "date": "2019.05.14", "title": "Фермерът от Болярино признал, че нарочно е прегазил крадеца"}
{"url": "https://www.monitor.bg:443/bg/a/view/lihvite-po-jilishtnite-krediti-prodyljavat-da-padat-165151", "text": "Лихвите по жилищните кредити продължават плавно да спадат от началото на 2019 г., сочат данни на Асоциацията на банките в България (АББ). В края на първото тримесечие средната стойност на лихвите по жилищните кредити в левове се понижава до 3.19% в сравнение с 3.25% три месеца по-рано, а в евро спадът е от 3.63 % при 3.58% в края на предходното тримесечие. Лихвите по кредитите за домакинства запазват достигнатите през последните тримесечия сравнително ниски стойности, докато по фирмените заеми бележат увеличение спрямо предходното тримесечие. Средната лихва по потребителските кредити в левове се понижава до 8.07%, спрямо 9.08% в края на четвъртото тримесечие на 2018г. в сравнение с 3.78%. Към края на третия месец годишният процент на разходите (ГПР), който освен лихвата, включва и всички такси и комисиони, свързани с кредита, се понижава до 3.54% за жилищните кредити в левове и нараства до 3.98% за тези в евро. Нивото на ГПР при потребителските кредити в левове е 9.91% и 4.85% за тези в евро, при 11.39% и 4.08% в края на предходното тримесечие. Средният лихвен процент по новоотпуснатите кредити за нефинансови предприятия в левове нараства до 3.55%, а по евровите кредити – до 3.68%, в сравнение с 3.48% и 2.91%, съответно, спрямо края на предходното тримесечие. При фирмените кредити в долари повишението е до 4.35% от 4.26%. През първото тримесечие е отчетен 0.13% спад в лихвите по депозитите в левове. В сравнение с последното тримесечие на 2018 г. този спад е 0.21%. По новодоговорените депозити в евро обаче понижението е със 7% до 0.16% от 0.23% към края на четвъртото тримесечие на 2018 г. По депозитите в евро има ръст на тримесечна база с 3 пункта до 0.05% от 0.02% към края на декември 2018г. В края на първото тримесечие на 2019г. за нефинансовите предприятия - същата цифра, каквато е била и към 31 декември 2018 г. По ниво на безработица, България се нарежда на 11-то място сред страните в Европейския съюз (ЕС), като то паднало до 4.7%, което е по-ниско от средното за Общността, а в Централна и Източна Европа (ЦИЕ) сме пети. Броят на безработните у нас е 157 хил. души, което е с 5 хил. по-малко в сравнение с предходното тримесечие. Частното потребление и инвестициите на компаниите през последното тримесечие на 2018 г. пък доведоха до 3% ръст на БВП, сочат предварителни данни на Националния статистически институт (НСИ). Потреблението на домакинствата и нетърговските организации се е повишило с 2.5% и е допринесло с 1.4% за БВП. Освен тях, правителственото потребление също е спомогнало за развитието на икономиката с 6.8% ръст. Приносът на инвестициите пък е 1.2%. Средният растеж за ЕС за периода октомври-декември 2018г. е 1,5% на годишна база, а този в Еврозоната–1,2%. Очакванията са прогнозират от Българска народна банка (БНБ). Основен принос за това ще има вътрешното търсене, очакваното нарастване на правителствените инвестиции и в по-малка степен ще тежи частното потребление. Според БНБ рискове за забавен растеж има основно заради външни фактори като несигурност за икономическия растеж на някои важни за България търговски партньори, възможността за излизането на Великобритания от ЕС, както и потенциалното въвеждане на нови външнотърговски протекционистични мерки. Вътрешен фактор ще е динамиката на съфинансираните от ЕС и от националния бюджет публични инвестиции.", "date": "2019.05.14", "title": "Лихвите по жилищните кредити продължават да падат"}
{"url": "https://www.monitor.bg:443/bg/a/view/lozan-izbjaga-ot-neudobnite-vyprosi-165153", "text": "Скандалният шеф на Върховния касационен съд Лозан Панов за пореден път се скри от неудобните въпроси на медиите. Панов буквално подмина всяко питане дали ще подаде оставка, след като лъсна, че е чернил държавата пред Брюксел и след като премиерът Бойко Борисов публично сне доверието си от него. Без отговор останаха и въпроси за „Апартаментгейт“, в който изплува името на жената на Панов – Бети, за факта, че данъчните откриха огромно разминаване за над 100 000 лв. в декларацията му, и най-важният въпрос – Преповтаряйки обичайното си държание във Висшия съдебен съвет, където при всеки неудобен въпрос става и си тръгва, Панов и този път реши да замълчи пред критичните питания и да отговори само на подбрани, твърде услужливи към персоната му журналисти. Срамната сцена се разигра пред сградата на президентството, където преди това съдия № 1 проведе протоколна 50-минутна среща с държавния глава Румен Радев по повод предстоящия наесен избор на нов главен прокурор. Панов е вторият поканен от Тримата големи в Темида, след като ден по-рано на среща на „Дондуков 2“ беше поканен главният прокурор Сотир Цацаров. Разговорът му с президента обаче продължи почти двойно повече време от този на Панов, а след това стана ясно, че Радев и обвинител № 1 са били на сходни позиции по почти всички важни теми, които са били обсъдени. след срещата, Панов буквално изрецитира благодарност за поканата на президента и затова колко била важна подобна среща. Мнението на Панов е коренно противоположно от това на главния прокурор Сотир Цацаров, който ден преди това заяви след срещата си с държавния глава, че подобни консултации са прибързани, тъй като мандатът на главния прокурор изтича на 10 януари 2020 г., според закона най-рано процедурата може да бъде открита на 10 юли и най-късно на 10 септември т.г., а гласуването ще бъде в края на октомври или ноември. „Използвах възможността да подновя своето предложение за промени на конституцията, за мястото на прокуратурата и за правомощията на главния прокурор“, заяви Панов, като за пореден път показа, че използва подобни срещи, за да Панов буквално финтира няколко въпроса за оставката му и веднага се върна на темата за главния прокурор и на тезите си, които искаше да изкаже задължително пред медиите. „Ще кажа и още нещо, свързано с темата за главен прокурор. При един нереформиран ВСС, един ВСС, в който имате доминация на политическата квота, темата как ще се проведе този избор за мен почти е предопределена. Ако във ВСС има доминация на политическата квота, каквато в момента съществува, мисля, че всички можем да си дадем отговор как ще бъде избран новият главен прокурор“, заяви Панов, очевидно забравил, че самият той бе избран от ВСС, сформиран именно по този модел, и тогава изобщо не роптаеше срещу това. „Смисълът на тези срещи по инициатива на президента, поне аз ги оценявам като важна роля на президента като държавен глава, за това колко важен е този избор за страната“, смята Панов. Ден преди това Цацаров ясно обясни: „Този процес на консултации не бива дори и да дава сянка на съмнение като опит за влияние върху първия етап на процедурата, защото до реализиране на избора законът и конституцията не дават никакви права на президента.“ “Темата за оставката съм я коментирал“ и продължи да развива своите тези. На въпрос как е реагирал президентът на думите му, Панов каза: „Президентът изслуша внимателно моето мнение“. На същия въпрос Цацаров ден преди това заяви: „Президентът изрази становище, че каквито и промени да бъдат обсъждани, те трябва да са при наличие на действащ избран главен прокурор, който да представлява професионалната общност и да защитава нейните интереси. Пред мен бе демонстрирано съвсем ясно разграничение между партийно и държавно отговорна позиция и липсата на съвпадение между тях. И аз съм благодарен за такава позиция на президента“.", "date": "2019.05.14", "title": "Лозан избяга от неудобните въпроси "}
{"url": "https://www.monitor.bg:443/bg/a/view/pier-karden-se-gotvi-za-pensija-165156", "text": "Световноизвестният дизайнер Пиер Карден е готов да се пенсионира. \"Аз съм най-възрастният моден дизайнер\", заяви 96-годишният мъж и обясни, че макар да се чувства \"млад\", се готви да предаде щафетата и разчита на трима дизайнери от ателиетата си, за да продължат да проектират футуристични облекла. пошегува се той, изтъквайки спомените си и многобройните си проекти. Тъй като сега е \"малко уморен\", дизайнерът не посещава всеки ден ателиетата над бутика \"Пиер Карден\" срещу Елисейския дворец, но продължава да рисува модели. \"Това е моят живот, моят наркотик\", сподели още Карден. Модният гуру обаче се съгласи да бъде заснет документален филм за живота му три месеца след смъртта на Карл Лагерфелд и призна, че мисли за наследниците си в модна къща \"Пиер Карден\". Става въпрос за трима млади дизайнери с големи способности, които не трябва да ме копират.\", довери той. Карден все пак не е казал последната си дума. Той подготвя дефиле този месец в резиденцията си недалеч от Кан, а на 26 юли ще приеме Мирей Матийо на учредения от него фестивал \"Лакост\" в Южна Франция. Това лято Бруклинският музей в Ню Йорк ще представи ретроспектива на творчеството му, която ще фокусира вниманието върху влиянието му отвъд света на модата.", "date": "2019.05.14", "title": "Пиер Карден се готви за пенсия"}
{"url": "https://www.monitor.bg:443/bg/a/view/42-poveche-tok-sme-iznesli-sme-s-ot-nachaloto-na-godinata-165154", "text": "България е изнесла с 42,27% повече електроенергия в периода 1.1.2019 г. - 12.5.2019 г. спрямо 1.1.2018 г. - 12.5.2018 г., показват последните оперативни данни на Електроенергийния системен оператор (ЕСО). Компанията подчертава, че от 1 януари 2019 г. до 12 май тази година страната ни е изнесла 2 375 938 мегаватчаса електроенергия, докато за аналогичния период на 2018 г. експортът на ток от страната ни е бил 1 670 063 мегаватчаса.  Производството на ток у нас за периода се е повишило с 6,32 на сто на годишна база. Данните на ЕСО сочат, че от началото на годината до 12 май са били произведени 17 566 721 мегаватчаса ток, докато през този период на изминалата година са били произведени 16 522 941 мегаватчаса. Потреблението в страната за периода 1.1.2019 г. - 12.5.2019 г. спрямо 1.1.2018 г. - 12.5.2018 г. се е повишило с 2,28 пункта. Цифрите на ЕСО сочат, че от началото на годината до 12 май са изразходени 15 190 783 мегаватчаса ток, докато през аналогичния период на изминалата година потребеното количество електроенергия е било 14 852 878 мегаватчаса. С 13,06 на сто повече е произведената електроенергия от АЕЦ \"Козлодуй\", ТЕЦ „Марица-изток 2\" и ТЕЦ \"ЕЙ И ЕС Гълъбово\" и ТЕЦ \"Контур Глобал Марица-изток 3\", показват още данните на ЕСО. Ако от началото на 2019 г. до 12 май от базови мощности са произведени общо 15 085 835 мегаватчаса, то за аналогичния период на 2018 г. произведеният ток от базовите централи е бил 13 343 760 мегаватчаса. С 0,18% пък е намалял делът на възобновяемите енергийни източници (ВЕИ) в преносната мрежа. През периода 1 януари - 12 май 2019 г. техният дял е 467 062 мвтч, докато за аналогичния период на 2018 г. делът на ВЕИ в преносната мрежа е бил 467 907 мвтч.", "date": "2019.05.14", "title": "42% повече ток сме изнесли от началото на годината"}
{"url": "https://www.monitor.bg:443/bg/a/view/kandidat-kupuvach-duhna-s-ferari-za-2-mln-evro-165158", "text": "Германската полиция издирва ферари от 80-те години на миналия век, струващо над два милиона евро, изчезнало, след като мъж, представил се за купувач, го взел за пробно шофиране, съобщи Асошиейтед прес. Мъжът отговорил на обява за продажбата на червено \"Ферари 288 GTO\" с първа регистрация от 1985 г. Той отишъл на предварително уговорена среща в Дюселдорф. Продавачът и потенциалният купувач се качили в автомобила за пробно шофиране. Когато продавачът слязъл от автомобила, за да отстъпи шофьорското място, другият мъж натиснал педала за газта и бързо ускорил. Полицията не е успяла да намери автомобила и призова, ако някой го види, да даде информация.", "date": "2019.05.14", "title": "Кандидат-купувач духна с ферари за 2 млн. евро"}
{"url": "https://www.monitor.bg:443/bg/a/view/60-profesionalni-paralelkite-sled-7-i-klas-165159", "text": "План-приемът след 7-и клас за следващата учебна година предвижда близо 60% от паралелките да са професионални. Това съобщи просветният министър Красимир Вълчев на среща с представители на образователната общност и на едни от най-големите фирми в преработвателната сфера у нас при посещението си в общините на Средногорието. Според него по този начин ще се постигнат стойностите от преди 30 години. Вълчев заяви, че професионалното образование трябва да осигури в следващите десет години достатъчно кадри за технологичните отрасли в сферите на електрониката и мехатрониката, добивната индустрия и други. Поради тази причина МОН ще продължи да създава всички условия за финансиране на обучение по професии с очакван недостиг на пазара на труда. Министър Вълчев посочи, че включването в дуална форма на обучение в Средногорието гарантира възможности за професионална реализация и видимо се разраства през последните години. Предприятията за поредна година са заявили желание за обучение на ученици от три специфични за региона специалности - „Машини и съоръжения за заваряване“, „Машини и системи с цифрово-програмно управление“ и „Електрообзавеждане на производството“. В разговорите с учители от Златица и Пирдоп просветният министър подчерта, че МОН ще продължи за изпълнява поетия от правителството ангажимент за повишаване доходите на учителите, както и за намаляване на административната тежест. По-късно министър се срещна с педагози от СУ „Любен Каравелов“ от Копривщица, които поставят акцент върху иновациите, особено в работата с роботи и компютърно моделиране. Вълчев разговаря и с учителите от основните училища в селата Антон, Чавдар и Мирково, с които бяха обсъдени възможностите за привличане и обхващане на учениците в образователната система, както и за използване на иновативни подходи в тази посока. В разговорите бяха споделени положителни практики.", "date": "2019.05.14", "title": "НАЕСЕН: 60% професионални паралелки след 7-и клас "}
{"url": "https://www.monitor.bg:443/bg/a/view/oshte-edna-firma-shte-prodava-elektronni-vinetki-165148", "text": "Агенция “Пътна инфраструктура” (АПИ) подписа договор с фирмата “Телетол” АД, с който дружеството става вторият Национален доставчик на услуги за електронно събиране на пътни такси след „Интелигентни Трафик Системи“ ЕАД. Съгласно Общите условия, приети от Управителния съвет на АПИ за доставчици на услуги, е предвиден 10-дневен срок от подписване на договора, в който фирмата да докаже оперативна съвместимост с Електронната система за събиране на пътни такси и да започне дейност по предоставяне на услуги. Едва след установяване на съвместимост договорът с националния доставчик на услуги влиза в сила. Ако в указания срок не се установи готовност за представяне на услугите, то срокът се удължава до момента на фактическото доказване, че е постигната оперативна съвместимост. Процедурата за кандидатстване и одобряване на националните доставчици на услуги е описана в Закона за пътищата и Наредбата за условията, реда и правилата за изграждане и функциониране на смесената система за таксуване на различните категории пътни превозни средства на база време и на база изминато разстояние. Първият етап е подаване на заявление за регистрация, съгласно изисквания разписани в Наредбата. След като е установено, че лицето отговаря на условията, АПИ одобрява неговото вписване в Национален електронен регистър на националните доставчици на услуги за електронно събиране на такси. Съгласно Наредбата лицата, които са вписани в регистъра, могат да подадат заявление за извършване на тази дейност. Процедурата за кандидатстване е отворена и всяко лице, което отговаря на условията, може да подаде заявление. Процедурата и изискванията са еднакви за всички кандидати, желаещи да предоставят услуги и да бъдат национален доставчик на такива.", "date": "2019.05.14", "title": " Още една фирма ще продава електронни винетки"}
{"url": "https://www.monitor.bg:443/bg/a/view/mozajki-ot-drevnija-rim-do-kraja-na-uli-v-sofija-165141", "text": "Изложба „Цветни картини от Древен Рим“, представяща 21 изящни антични мозайки от Вечния град, се открива утре от 18 ч. в Националния археологически музей и ще може да се види до 28 юли. Експонатите за пръв път напускат Капитолийските музеи в италианската столица, където са показвани пред публика изключително рядко, тъй като са специфични паметници, които трудно се запазват, реставрират и транспортират, а веднъж изложени, изискват специални грижи, разкри директорът на НАИМ при БАН доц. д-р Христо Попов. Някои от реликвите са с тегло над 300 кг, а сюжетите включват кораб, навлизащ в пристанище с фар, антични атлети, символични изображения на сезоните, пауни, олицетворяващи безсмъртието, колесници, митологични и битови сцени, планове на сгради, декоративни орнаментални композиции и др. Предложението за уникалната експозиция идва от директора на Италианския културен институт в София Луиджина Педди и музеите веднага откликват на предизвикателството, като екипната подготовка за събитието започва още в началото на есента на 2018-а. Настоящата година пък е знакова за многостранните връзки между България и Италия с обмена между двете културни столици на Европа – Пловдив и Матера, както и със 140-годишнината от установяването на дипломатически отношения между двете държави. Артефактите, датирани от І в. пр. Хр. до ІV в. сл. Хр., са открити при изкопни работи в края на ХІХ век: през 1870 г. Рим става столица на обединена Италия и започва мащабно строителство, което променя облика на града. Дотогава археологическият пласт не е бил докосван през вековете и мозайките биха могли да излязат на бял свят добре запазени. Но тъй като статуите са се смятали за по-ценни исторически свидетелства и произведения на изкуството, много фрески, подови и стенни украси са били унищожавани или от тях са снемани само отделни части, ето защо от някои са останали само фрагменти, обясниха експертите от Капитолийските музеи Надя Аньоли и Серена Гулиелми – куратори на изложбата. Всички те обаче са били в археологически контекст, което добавя към естетическата им стойност познание за функциите им в сградите и за живота на обитателите на града в античността. Мозайките са изработени от кубчета от различни видове варовик и мрамор, от минералите серпентин и гранат, слепени със стъклена паста. Луиджина Педди нарече тези цветни елементи – червеникави, синьо-зелени и т.н., „пиксели на епохата“, а изобразеното с тях –  Материалите са били доставяни от завладените от Римската империя земи в Северна Африка, Мала Азия и др. и могат да послужат като историческо свидетелство за разширяването на територията й. Редом с тази уникална експозиция в залите на музея ще върви и съпътстващата „Усет за разкош: Римски мозайки от България“, съдържаща постери с фотоси на едни от най-представителните образци, намерени по нашите земи и датирани от втората половина на І в. сл. Хр. докъм средата на V в. сл. Хр. Римската аристокрация се е стремяла да глобализира културата си, така че има доста сходства между мозайките от Рим и от сгради в големите градски центрове тук: Улпия Ескус, Марцианопол, Филипопол, Пауталия, Никополис ад Нестум... Част от втората изложба е и реален фрагмент от мозаичния под на сграда от Августа Траяна, открита преди 10 години при спасителни разкопки в Стара Загора. На нея личат 3 митологични фигури – участници във вакханалиите, посветени на бог Дионис...  ", "date": "2019.05.14", "title": "Мозайки от Древния Рим до края на юли в София"}
{"url": "https://www.monitor.bg:443/bg/a/view/bludnik-i-nasilnik-vlizat-zad-reshetkite-za-15-godini-165147", "text": "Две ефективни присъди за случаи на блудство с непълнолетно момиче и насилие над жени наложиха съдиите от Стара Загора и Казанлък. И двамата извършители са криминално проявени с множество вече изтърпени наказания за аналогични прояви в миналото си. Девет години ще трябва да прекара зад решетките 47-годишният жител на село Свобода Ангел Ангелов , който принудил през януари м.г. със заплахи  за побой 12-годишно момиченце да удоволетвори сексуалните му щения. Извергът е бил задържан няколко дни по-късно, след като жертвата споделила с близките си  какво е била принудена да направи от близкия й роднина. 6-годишна ефективна присъда е постановена в Града на розите спрямо 37-годишен жител на Мъглиж, който на два пъти през лятото на м.г. /на 13 юни и 8 юли/  в Казанлък и родното си градче пробвал чрез заплахи за убийство и побой да принуди  24-годишна жена и 19-годишно момиче да влязат в сексуална връзка с него. И двата опита останали недовършени по независещи от мераклията причини. Пеньо Манолов е излязъл от затвора през декември 2017 година след като изтърпял наложената му за поредици от кражби двугодишна присъда. И двете ефективни присъди подлежат на жалби и протести пред висшестоящ съд, осъдените са с постоянна мярка за неотклонение „задържане под стража“.  ", "date": "2019.05.14", "title": "Блудник и насилник влизат зад решетките за 15 години"}
{"url": "https://www.monitor.bg:443/bg/a/view/nad-5-000-za-pyrvija-den-na-12-to-izlojenie-bata-agro-165145", "text": "Над 5 000 души посетиха още в първия ден, въпреки лошите метеорологични условия щандовете на дванадесетото изложение „Бата Агро“, в което участие вземат 187 компании , свързани със земеделския сектор. Изложението е разположено по традиция на територията на неработещото от почти две десетилетия летище  Стара Загора, като тази година организаторите от асоциацията на търговците на агротехника взеха под наем 37 700 кв м и за пръв път бяха обособени опитни полета, където специализираните за търговия с торове фирми демонстрираха ефекта на стоката си. Специалисти на око пресметнаха, че на място  е представена техника  за над 70  млн евро, с около ¼ повече от предходната година. Част от търговците не скриха, че вече имат сключени договори за продажба на изложените машини, сред тях е и собственикът на една от малките български компании за производство на прикачна техника от Добрич Христо Давидов. Сред най-новите му разработки е машина за апликирани на течни торове, предназначена основно за пролетните култури: царевица и слънчоглед. От цеха са излезли две машини, като цената им от 75 000 лв е четири  по-евтина от аналозите, произвеждани и търгувани  в САЩ и Австралия. Докараната за изложението тороразпръсквачка е била закупена седмица по-рано от фирма на бившия земеделски министър Венцислав Върбанов. Откриването на Бата Агро 2019 съвпадна с деня, в който досегашният министър на земеделието, храните и горите Румен Порожанов подаде оставка и това стана повод за доста коментари сред изложителите. Повечето от тях обаче бяха категорични, че промяната няма да се отрази сериозно на сделките им. В обратно посока беше обаче бе коментарът на дошлия за официалното  тържество заместник-министър доц. д-р Янко Иванов, който отхвърли възможността да заеме свободния кабинет на предшественика си. На директни въпроси дали очаква негативно отражение от промените той каза, че работата продължавала, но било възможни известни затруднения да има в административните структури на ведомството. Иванов не даде отговор дали авансово обявеното вече от МЗХГ намерение за удължаване на срока за подаване на заявления за Кампания 2019 по директните плащания с една седмица – до 22 май тази година, ще стане реалност.  „Хайде да изчакате първо да се види кой ще поеме функциите, за да видим как ще се разпределят задачите и всяко нещо ще си дойде на мястото. Не мога да ви кажа в момента. Не съм подготвен за такъв отговор“, отвърна той и поясни, че се чувства като част от досегашния екип и по-нататъшните му задължения зависят единствено от работодателя, в лицето на премиера. В краткото си слово към дошлите за откриването доц. Янко Иванов обяви: Тук са представени най-добрите световни образци. Една от най-актуалните мерки за техника остава подмярка 4.1 „Инвестиции в земеделски стопанства“ от Програмата за развитие на селските райони (2014-2020г.). Одобрените проекти са 1 336 на брой. Размерът на одобрените разходи по тях е 1 187 621 911 лв., а субсидия е в размер на 689 824 868 лв“., а придружаващите го експерти изразиха надежда, че веднага след като стане ясно дали и кога Великобритания излиза от ЕК, ще се извърши преразпределение на бюджета за подпомагане на аграрния сектор.  „Надяваме си при създадената нова организация по подреждането на щандовете да привлечем повече потенциални клиенти, миналата година преброихме над 30 000 души, сега се надявам те да бъдат далеч по-вече за трите дни“, каза председателят на УС на БАТА Даниел Минев.", "date": "2019.05.14", "title": "Над 5 000 за първия ден на 12-то изложение Бата Агро"}
{"url": "https://www.monitor.bg:443/bg/a/view/naj-vyzrastnijat-myj-v-sveta-pochina-na-123-godini-165138", "text": "Апаз Илиев, мъжът, за който се твърдеше, че е най-възрастният на света, се спомина на 123 години, пише в. \"Метро\". Апаз е баща на осем деца и започнал да работи от 7-годишна възраст. Бил е в Червената армия по време на Гражданската война /1917-1922/, записал се доброволец и за Отечествената, но бил оценен като прекалено възрастен /на 45 години/ и станал тракторист. Илиев обяснявал дъбголетието със здравословния си начин на живот и със 11-часов сън всяка нощ. Апаз бил депортиран по време на чистките на Сталин през 1944 година, заедно с други ингуши от Казахстан. Ако възрастта му е вярна, той би трябвало е да надминал по дълголетие признатият досега за световен рекордьор, японеца Джироемон Кимура. Дълголетникът от село Гули в руските Кавказки планини приживе се хранел само с мляко, пресни зеленчуци от собствената градина и пиел изворна вода. Той има 35 внука, 24 правнука и няколко пра-правнука.", "date": "2019.05.14", "title": " Най-възрастният мъж в света почина на 123 години"}
{"url": "https://www.monitor.bg:443/bg/a/view/archi-dyrji-budni-hari-i-megan-da-spjat-po-cjala-nosht-165122", "text": "Принц Хари получи подарък за Арчи – плюшено мече, докато бе на посещение в детската болница в Оксфорд, съобщиха британските медии. Принцът призна пред децата, че бебето не оставя нито майка си, нито баща си по цяла нощ. Хари обаче довери, че не може да си представи живота си без малкия наследник. Хари се срещна с болни деца и родителите им и им даде кураж, като им пожела бързо оздравяване. Компанията \"Дисни\" пусна кратка анимация, в която се вижда как Мечо Пух посещава Уинвдзорския дворец и поздравява принц Хари и съпругата му Меган за новороденото им бебе Арчи, съобщава информационният портал MSN. Двадесет и пет секундното клипче е дело на главния аниматор на компанията Ким Реймънд. То е нарисувани с акварели. Анимацията е подарък за херцозите на Съсекс и новородения им син от \"Дисни\".ц Симпатичното мече от приказката отива на крака при кралските особи в двореца им. Телевизионният канал припомни, че преди време съпругата на принц Хари Меган Маркъл беше доверила, че \" Мечо Пух\" е любимата й детска книга.", "date": "2019.05.14", "title": "Арчи държи будни Хари и Меган по цяла нощ"}
{"url": "https://www.monitor.bg:443/bg/a/view/izkupiha-biletite-za-accept-sedmica-predi-koncerta-165134", "text": "Немските метъл машини Accept възбудиха родните рок фенове с идеята си да изнеасат концерт със симфоничен оркестър и успяха да разпродадат предварително концерта си на 18 май в Античния театър в Пловдив. Бандата обаче предвидливо наскоро обяви и втора дата – ден по-късно, за която все още има останали пропуски. За шоуто вратите на Античния театър ще отворят в 19:00 часа, а музикантите ще излязат за двучасов спектакъл в 20:00 часа. Очаква се да бъдат точни, защото тези концерти ще се заснемат за предстоящо DVD. На сцената, заедно с метъл музикантите ще излязат и класиците от Симфоничния оркестър на Пловдив. Заедно ще представят нов прочит на хитовете на бандата, а подбрани класически симофнии ще бъдат изпълнени в рок аранжимент. Сред класиките, които са подбрали са произведения на Моцарт, Бетовен, Вивалди и Чайковски, а от неостаряващите рок химни ще чуем Metal Heart, Princess Of The Down, Balls To The Wall, Fast As A Shark, Breaker, Kill The Pain. Accept ще пристигат по-рано за репетиции със Симфоничния оркестър. Деца до 7 години влизат безплатно и без право на място, придружени от пълнолетен родител или настойник, притежаващ билет и попълнена декларация.", "date": "2019.05.14", "title": "Изкупиха билетите за Accept седмица преди концерта"}
{"url": "https://www.monitor.bg:443/bg/a/view/puskat-20-novi-avtobusa-po-linija-11-165139", "text": "Столичната община пуска 20 нови автобуса по линия 11. Возилата ще бъдат представени от кмета на София Йорданка Фандъкова утре в депо „Земляне“. Автобусите са 18- метрови, съчленени, нископодови, климатизирани и предлагат WiFi. От утре ще обслужват линия 11, която свързва кв. „Гео Милев“ и район „Овча Купел“ . Очаква се до края на месеца да бъдат пуснати още 20 автобуса по линия 280.", "date": "2019.05.14", "title": "Пускат 20 нови автобуса по линия 11 "}
{"url": "https://www.monitor.bg:443/bg/a/view/strojat-6-etajna-sgrada-v-dvora-na-shkolo-165144", "text": "Частна фирма започна строителството на 6-етажна жилищна сграда в двора на училище „Любен Каравелов“ в Бургас, съобщи БНТ. Изкопните работи са стартирали на 7 май и пред южната фасада на училището вече е излята бетонна плоча. Учители, родители, както и ръководството на учебното заведение се събраха на протест. В един от най-презастроените квартали в Бургас „Възраждане“ строителната фирма „Комплекс Билд“ започна изграждането на жилищна кооперация на 70 см отстояние от новопостроената по европейски проект сграда на училище „Любен Каравелов“. При старта на строителните работи е съборена оградата на училището, опакован е трафопостът на електроразпределителното дружество EVN, а между улиците „Гладстон“ и „Ивайло“ е разрушена новата тротоарна настилка. Теренът, върху който се строи, е частен, върнат след реституция, а 14-дневният срок за обжалване на издаденото строително разрешително е изтекъл, каза адвокат Ирен Попов, който защитава интересите на учебното заведение. \"Този същият строеж, новият, ще бъде разположен на регулационната линия към училището, свързано или с включено застрояване. Най-просто казано – на калкан. Въпросът е, че от тази същата страна, където ще има шестметрова и 70 см стена на калкан, от същата страна училищната сграда на новия учебен европейски корпус, построен преди една година и половина, има фасада с 20 прозореца и две врати\". Учители и родители се събраха в двора на училището, за да изразят недоволството си от строителните безобразия. Директорът на училището Десислава Димова е внесла сигнал в община Бургас. Със заповед на кмета Димитър Николов строителните дейности са спрени, а районният кмет, издал строителното разрешително на частните инвеститори, ще бъде санкциониран, каза зам.-кметът по култура и образование в общината Йорданка Ананиева. \"Решението на този проблем е спирането на обекта, докато не се промени подробният устройствен план и не се пригодят строителните книжа в съответствие с нормативните изисквания за отстояние от нашата сграда\". Сега проектът за строителството на 6-етажната жилищна сграда трябва да бъде преработен. Не става ясно защо изобщо е допуснато това строителство и това е проблем, който общината трябва да реши, коментираха местните хора.", "date": "2019.05.14", "title": "Строят 6-етажна сграда в двора на школо "}
{"url": "https://www.monitor.bg:443/bg/a/view/njakoi-strahove-na-hudojnika-javor-kostadinov-165143", "text": "Изложбата на Явор Костадинов „Някои страхове“, създадена специално за пространството на галерия „Васка Емануилова” – филиал на СГХГ, може да бъде видяна до 9 юни. Тя е необичаен автопортрет на художника, съставен от образите на някои от неговите страхове и фобии.", "date": "2019.05.14", "title": "„Някои страхове“ на художника Явор Костадинов"}
{"url": "https://www.monitor.bg:443/bg/a/view/arest-za-73-godishnija-konduktor-mehmed-bludstval-s-13-godishna-165131", "text": "73-годишен кондуктор се озова в ареста, след като срещу него бяха събрани доказателства, че е блудствал с 13-годишна пътничка, съобщиха от районната прокуратура в Пловдив. Мъжът, чието малко име е Мехмед М., е бил привлечен като обвиняем този вторник, уточниха от държавното обвинение. Оттам са събрали данни, че гнусната гавра е станала на 2 май. Пенсионерът бил в автобуса, в който работи като кондуктор. На последната спирка на рейса в пловдивския квартал „Тракия” във возилото се качила 13-годишната ученичка. Кондукторът отишъл при нея и я опипал, за да се самозадоволи. Жалбата за гнусотията била подадена от родителите на момиченцето на 13 май т.г., научи Агенция \"Монитор\". Възрастният мъж е бил задържан за 72 часа в ареста с постановление на наблюдаващия прокурор. Предстои Районна прокуратура-Пловдив да внесе искане в съда за определяне на мярка за неотклонение „задържане под стража“ спрямо него.  ", "date": "2019.05.14", "title": "Арест за 73-годишния кондуктор Мехмед, блудствал с 13-годишна"}
{"url": "https://www.monitor.bg:443/bg/a/view/vryshtat-gran-pri-na-holandija-vyv-formula-1-sled-35-g-165130", "text": "Холандското състезание на пистата \"Зандворт\" ще се завърне в календара на Формула 1 през 2020-а след 35-годишно отсъствие, обявиха от най-престижната автомобилна надпревара. Една от причините за връщането на \"Зандворт\" в календара е изгряването на звездата Макс Верстапен, който е само на 21 г. Това е гарантирало на Формула 1 пълни трибуни за холандския уикенд. Той е най-успешният холандски пилот и най-млад победител в Гран при. В същото време Валтери Ботас с „Мерцедес“ беше най-бърз в първия ден от двудневния тест в Барселона. Финландецът записа най-доброто си време – 1:16,625 мин. – с С3 гумите на „Пирели“, които по време на Гран при на Испания бяха използвани като софт опцията. Шарл Леклер от „Ферари“ остана втори, на 0,797 сек. зад Ботас, с С3 смесите, след като проведе серия от обиколки с най-твърдите смеси на официалния доставчик на гуми за Формула 1 – С1. Пилотът на „Макларън“ Карлос Сайнц-младши зае трето място, като най-бързата му обиколка бе с С2 смесите, следван от пилота на „Ред Бул“ Пиер Гасли, който записа и най-много обиколки – 77. Себастиан Фетел също бе на трасето с болид на „Ферари“, но той тества само за „Пирели“ част от гумите, които развиват за следващия сезон. С тях Себ записа пето време, а зад него се нареди Данийл Квят от „Торо Росо“ с С3 смеси и Пиетро Фитипалди, който кара за „Хаас“. Внукът на двукратният шампион Емерсон Фитипалди направи серия от подобрения във времето си в последния час от сутрешната сесия с С3 смесите.", "date": "2019.05.14", "title": "Връщат Гран при на Холандия във Формула 1 след 35 г."}
{"url": "https://www.monitor.bg:443/bg/a/view/rumynija-svalja-dds-na-chast-ot-hranite-9-na-5-165137", "text": "Румъния в най-скоро време ще свали ДДС от 9% на 5% за традиционните земеделски продукти, сертифицирани от министерството на земеделието, съобщава „Аджерпрес“. Мярката ще намали приходите в бюджета през следващите 4 години с 836 млн. леи (175,63 млн. евро), като спадът на приходите се очаква да варира от 106 милиона леи (22,6 евро) през тази година до 260 милиона (54,62 млн. евро) през 2022 г. Вносителите на проекта изтъкват, че нивото на затлъстяване в Румъния отчита възходяща тенденция: 9,1% от пълнолетните хора са били затлъстели през 2014 г. в сравнение със 7,9% през 2008 г., а нивото на затлъстяване сред децата се е удвоило през последното десетилетие. В Румъния стандартната ставка на ДДС е 19 процента, но се прилагат и две намалени ставки, съответно 9% (за храни, лекарства, протези, ортопедични продукти, доставка на питейна вода и доставка на вода за напояване) и 5% (за книги, учебници, туристически услуги, кетъринг и други).", "date": "2019.05.14", "title": "Румъния сваля ДДС на част от храните от 9% на 5%"}
{"url": "https://www.monitor.bg:443/bg/a/view/satelitni-snimki-pokazvat-porajenijata-po-tankerite-v-ormuzkija-proliv-165135", "text": "Нови сателитни снимки показват незначителни видими щети по танкерите, за които се смята, че са станали обект на саботаж край бреговете на Обединените арабски емирства (ОАЕ), предаде Асошиейтед прес. Подробностите около предполагаемия саботаж на два саудитски танкера, един норвежки танкер и един от ОАЕ остават неясни и представители на страни от Персийския залив отказват да посочат кого смятат за отговорен. Но случаят показа нарасналия риск за морските превози в район, който е от жизненоважно значение за световните енергийни доставки, докато се засилва напрежението между САЩ и Иран заради разпадащото се ядрено споразумение със световните сили, отбелязва агенцията. Пожелал анонимност американски официален представител във Вашингтон заяви пред АП, без да представи доказателства, че според първоначалната оценка на екип на американските въоръжени сили Иран или негови съюзници са използвали експлозиви, за да пробият дупки в корабите. САЩ вече са предупреждавали кораби, че \"Иран или насочвани от него групи\" може да извършат нападения срещу морския транспорт в региона. Вашингтон разположи самолетоносача \"Ейбрахам Линкълн\" и бомбардировачи Б-52 в Персийския залив, за да противодейства на неуточнени заплахи от страна на Техеран, отбелязва АП. Мащабът на предполагаемия саботаж все още не е ясен. В изявление на министъра на енергетиката на Саудитска Арабия Халид ал Фалих се казва, че два петролни танкера на кралството са понесли значителни щети.  На сателитните снимки, получени от компанията \"Максар текнолъджис\" се вижда, че танкерът от ОАЕ е заобиколен от плаващ бараж, което говори за опасения от изтичане на петрол. Отвисоко по корабите не се виждат признаци за значителни щети. Според изявление на компанията, собственик на норвежкия танкер, в корпуса му има пробив, но няма опасност кораба да потъне. Според източника на АП от САЩ всички кораби са получили пробиви с големина от 1,5 до 3 метра, близо до или точно под ватерлинията. Смята се, че пробивите са причинени от експлозии. Испания обяви, че изтегля временно от водите край Персийския залив своята фрегата \"Мендес Нунес\", участвала във воден от САЩ боен флот. Фрегатата с 215 моряци на борда няма да прекоси Ормузкия проток и да влезе в Персийския залив заедно с флота, воден от американския самолетоносач \"Ейбрахам Линкълн\". Испанското министерство на отбраната отказа да съобщи причините за внезапната промяна в плановете. Според испански медии, позоваващи се на правителствени източници, Мадрид се опасява да не бъде въвлечен в нежелан конфликт в резултат на кризата между Вашингтон и Техеран, отбелязва АП. Говорител на иранския парламент определи нападенията срещу танкери край бреговете на ОАЕ като \"израелска хитрост\", предаде Ройтерс, цитирайки иранската официална агенция ИРНА. Говорителят не уточни каква роля може да е изиграл Израел при нападенията.", "date": "2019.05.14", "title": "Сателитни снимки показват пораженията по танкерите в Ормузкия пролив"}
{"url": "https://www.monitor.bg:443/bg/a/view/pol-kalkbrenyr-i-richi-houtin-idvat-za-solar-165118", "text": "В разгара на лятото за първи път в България ще дойде един от неподражаемите техно артисти Пол Калкбренър. Той ще се присъедини към любимеца на родните меломани Ричи Хоутин за порендото голямо парти Solar на 6 юни. Този път купона ще се развихри на летище София Пол е само на 12, когато пада Берлинската стена. Това е и времето, в което техно музиката се превръща в символ на германското обединение и начин на изразяване за мнозина. Това важи и за него - започва да гостува в малки клубове през 1992 година, след като първата вълна на електронната музика се е разляла по дансингите на Берлин, по-късно познати като легендарните клубове Tresor и Planet. Първите му издадени парчета са мелодични и наситени с топло, дълбоко усещане, за разлика от тъмните, монотонни звуци, които характеризираха техното по онова време. Малко след издаването на първия му албум Superimpose през 2000 година, той издава и втори - Zeit, а след това и трети албум Self през 2004 година. По същото време, продуктивният Пол влиза в ролята на актьор с едно нестандартно, но изключително изпълнение на Икар – главната роля във филма “Berlin Calling” (историята на берлинския техно DJ и продуцент Мартин Каров), който се превръща в абсолютен хит. Калкбренър е и създател на саундтрака към филма Sky and Sand, който се задържа в класациите за рекордните 121 последователни седмици. Следват множество успехи за германеца, от създаването на собствения му лейбъл Paul Kalkbrenner Musik, през разпродадени турнета, до създаването на следващите му студийни албуми и изявата му пред 400 000 души, празнуващи 25 годишнината от падането на Берлинската стена. През 2018 година излиза последният му албум Parts of Life. Легендарният германец няма да бъде сам на сцената на Solar, защото заедно с него ще видим и човекът, който непрекъснато разбива всички концептуални граници – Ричи Хоутин. Създателят на лейбълите Plus8 и Minus е един от най-влиятелните артисти на световната сцена. Toй успя да създаде едно уникално техно звучене, което се превърна в синоним на Детройт и това е силно танцувалния му електро хаус. Хоутин е носител и на безброй награди за принос към света на музикалните технологии.", "date": "2019.05.14", "title": "Пол Калкбренър и Ричи Хоутин идват за Solar"}
{"url": "https://www.monitor.bg:443/bg/a/view/vetko-arabadjiev-ostava-okonchatelno-v-aresta-165132", "text": "Окончателно бизнесменът Ветко Арабаджиев остава в ареста след няколкочасово заседание, по време на което адвокатът на Арабаджиев и членовете на съдебния състав си размениха остри реплики, предаде БНР. Спецапелативните съдии потвърдиха най-тежката мярка за неотклонение, която постанови Специализираният наказателен съд, след като Арабаджиев беше екстрадиран от Испания. Според съда има опасност на свобода той да се укрие или да извърши друго престъпление както заради финансовия ресурс, с който разполага, така и заради факта, че беше издирван от българските служби повече от половин година. В момента Специализираният апелативен съд гледа мярката за неотклонение на друг бизнесмен - собственикът на \"Винпром\"- Карнобат Миню Стайков, когото наскоро прокуратурата обвини в злоупотреба със средства от европейски програми. Според неофициална информация заради продължителното си задържане Стайков е обявил гладна стачка.  ", "date": "2019.05.14", "title": " Ветко Арабаджиев окончателно остава в ареста, Миню Стайков обяви гладна стачка "}
{"url": "https://www.monitor.bg:443/bg/a/view/cska-bez-kapitana-si-do-kraja-na-sezona-165126", "text": "Николай Бодуров няма да играе за ЦСКА до края на сезона. Капитанът на „червените“ пропусна последните двубои и никой от клуба не дава официална информация за състоянието му. Липсата на данни около казуса на Бодуров породи версията, че той е отстранен от тима, защото не желае да преподписва договора си. Това обаче не отговаря на истината, научи „Монитор“. Бодуров е дал дума, че няма проблем около изтичащия му контракт, а преди десетина дни отказа изключително примамлива оферта от Казахстан, която бе с четворно увеличение на заплатата му. Самият играч също заяви няколко пъти, че няма проблем да завърши кариерата си в ЦСКА и ще напусне, само ако излезе оферта от наистина сериозен клуб в чужбина. Истинската причина за липсата на национала е травма в кръста. Той е с две дискови хернии, които на практика не му позволяват да се подлага на максимални физически натоварвания. Според „Блиц“ Бодуров се оплаквал от болки и имал проблеми със съня, като се колебаел дали да се подложи на операция или дори да сложи край на кариерата си. Очаква се последната дума да е на сърцатия бранител, който обаче със сигурност ще е аут до края на сезона, освен ако не реши да играе на обезболяващи и да рискува още по-сериозно влошаване на здравословното му състояние.", "date": "2019.05.14", "title": "ЦСКА без капитана си до края на сезона"}
{"url": "https://www.monitor.bg:443/bg/a/view/nad-450-ubiti-ot-nachaloto-na-bitkata-za-tripoli-165133", "text": "Повече от 450 души са убити от началото на битката за либийската столица Триполи, а над 2100 са ранени, съобщи днес на брифинг в Женева говорителят на Световната здравна организация (СЗО) Кристиан Линдмайер. \"Данните за Либия са: от 5 април до 9 май са загинали 454 души и 2154 са ранени\", отбеляза той. От друга страна, според публикувани днес данни на Международната организация по миграция (МОМ), повече от 66 000 либийци са били принудени да напуснат домовете си вследствие на боевете, избухнали на 4 април. Говорителят на МОМ Джоел Милман изрази безпокойство във връзка с \"влошаването на хуманитарната ситуация в Триполи и съседните райони\". Той подчерта, че \"особена тревога предизвиква положението на 3300 мигранти, сред които има деца и бременни жени\". В МОМ са обезпокоени също от нарастващия брой жертви сред мигрантите и бежанците, които се опитват да се доберат от Либия до европейските страни през Средиземно море. От началото на годината са загинали 502 души. Последната трагедия се случи край бреговете на Тунис на 10 май, където в резултат на корабокрушение са се удавили 59 души, съобщи Милман. В Либия вече няколко години съществува двувластие. В страната паралелно действат две правителства: международно признатото Правителство на националното съгласие на премиера Файез Сарадж в Триполи и базираното в източната част на страната правителство на Абдала Абдуррахман ат Тани, което има свой парламент и се подкрепя от Либийската национална армия (ЛНА) на маршал Халифа Хафтар. На 4 април Хафтар започна масирано настъпление за превземане на Триполи, а обсадата на града продължава вече повече от месец, като двете страни се обвиняват взаимно за безразборен обстрел на жилищни квартали, отбелязва АФП.", "date": "2019.05.14", "title": "Над 450 убити от началото  на битката за Триполи"}
{"url": "https://www.monitor.bg:443/bg/a/view/dadoha-nacionalnija-otbor-na-balykov-165136", "text": "Красимир Балъков очаквано бе назначен за треньор на националния отбор по футбол. Договорът на спеца официално влиза в сила от 1 юни, за да може той да довърши сезона в Първа лига начело на „Етър“. Бала ще дебютира на кормилото на „лъвовете“ на 7 юни в гостуване на Чехия от квалификациите за Евро 2020, а 3 дни по-късно е домакинството на Косово. „Балъков игра с номер 20 в националния отбор, надявам се това да му донесе късмет и да ни класира за Евро 2020“, заяви с усмивка Борислав Михайлов при официалното представяне на новия треньор. Президентът на БФС отказа да коментира причините за напускането на Петър Хубчев, но призна, че спецът има оферта от клубен отбор („Левски“, б.р.). \"Не сме се събрали за миналото, а за бъдещето. Питайте Хубчев защо си тръгна. Има оферта от клуб. Двоумеше се. Той така реши, никой не го е гонил. Лично решение на мъж, който е на над 50 години. Беше трудно да намерим селекционер за толкова кратко време и се радвам, че Краси се съгласи”, допълни Михайлов. Новият треньор на националния отбор пък призна, че готви промени. Една от тях е, че в щаба на държавния тим за първи път ще има нова длъжност – статистик. Името му е Иван Славов, а Бала го представи като „неизвестен за журналистите, но много важен за мен“. Балъков анонсира и промени в списъка с играчи, на които ще разчита, като се очаква имената на легионерите да бъдат обявени след два дни. „Преди два-три месеца, когато медиите анонсирахте моето име като селекционер, това не стоеше на дневен ред – нито за мен, предполагам и за БФС. Затова футболът е велика игра, защото има много неизвестни. Искам да ви поздравя за оракулските способности, защото познахте. Но тогава аз наистина не знаех какво ще се случи, сподели Балъков. - Няма по-голямо нещо от това да си селекционер на националния отбор. Обещавам ви, че аз и моят отбор, стъпили здраво на добрата основа, оставена от Хубчев, ще направим всичко, за да се класираме на европейското първенство през 2020 година. Ако не се случи, идват други квалификации, когато отново ще опитаме. Ще има изненади в националния отбор. Ще взема повече футболисти и ще направим по-голям лагер преди двете европейски квалификации. Ще има по-опитни, но и по-млади играчи, които притежават отличен потенциал“, обобщи новият треньор на „лъвовете“.", "date": "2019.05.14", "title": "Дадоха националния отбор на Балъков (ОБЗОР)"}
{"url": "https://www.monitor.bg:443/bg/a/view/suzanita-stava-aktrisa-165127", "text": "Дъщерята на фолкидола Орхан Мурад – Сузанита, ще се пробва и като актриса. За следващото си начинание в творческите среди разкри самата тя, но отказа да издаде в кое филмово заглавие ще дебютира, както и каква ще бъде нейната роля. призна изпълнителката на „Луцифер и Буда“ пред bTV. Тя разкри, че вече се явява в училище само когато й се налага да вземе някой изпит, защото е на самостоятелна форма на обучение. Четенето обаче със сигурност не влиза в списъка й с хобита. „Случвало се е, докато пътувам или преди заспиване, да чета книга, но бързо ми се губи интересът“, заяви тя, като не пропусна да изтъкне, че понякога среща трудности в поддържането на скандалния си имидж. „Когато го правиш с желание, всичко става лесно“, добави тя. Сузанита призна още, че има нов приятел, който не е ревнив.", "date": "2019.05.14", "title": "Сузанита става актриса"}
{"url": "https://www.monitor.bg:443/bg/a/view/pravjat-tunel-v-beloslav-pod-kanala-varna-devnja-kato-v-london-pod-temza-165119", "text": "Под плавателния канал Варна-Девня, който разделя Белослав, ще бъде изграден тунел. По тази амбициозна идея работи активно Община Белослав от известно време, като изграждането на подземното съоръжение е напълно реалистично да се случи в следващите години. Това разкри в ефира на Дарик-Варна кметът на Белослав, инж. Деян Иванов.  Ако бъде направен, тунелът ще е първото подобно съоръжение у нас. Според инж. Иванов, подобни тунели има под река Темза в Лондон. Бъдещият тунел в Белослав ще бъде с дължина от около 2 км. Предвижда се да минава под най-тесния участък на канала, където разстоянието между бреговете е 720 метра. Входовете към подземното съоръжение ще са на по около 700 метра от водата, като няма да се налага отчуждаване на имоти, обясни белославският кмет.Тунелът ще минава на минимум 6-7 метра под дъното на канала Варна-Девня, който е дълбок 12,5 метра. Ще е с височина около 7 метра и почти с такава ширина, като пътят ще разполага с 2 ленти. Предвижда се да има осигурителна тръба, която ще се използва при аварийни ситуации, обясни още инж. Иванов, който е дипломиран специалист по „Експлоатация на пристанищата и флота”. През юли, т.г. се очаква да завърши предпроектното проучване за тунела. След това може да започне и проектирането. Все още не може да се каже кога може да започне реалното строителство и колко точно би струвало. Проучването на кметската администрация в Белослав започва преди повече от 3 години, предвид нуждата от нова връзка между двата бряга в Белослав, който е разделен от плавателния канал Варна – Девня и досега връзката там се осъществяваше с ферибот. Разгледани са били и два варианта за изграждане на мост над канала. Подобни съоръжения обаче биха стрували доста повече от прокопаване на тунел. При спазване на изискванията за наклон, при 700-800 метра ширина в най-тясната част на канала, мостът над него би трябвало да е с размерите на Аспаруховия. Повдигащ се мост също не е удачен вариант, тъй като при сегашния корабен трафик в канала би трябвало да стои вдигнат около 8 часа на ден. Годишната издръжка на фериботната линия, която свтрзва двата бряга на Белослав е 1,4 милиона лева, като с всяка изминала година се увеличава. При наличие на тунел курсовете на ферибота, които сега са през 10 минути, ще бъдат разредени. Плаващата платформа ще служи и като резервен вариант при аварийна ситуация в тунела. Годишно фериботът в Белослав превозва около половин милион коли и около 130 хиляди пътници, показва статистиката.", "date": "2019.05.14", "title": "Правят тунел под канала Варна-Девня като в Лондон "}
{"url": "https://www.monitor.bg:443/bg/a/view/dinu-predloji-na-kobrata-mach-v-sofija-165115", "text": "Интересна оферта дойде от лагера на последния съперник на Кубрат Пулев на професионалния ринг - Богдан Дину. Промоутърите на румънеца предлагат на българина да организират нов мач между двамата в София, като ще осигурят съперник и на Тервел. Офертата дойде само няколко часа преди изслушването на двамата боксьори пред Спортната комисия на щата Калифорния, което започва в 20 часа тази вечер. Пред нея Дину се оплака от непозволени удари от страна на Кобрата, които са довели до нокаута му в мача им от 23 март в Коста Меса и поиска анулиране на двубоя. „Готови сме да направим страхотна гала в София, в която съм убеден, че Дину ще е крайният победител над Пулев. Богдан може да го бие във всяка точка на земното кълбо\", заяви промоутърът на румънския боксьор Сорин Флоря. Той допълни, че предлагат и Цезар Журатони или Даниел Буциуц за съперник на Тервел Пулев. \"Нямам търпение да си отмъстя на Пулев. Той с нищо не е по-добър от мен, с абсолютно нищо. Готов съм да го бия дори в дома му, за мен това не е проблем\", сподели с увереност Богдан Дину пред медиите в родината си. Довечера Кубрат ще бъде изслушан от Спортната комисия на Калифорния, която спря лиценза му за щата. Той трябва да дава обяснение и по обвинението в сексуално посегателство срещу репортерката Дженифър Равало. Кралицата на голото суши твърди, че целувката, която Кобрата й отправи в ефир, е тормоз спрямо нея. Решението на комисията и по двата казуса обаче ще бъде взето в рамките на 6 работни седмици или 48 дни. По време на изслушването Кубрат ще бъде придружен от своята половинка – фолкпевицата Андреа, а редица българи, които живеят в Калифорния, подготвиха петиция в негова защита.", "date": "2019.05.14", "title": "Дину предложи на Кобрата мач в София"}
{"url": "https://www.monitor.bg:443/bg/a/view/smjana-v-reglamenta-na-pyrva-liga-poslednijat-direktno-izpada-165121", "text": "Президентът на БФС Борислав Михайлов обяви важни промени в българския футбол след заседанието на Изпълкома. Най-важната от тях е корекция в регламента на Първа лига за следващите 3 сезона. Взето е решението последният отбор в класирането да приключва участието си в първенството след 32-рия кръг, а не да играе плейоф за оставането си в елита, както беше досега. „Отбор, който е взел най-малко точки, не е много логично да играе в плейофите за оставане в групата. Този с най-малко точки трябва да изпада, както се случва в първенствата без плейофи, започна Михайлов, който постави висока оценка на шампионата. - Всички хора, зрители и телевизия са доволни от този формат. Първенството е много интересно, не се знае кой ще бъде шампион. Има напрежение във Втора лига кой ще бъде на бараж. Смяната на схемата е оправдана. По никакъв начин изваждането на „Верея“ няма да се отрази на българския футбол. Това са сигнали на УЕФА, има достатъчно съмнения. Работим много сериозно срещу черното тото. Преди 4 години имаше 46 сигнала срещу български отбори, а сега има пет срещу български отбор“. Михайлов коментира и очакваното въвеждане на вистемата ВАР в българския футбол, която ще подпомогне работата на съдиите. По план тя трябваше да влезе още за следващата кампания, но това се отлага. \"До две години е реалистично чисто финансово да въведем ВАР. Ние трябва да преценим дали е подходящо за българския манталитет и родните стадиони. Аз искам да се убедя самия себе си, че е от полза на българския футбол. Когато узрее моментът, няма спънка да се въведе\", допълни президентът на БФС, според когото в момента тече процедура по лицензирането на отборите в Първа лига за следващия сезон и не се очаква да има проблеми.", "date": "2019.05.14", "title": "Сменят регламента в Първа лига - последният директно изпада"}
{"url": "https://www.monitor.bg:443/bg/a/view/krasimir-balykov-e-novijat-trenior-na-nacionalnija-otbor-165116", "text": "Националният отбор по футбол на България има нов селекционер и това е Красимир Балъков. Той заменя на поста Петър Хубчев, който подаде оставка, за да поеме \"Левски\" след края на сезона. Новината бе съобщена официално от президента на Българския футболен съюз Борислав Михайлов. Балъков, който в момента е мениджър на \"Етър\", бе представен на пресконференцията след края на заседанието на Изпълкома. Договорът на новия селекционер е от 1 юни до ноември 2021 година. Тогава приключват световните квалификации, а при класиране на Мондиала Бала ще остане начело на тима и за шампионата. (Очаквайте подробности)", "date": "2019.05.14", "title": "Красимир Балъков е новият треньор на националния отбор"}
{"url": "https://www.monitor.bg:443/bg/a/view/kachiha-testa-ot-minimaturata-po-chovekyt-i-obshtestvoto-otgovori-skala-165129", "text": "Тестът от миниматурата по човекът и обществото в четвърти клас е публикуван на сайта на Министерството на образованието и науката. На националното външно оценяване учениците трябваше да се справят с 16 тестови задачи, като верният отговор на всяка една от тях им носи по една точка. „Кой официален празник отбелязваме на 22 септември?“, „Коя книжовна школа е основана от Климент – ученика на Кирил и Методий“, „Най-обширната планина в България се включва в:..“ са част от въпросите с, които малчуганите трябваше да се справят. Освен теста, четвъртокласниците трябваше да познаят портрет на Цар Симеон и да напишат как е известен периодът, в който той управлява. За това могат да изкарат още две точки. На последните две задачи пък хлапетата трябваше да познаят коя планина е известна със скалните образувания „Чудните мостове“ и с помощта на картата определят коя от означените реки тече на север. За да получат отлична оценка, учениците трябва да изкарат поне 17 точки при максимални възможни 20. от 0 до 6 точки - слаб 2,00 7 точки - среден 3,00 8 точки - среден 3,25 9 точки - добър 3,50 10 точки - добър 3,75 11 точки - добър 4 12 точки - добър 4,25 13 точки - много добър 4,50 14 точки - много добър 4,75 15 точки - много добър 5,00 16 точки - много добър 5,25 17 точки - отличен 5,50 18 точки - отличен, 5,75 19 точки - отличен 6,00 20 точки - отличен 6,00", "date": "2019.05.14", "title": "Качиха теста от миниматурата по \"Човекът и обществото\" (ОТГОВОРИ + СКАЛА)"}
{"url": "https://www.monitor.bg:443/bg/a/view/graciite-trygnaha-za-medali-ot-evropejskoto-165124", "text": "С жажда за победи и оптимизъм националният ни отбор индивидуално жени замина за участие на eвропейското първенство по художествена гимнастика в Баку (16-19 май). България ще бъде представена от трите си най-силни грации - държавната шампионка в многобоя Боряна Калейн, Катрин Тасева и Невяна Владинова. Първата ще играе на обръч, топка и лента, Тасева ще покаже композициите си на топка, бухалки и лента, а Неви - на обръч и бухалки. В програмата няма индивидуален многобой, а отборно класиране, в което влиза и представянето на ансамбъла девойки, както и шампионат на отделните уреди. “В много добра форма сме и трите, просто трябва да сме изключително концентрирани. Уверени сме, знаем какви са ни възможностите, само късметът трябва да е с нас”, заяви Боряна Калейн, на която след първенството предстои абитуриентски бал. “Заминаваме да покажем най-доброто - да се класираме за всички финали, за вземем медали. Както и за отборното, също мисля, че имаме шанс. Ще е много трудно, всички са много силни и много добре подготвени, но това важи и за нас, така че надяваме се на най-доброто”, каза опитната Невяна Владинова. „Това, което видях в изминалите състезания, е, че всички отбори са много добре подготвени за европейското, както индивидуалистките при жените, така и ансамбъл девойки. Нашите момичета вървят възходящо. Смятам, че имат огромен напредък от изминалото състезание, така че се надявам всичко да бъде наред”, заяви главният мениджър на индивидуалното Бранимира Маркова.", "date": "2019.05.14", "title": "Грациите тръгнаха за медали от европейското"}
{"url": "https://www.monitor.bg:443/bg/a/view/bojana-kacarova-gotvi-delikatesi-v-kluba-na-seksyt-i-gradyt-165117", "text": "Да приготвя вкусна храна в един от най-оборотните клубове на Ню Йорк – с това се захвана победителката в третия сезон на MasterChef Божана Кацарова. Българката е в Голямата ябълка от няколко дни, а в акцент на пътешествието й несъмнено се превърна майсторенето й зад печката в популярния Soho House, който редовите зрителки помнят още от епизодите на „Сексът и градът“. Заведението, за което Саманта отчаяно се опитваше да се добере до членска карта, се довери на Божана за специалното си събитие в понеделник вечерта, в рамките на което храна и музика вървяха ръка за ръка. Докато Кацарова редеше шедьоври в чиниите, за високия градус на настроението на терен се погрижи диджей John Acquaviva. написа шеф Кацарова в социалните мрежи, където не пропусна и да сподели снимки от Бруклинския мост и Таймс Скуеър. Съчетаването на двете изкуства – кулинарията и музиката, в едно е цел и за самата Божана, която неведнъж организира подобни фестивали у нас.", "date": "2019.05.14", "title": "Божана Кацарова готви деликатеси в клуба на „Сексът и градът“"}
{"url": "https://www.monitor.bg:443/bg/a/view/nad-50-galerii-i-muzei-v-sofija-bezplatni-v-noshtta-na-muzeite-165114", "text": "Повече от 50 галерии и музеи ще участват тази година в Европейската нощ на музеите в София на 18 май. Входът на всички тях е свободен, съобщиха организаторите. Инициативата се организира в столицата за петнадесета поредна година. Събитието е инициирано от Френския институт в България, Столичната община и Министерството на културата. Сред събитията, които са включени в програмата, са изложби, концерти, ателиета, прожекции и разнообразни арт прояви, посветени специално на събитието. Част от включилите се в Нощта на музеите са Националната галерия - Двореца, Националната галерия - Квадрат 500, Софийската градска художествена галерия, Националния исторически музей, Националния военноисторически музей, Националния археологически институт с музей при БАН, Националния етнографски музей при БАН, Софийския арсенал - Музей за съвременно изкуство, Регионалния исторически музей - София, галериите \"Васка Емануилова\", \"Дечко Узунов\", \"Средец\", \"Ракурси\", Oborishte 5 и Espace Port.A.  Европейската нощ на музеите има за цел да насочи общественото внимание към културното наследство и неговото богатство, което може да бъде разгледано в музеите и галериите, и да привлече нова публика. Събитието се отбелязва всяка трета събота на май. Тази година то съвпада с Международния ден на музеите, който се чества всяка година на 18 май.", "date": "2019.05.14", "title": "Над 50 галерии и музеи в София безплатни в Нощта на музеите"}
{"url": "https://www.monitor.bg:443/bg/a/view/kmet-i-poslanici-tykat-kraja-na-2019-santimetrova-cherga-v-centyra-na-plovdiv-165125", "text": "Кметът на Пловдив Иван Тотев и посланиците се предвижда да тъкат черга в центъра на Пловдив. Това ще се случи в рамките на фестивала „Споделени нишки. Поглед към миналото – мост към бъдещето“ с участието на майстори ножари и тъкачи. Тъкането ще бъде пред сградата на БНБ в края на Главната и в ателиетата на улицата на занаятите в Стария град. В рамките на фестивала ще бъде изтъкана черга с дължина 2019 см, в която ще вложат традициите и познанията си 7 майстори от Франция, Русия, Беларус и България. Те ще изработят отделни части от чергата, която после ще бъде събрана в едно. В нея ще има късове, изработени от гражданите и гостите на града, които ще могат да се пробват да тъкат по ръководството на вещ майстор.   Предвижда се последните 19 сантиметра от чергата да бъдат изтъкани от градоначалника и от посланиците на държавите, чиито участници посреща форумът, каза Тони Симидчиева. По традиция готовата черга ще бъде дарена. Изключително любопитни гости – майстори ножари, ще се включат във фестивала под тепетата. Специално от Франция пристига Фред Перин – един от големите майстори в изработката на дамаскови ножове с фиксирани остриета. Перин има богат опит в бойните изкуства. Две години е служил във френската армия. Шампион на Франция по Таекуондо и европейски шампион по фулконтакт. Фред води семинари и обучава елитните части на Франция. Заедно с него под тепетата пристигат Евгений Добрин от Русия и Александр Белъй от Беларус. Майстор Мариана Димитрова ще разкрие тънкостите на правенето на „колани на кори“. Този занаят се практикува от векове с помощта на дървени плочки с 4 дупки, през които минава основата. В резултат на комбинацията от цветове и преподреждането на корите се получават уникални колани, чиято изработка отнема между 1 седмица и 1 месец, в зависимост от сложността.  Децата също могат да се научат да изработват по-прости модели, а занаятът може да се практикува и сред природата. Неделята е ден на публиката и всички майстори ще бъдат на разположение на гражданите, желаещи да опитат умения в някой занаят. По време на фестивала и панаира на занаятите ще има множество забавления и за най-малките. Паралелно с този фест на Малката главна в Пловдив ще се проведе и Пролетният панаир на занаятите. В него  на 16-19 май ще участват 70 занаятчии от България и Европа с повече от 20 занаята. Часът на откриването на панаира на занаятите се изтегля с 45 минути заради мача между футболните клубове „Ботев” и „Локомотив” и ще бъде в 17,15 часа. В петък на стълбите на Каменица се предвижда атрактивен Парад на шапките с творенията на изкусната майсторка Ирина Сардарева, разказа председателят на Регионалната занаятчийска камара Тони Симидчиева. На дефилето с шапки на Сардарева са предвидени и награди за най-добре представените модели. Всички желаещи, могат да се включат и със собствена шапка, донесена от вкъщи, като за най-интересните също ще има награди.", "date": "2019.05.14", "title": "Кмет и посланици тъкат края на 2019-сантиметрова черга в центъра на Пловдив"}
{"url": "https://www.monitor.bg:443/bg/a/view/gugyl-otvori-centyr-za-borba-s-ekstremizma-v-munhen-165123", "text": "Компанията \"Гугъл\" откри днес в Мюнхен инженерен център за опазване на личните данни на потребителите в глобалната компютърна мрежа, предаде Асошиейтед прес. Президентът на технологичния гигант от Силициевата долина Сундар Пичай обяви, че до края на годината в новия център в баварския град ще работят над 200 инженери по опазване на личното пространство в интернет. По думите му Мюнхен ще стане глобален хъб в инженерните усилия на компанията в тази насока, като персоналът там ще си сътрудничи с експертите на \"Гугъл\" по опазването на личните данни, работещи на други места по света. Пичай добави, че екипът в Мюнхен е разработил контролния панел \"Google Account\" и инструменти за сигурност в браузъра \"Chrome\". Опазването личните данни и сигурността на потребителите на \"Гугъл\" и други компании като \"Фейсбук\" привлича все повече вниманието на обществеността. Миналата седмица двете компании поставиха именно сигурността в центъра на годишните си конференции по развитието. \"Гугъл\" оповести за създаването на нови инструменти, с които потребителите да имат повече контрол върху това как са следени в мрежата, а \"Фейсбук\" обяви плановете си да създаде канали за връзка между хората с повече защита от външна намеса.", "date": "2019.05.14", "title": "Гугъл отвори център за борба с екстремизма в Мюнхен"}
{"url": "https://www.monitor.bg:443/bg/a/view/vladika-osveti-nov-arest-ministyr-pojela-deficit-na-obitateli-165107", "text": "Нов арест на територията на старозагорския затвор върху площ от 600 квадратни метра освети митрополит Киприан в съслужение със свещеници от епархията си. Капацитетът на ареста е 63 задържани лица в съответствие с евроизискванията. „Имаме нещо ново, съградено с усилията на държавния бюджет, Главна дирекция „Изпълнение на наказанията“ и администрацията на Старозагорския затвор. Това е сериозна стъпка напред и продължаване на политиката следствените арести да се месят в затворите. Това е шестият подобен случай“, коментира присъствалият на службата министър на правосъдието Данаил Кирилов и се пошегува, че храни надежди по-често помещенията да остават неизползвани. По думите му били постигнати всички изисквания за площ от минимум 4 кв. м на задържан, гарантиран  достъп до дневна светлина и връзка със социалната инфраструктура на затвора. Имало и специално създадено място за извеждане на задържаните извън помещенията. Реализацията на новия арест е отнела година и половина. Министър Кирилов призна, че в момента имало завишена криминогенна обстановка и определен дефицит на справедливост. „Надявам се правосъдието и правоохранителните органи да работят добре, за да са спокойни за правата и защитата си всички граждани“, допълни Кирилов преди да връчи плакет на директора на затвора Иван Карушков.", "date": "2019.05.14", "title": "Владика освети нов арест, министър пожела да остане празен "}
{"url": "https://www.monitor.bg:443/bg/a/view/chernite-lebedi-v-blagoevgrad-se-sdobiha-s-bjalo-potomstvo-165105", "text": "Двойката черни лебеди в езерото на крайградския парк Бачиново преди броени дни се сдобиха с потомство. Четири бели лебедчета вече плуват до родителите си за радост на малки и големи благоевградчани и гости на града. Лебедчетата албиноси се подхранват със специална храна от служители на общинска фирма „Биострой“, която стопанисва езерото. Фирмата отговаря и за над 30-те лебеди и патици, които бяха пуснати във водите преди няколко години. Двойката черни лебеди са доставени специално от Холандия.", "date": "2019.05.14", "title": "Черните лебеди в Благоевград се сдобиха с бяло потомство"}
{"url": "https://www.monitor.bg:443/bg/a/view/pompeo-kacna-s-sochi-sreshta-se-s-putin-165109", "text": "Американският държавен секретар Майкъл Помпео пристигна във вторник в Сочи, където се очаква да се срещне с руския външен министър Сергей Лавров и да бъде приет от президента Владимир Путин. Това е първата визита на дипломат №1 на САЩ в Русия. По-рано Помпео отмени планираното си посещение в Москва. Очаква се в хода на преговорите в Сочи двете страни да обсъдят съвместния си план по иранската ядрена програма, ситуацията в Сирия и Венецуела, както и продължаването на Договора за съкращаване на стратегическото настъпателно въоръжение. Не е изключено тема на  разговорите да стане възможността за преговори между Путин и американския му колега Доналд Тръмп. По-рано държавният глава на САЩ заяви, че планира да се срещне с Путин по време на форума на Г-20 в Япония, който ще се проведе в края на юни, предаде Би Би Си. \"Да, ще се срещна с Путин\", заяви той пред журналисти в Белия дом. По думите на Тръмп, неговата администрация е била най-твърда по отношение на санкциите срещу Русия, но в същото време той вижда смисъл в подобряването на отношенията между Москва и Вашингтон.", "date": "2019.05.14", "title": "Помпео кацна в Сочи, среща се с Путин "}
{"url": "https://www.monitor.bg:443/bg/a/view/i-sting-pristiga-s-debutantka-165113", "text": "Легендарния Стинг е подготвил още една изненада за българските си почитатели за концерта на 1 юни в зала „Арена Армеец“. Той ще доведе със себе си новата британска надежда Chinchilla. Младата певица дебютира едва преди месец със сингъла Elements. Блондинката, която се подвизава основно в Лондон, е още продуцент и текстописец, като лесно може да се приобщи към новите модерни стилове в правенето на музиката. Първият и сингъл обаче носи много сила и определено се отличава с оригиналност, въпреки че в него личат влиянията от любимите й Риана и Бионсе. Само преди седмици друга музикална легенда - Лени Кравиц, заложи на дебютантката Annahstasia, която подгря излизането му на сцената на най-голямата ни зала. Музиката на Chinchilla обаче е почти пълна противоположност на това, което прави Стинг (докато при Кравиц и Annahstasia жанрово се доближаваха) и най-вече това, което ще ни представи след по-малко от месец в София. Той пристига с новия си албум My Songs, който излиза на 24 май и включва най-големите му хитове. Носителят на 17 награди „Грами“ сам казва за албума и адноименното турне „My Songs е моят живот в песни“. От формирането на The Police през 1977 със Стюърт Копланд и Анди Съмърс, Стинг непрекъснато се доказва като световна музикална икона с над 100 млн. записи и редица почести по пътя си. Феновете ще могат да чуят новия му свеж подход към хитове като Englishman In New York, Fields Of Gold, Shape Of My Heart, Every Breath You Take, Roxanne, Мessage In A Bottle. Албумът ще бъде придружен от бележки, написани от Sting, в които той споделя личните истории зад всяка песен и хвърля поглед върху процеса на създаване на едни от най-обичаните песни на всички времена. Билети за шоуто на 1 юни все още има на цени между 70 и 120 лв.", "date": "2019.05.14", "title": "И Стинг пристига с дебютантка (ВИДЕО)"}
{"url": "https://www.monitor.bg:443/bg/a/view/grycka-firma-shte-stroi-inketkonektora-ot-haskovo-ot-aleksandrupolis-165106", "text": "Гръцката фирма J&P AVAX S.A ще строи междусистемната газова връзка от Хасково до Комитини, съобщиха от проектната компания ICGB. Очаква се първата копка на един от най-важните проекти за диверсификация на доставките на синьо гориво за страната. Очаква се реализацията на строителството на интерконектора да е стойност 144 850 000 евро. Първоначален интерес към ограничената процедура, провела се в две фази, беше заявен от 11 международни и български компании и обединения. Изпълнителните директори на ICGB Теодора Георгиева и Константинос Караянакос изразиха удовлетвореност от успешното приключване на процедурата и от постигнатия напредък по проекта. Двамата отбелязаха, че обществените поръчки за възлагане на строителство и за доставка на тръби са последните и най-важни стъпки, чието изпълнение създава условия да започне изграждането на терен на междусистемната газова връзка. Договорът за строителство ще се изпълнява за период от 18 месеца, като ICGB очаква бърза мобилизация и разчита на високия професионализъм от страна на избрания изпълнител за спазване на бюджета и графика на строителството. и се проведе като ограничена процедура на два етапа - провеждане на предварителен подбор и подаване на оферти от допуснатите кандидати. Пет фирми и обединения бяха допуснати до втори етап на процедурата: 1. ДЗЗД IGB – 2018 с членове - Бонати С.п.А, Главболгарстрой Интернешънъл АД, GP Group АД 2. Обединение МАКС ЩРАЙХЕР – ТЕРНА с членове: \"ТЕРНА\" АД и \"МАКС СТРАЙХЕР\" С.П.А; 3. Обединение SPIECAPAG TRACE IGB 2018 с членове Spiecapag АД и Трейс Груп Холд АД; 4. J&P AVAX S.A; 5. Обединение CPP – AKTOР - Чайна Петролеум Пайплайн Инженеринг Ко. ООД (СиПиПи ООД) и Строително Акционерно Дружество АКТОР (АКТОР АД). В рамките на удължения срок за подаване на документи, оферти постъпиха от ДЗЗД IGB – 2018 и J&P AVAX S.A. Офертите на участиците отговарят на изискванията за техническа спецификация и бяха отворени на публично заседание. Според извършената техническа оценка предложението на ДЗЗД IGB – 2018 съдържа повече преимущества по показателя, който оценява качеството на изпълнение. Офертата на J&P AVAX S.A. също покрива всички минимални изисквания и съдържа преимущества, които ги надграждат. Предложената обща цена за изпълнение на обществената поръчка от ДЗЗД IGB – 2018 е в размер на 229 700 000 евро, което значително надхвърля прогнозната стойност на поръчката. Това е основание за изключване от по-нататъшно участие съгласно условията на процедурата. Поради това участникът, който в най-голяма степен покрива техническите и финансовите условия, е J&P AVAX S.A. Спечелилата поръчката гръцка фирма е вписана на фондовата борса в Атина през 1944 г., пише на сайта на дружеството. В изпълнение на изискванията по Закона за обществени поръчки (ЗОП), решението е публикувано на сайта на ICGB в раздел „Профил на купувача“ заедно с детайлно описание на целия процес по провеждане на процедурата и мотиви за взетите решения. Всички процедури, организирани от компанията, са проведени при пълна прозрачност, равен достъп на всички заинтересовани страни и спазване на действащото законодателство. Проектът IGB (Междусистемна газова връзка Гърция-България) регистрирано в България през 2011 г. с акционери БЕХ ЕАД (50%) и IGI Poseidon (50%). Съакционерът IGI Poseidon e дружество, регистрирано в Гърция, с акционери гръцката публична газова корпорация DEPA S.A. (50%) и италианската енергийна група Edison SpA (50%). В съответствие с устава си, ICGB следва да бъде собственик на газопровода IGB, като извършва финансиране на реализацията му, разпределяне на преносния му капацитет и получаване приходите от преноса на природен газ. Газопроводът IGB се проектира да се свърже с гръцката национална газопреносна система в района на гр. Комотини (Гърция) и с българската национална газопреносна система в района на гр. Стара Загора. Планира се общата дължина на газопровода да е 182 км, диаметърът на тръбата - 32 инча - и проектен капацитет до 3 млрд.куб. на година в посока Гърция-България. В зависимост от пазарния интерес към ползване на по-голям капацитет и възможностите на съседните газопреносни системи, капацитетът е проектиран да се увеличи до 5 млрд.куб. м на година, като следва развитието на пазара и по този начин позволявайки обратно подаване (от България към Гърция) с допълнително изграждане на компресорна станция. Налице е подписан Меморандум за разбирателство между ICGB и TAP AG относно съвместни действия във връзка с бъдещо свързване на газопровода IGB и с Трансадриатическия газопровод.", "date": "2019.05.14", "title": "Гръцка фирма ще строи инкерконектора от Хасково до Комотини"}
{"url": "https://www.monitor.bg:443/bg/a/view/cherven-obshtinar-tvyrdi-che-ek-spira-proekta-za-zavod-za-gorene-na-rdf-165102", "text": "Европейската комисия е спряла проекта на Столична община за финансиране на строежа на завод за изгаряне на RDF, обяви лидерът на БСП в София и председател на групата на социалистите в СОС Калоян Паргов. Като причина за спиране на проекта изтъква сбъркана пътека, по която общината е кандидатствала за финансирането. От общината обаче обявиха, че думите на Паргов не отговарят на истината. Оттам изтъкват, че проектът за изграждане на инсталация за производство на енергия от РДФ-гориво е в процес на оценка от Европейската комисия. \"Не отговарят на истината твърденията, разпространени от БСП-София, че проектът е спрян, както и че е объркана „пътеката за кандидатстване за финансиране“. За проекта е изготвен доклад за съответствие от „Джаспърс“ (механизъм за техническа помощ на ЕК, ЕИБ и ЕБВР), който потвърждава, че той отговаря на изискванията на Оперативна програма „Околна среда\", обясняват от кметството. От \"Московска\" 33 припомнят, че проектът е одобрен на национално ниво през есента на миналата година и изпратен за последваща оценка от ЕК. \"Пътеката на кандидатстване следва стриктно регламента за т.нар. „големи проекти“. Процесът на оценка продължава. На този етап е поискана допълнителна информация във връзка с режима на държавните помощи. Срокът за възстановяване на разходи по оперативните програми от настоящия програмен период е декември 2023 г.\", казаха от общината. По-късно лидерът на СОС Елен Герджиков коментира, че \"използването на толкова важни за столицата теми в предизборната кампания е безотговорно и би могло да накърни в дългосрочен план интересите на софиянци\". \"Жалко е, че сме свидетели на подобно нещо. Призовавам колегите от опозицията към повече сериозност и политическа дълбочина по време на кампанията. Работата за града ни трябва да продължи и след изборите\", обяви Герджиков. Междуременно от ГЕРБ-София също излязоха с позиция. В нея се посочва, че \"БСП и отпадъците са запазена марка по време на избори, а непознаването на процедурите на ЕК не е оправдание за лъжата за спирането на проекта\". През май миналата година Столичният общински съвет одобри теглене на заем от европейска банка за 67 млн. евро за изграждане на инсталацията за RDF горене на отпадъци, като цялата стойност е 157 млн. евро. Инсталацията за оползотворяване на модифицирано гориво от битови отпадъци е част от третата фаза на Интегрирания проект за управление на отпадъците в София. През първата фаза бяха изградени инсталацията за компостиране на зелени отпадъци и депо „Садината“, а при втората – заводът за отпадъци с производство на Refuse Derived Fuel – RDF фракция. В момента в София няма инсталация за оползотворяване на RDF и общината плаща 5 млн. лв. годишно на циментови заводи в страната за извозването му. Новата инсталация ще бъде построена на площадка на ТЕЦ - София в района на Централна гара. От RDF горивото когенерацията ще произвежда комбинирано електрическа и топлоенергия. Тогава Фаднъкова обясни, че с пускането на новата инсталация част от старите мощности на ТЕЦ - София вече няма да работят с пълен капацитет и ще се намалят емисиите на фини прахови частици с 9,5%, емисиите на въглероден диоксид - със 7% и азотните оксиди - с 2%.", "date": "2019.05.14", "title": "Червен общинар: ЕК спира проекта за RDF инсталацията, Общината: Не е истина (ОБНОВЕНА)"}
{"url": "https://www.monitor.bg:443/bg/a/view/bylgarka-vliza-v-jurito-v-kan-165104", "text": "Българката Мира Сталева ще се включи като член на журито във филмовия фестивал в Кан. Тя е изпълнителен директор на София Филм Фест/Арт Фест и ръководител на професионалния пазар за копродукции София Мийтингс, а поканата да се включи в панела на оценяващите на френската Ривиера е получила от Рено Лавил, генералния директор на Асоциацията на френските артхаус кина (AFCAE French Association of Art Cinemas), към която ще журира и Сталева. Организацията ще връчи своя награда за първи път тази година. Председател на журито е Изабел Жибал-Харди, представител на кино „Le Grand Action” в Париж, а останалите членове са Матиас Елвард от кино „Zeise” в Хамбург, Марио Фортин, представител на кината „Beaubien et du Parc” в Монреал и Марк Ван Маел от кино „АВС” в Тулуза. Заедно с тях Сталева ще изгледа и обсъди всички 39 филма от основната конкурсна програма и „Особен поглед“, след което всички те ще връчат приза си. 72-рия международен филмов фестивал в Кан, едно от най-престижните филмови събития в света, се открива на днес - 14 май, а наградите му ще станат ясни на 25 май 2019 година.", "date": "2019.05.14", "title": "Българка журира в Кан"}
{"url": "https://www.monitor.bg:443/bg/a/view/misteriozni-ubijstva-s-arbaleti-raztyrsiha-germanija-165103", "text": "Мистериозни убийства с арбалети разтърсиха Германия. Трима любители на средновековните борби бяха намерени мъртви в хотелска стая в германската провинция Бавария. Германската полиция разследва смъртта на трима души, убити с арбалети в баварски хотел близо до Пасау. Впоследствие са намери още две тела на жени в апартамент, отдалечен на 650 км от местопрестъплението. Служители на хотела открили телата на 54-годишен мъж и две жени на възраст 31 и 33 години. Край тях имало два арбалета. Още един арбалет е открит в багажа на починалите. И тримата били простреляни със стрели. Две от телата били на леглото. А третото на пода. Отношенията между жертвите се изясняват. Според полицията тримата са се регистрирали в къщата в петък миналата седмица. Мъжът бил с костюм и имал дълга бяла брада, а жените били облечени в черно. Те пожелали „лека нощ” на рецепциониста, взели вода и газирани напитки и се качили в стаята си. Впоследствие други две мъртви жени били намерени в германската провинция Долна Саксония. Те също са простреляни с арбалети. Полицаите са открили телата в северозападния град Витинген. Те се намирали в жилището на тридесетгодишна жена. Тя е една от трите жертви, открити в хотела в Пасау. Апартаментът бил претърсен след сигнал от съседи, които информирали полицията, че пощенската кутия на собственичката е препълнена, а от жилището се носи странна миризма. Освен това полицаите претърсили бял микробус с емблемата на ловен клуб, регистриран във Вестервалд. Ловът с арбалети обаче е забранен в Германия.", "date": "2019.05.14", "title": "Мистериозни убийства с арбалети разтърсиха Германия"}
{"url": "https://www.monitor.bg:443/bg/a/view/remontirat-dvete-okolovrystni-shoseta-na-pazardjik-165110", "text": "Два мащабни пътни ремонта ще се реализират в Пазарджик от Областно пътно управление и Агенция „Пътна инфраструктура“. Това съобщи кметът на общината Тодор Попов.  Единият проект е за ремонт на околовръстното шосе- от колелото на моста на река Марица в посока парк-остров “Свобода“ през ул. „Стефан Стамболов“ до табелата за края на Пазарджик в посока Пловдив, а евентуално и пътя за Пловдив до следващата табела при границата с Област Пазарджик. Вторият голям обект е от табелата на Пазарджик при влизане от София, по ул. „Стоян Ангелов“ и изграждане на ново кръгово на Бошулско шосе. На 20 май, ден преди празника на Пазарджик, представители на двете държавни ведомства ще гостуват в общината и ще оповестят подробности за проектите. Очаква се тогава в Пазарджик да бъде и премиерът Бойко Борисов, който ще присъства на откриването на нов  завод. По предварителни разчети се очаква там да бъдат разкрити още 1280 работни места. Инвестицията е за 28 милиона лева.", "date": "2019.05.14", "title": "Ремонтират двете околовръстни шосета на Пазарджик"}
{"url": "https://www.monitor.bg:443/bg/a/view/sypartijci-natiskat-mej-da-se-otkaje-ot-kompromis-s-lejbyristite-po-brekzit-165112", "text": "Британската министър-председателка Тереза Мей беше подложена днес на натиск от собствената си Консервативна партия да се откаже от опита си да намери компромис по Брекзит с опозиционните лейбъристи, предаде Ройтерс. Близо 3 години след като Обединеното кралство гласува с 52 процента срещу 48 в полза на излизането от Европейския съюз, сред британските политици все още няма съгласие кога, как или дали трябва да се състои разводът. Великобритания трябваше да напусне ЕС на 29 март, но Мей не успя да постигне парламентарно одобрение на сделката си. Затова тя се обърна към Лейбъристката партия, водена от социалиста Джереми Корбин, в опит да си осигури подкрепата й. Тринадесет от бившите колеги на Мей в кабинета, както и Греъм Брейди - председател на т.нар. Комисия 1922, включваща консервативни законодатели, писаха на Мей с искане да не приема настояването на лейбъристите за митнически съюз с ЕС след Брекзит. \"Така може да загубите вярната членска маса на Консервативната партия, да разцепите партията ни, без вероятно да разполагате с нищо насреща\", се казва в писмото. \"Подканваме ви да премислите\". \"Никой лидер не може да задължава с нещо своя приемник, така че сделката ще е в най-добрия случай временна, а в най-лошия илюзорна\", се допълва в писмото, подписано от Гавин Уилямсън, който беше уволнен от поста министър на отбраната по-рано този месец, и от бившия външен министър Борис Джонсън. Политическият редактор на Би Би Си написа в Туитър, че неназован източник от Даунинг стрийт е казал, че Мей няма да подпише за постоянен митнически съюз. \"Опитваме се да намерим компромис по митническия съюз като временно становище или отправна точка\", е казал източникът, цитиран от Лора Кюънсбърг от Би Би Си. Миналата седмица Корбин каза, че Мей не му е предложила нищо особено по Брекзит и не е променила своите \"червени линии\". Главният преговарящ на Мей по Брекзит Оли Робинс трябва да замине за Брюксел за обсъждане на промени в политическата декларация за бъдещите отношения на Обединеното кралство с ЕС. Би Би Си предаде, че Робинс ще проучи колко бързо могат да бъдат направени промени в политическата декларация, ако правителството и лейбъристите стигнат до споразумение.", "date": "2019.05.14", "title": "Съпартийци натискат Мей  да се откаже от компромис  с лейбъристите по Брекзит"}
{"url": "https://www.monitor.bg:443/bg/a/view/boljarin-udari-s-bradva-sysedsko-kuche-165101", "text": "Търновец беше задържан от полицията, след като удари с брадва домашно куче. Екшънът се разиграл в понеделник вечерта в местността Сини вир край старата столица. Между баща и син, и техният съсед възникнал скандал, в разгара на който синът, мъж на 51 години, грабнал една брадва и халосал с нея намиращото се там куче няколко пъти. Животното е откарано при ветеринарен лекар с рани, а нападателят е задържан и ще бъде изправен на съд. В Долна Оряховица пък полицаи издирват бандит, нападнал старец. 84-годишният дядо станал жертва на непознат, който окоо 2,00 ч. след полунощ в понеделник нахлул в дома му с намерение да го ограби. Тъй като старецът отказал да му каже къде държи спестяванията си, ядосаният крадец, му нанесъл побой по главата. По този начин той го принудил да му каже къде държи пенсията си, от която взел 200 лв. и изчезнал.", "date": "2019.05.14", "title": "Болярин удари с брадва съседско куче"}
{"url": "https://www.monitor.bg:443/bg/a/view/fenove-na-igra-na-tronove-tyrsjat-sykrovishta-v-parka-nad-vraca-165093", "text": "В емблематичния парк „Хижата“ над Враца стартира петото юбилейно издание на „Лов на съкровище“, организиран от „Враца софтуер общество“. Началото е в събота от 13 часа. Темата на тазгодишния лов е обвързана с култовия сериал „Игра на тронове“ по романите на писателя Джордж Р. Р. Мартин. През последните години „Лов на съкровище“ се превръща в една от най-интересните инициативи организирани от сдружението, която привлича любителите на приключенията. Популярната игра е свързана с разрешаване на загадки, разбиване на шифри и посещаването на различни забележителности. Всяка загадка води състезателите до определено място, на което трябва да открият следващата задача или да изпълнят някакво предизвикателство, за да получат нова следа. „Ловът на съкровище“ предизвиква интелектуално и физически участниците. Те се научават взаимно да използват силните си страни, да мислят креативно и да действат като екип. Това събитие няма еквивалент в региона. Веднъж в година през месец май над 100 човека - от всякакви възрасти създават свои отбори, за да се съревновават с другите в разгадаване на някаква мистерия. Верен партньор на тази инициатива е община Враца, а наградите тази година са осигурени от Dextrophobia escape rooms. Победителите ще получат ваучер за една от техните escape стаи, а класираните на второ и трето място – cards2go интерактивни карти - предизвикателства с мисия. Цената за един билет е само 3 лева.", "date": "2019.05.14", "title": "Фенове на „Игра на тронове“ търсят съкровища в парка над Враца"}
{"url": "https://www.monitor.bg:443/bg/a/view/20-i-den-bez-voda-za-jitelite-na-kv-pastir-v-general-toshevo-165091", "text": "Общинският съвет в Генерал Тошево разпространи декларация в подкрепа на исканията на жителите на квартал „Пастир” и подписаната от тях петиция. Близо 400 жители на квартала са без вода от 25 април, след като местен арендатор я отрови с пестициди. Общинският съвет на Генерал Тошево и Общината сезират всички отговорни институции да предприемат адекватни мерки и в незабавен срок казусът със замърсената вода в квартала да бъде решен и приключен. В декларацията се припомня, че замърсяването на водата в квартала с химически препарати за растителна защита е установено на 25 април от кметския наместник. След като са уведомени жителите на кв. „Пастир” и отговорните институции – ВиК – Добрич, РЗИ, Общината, органите на реда, със заповед на директора на здравната инспекция водата е спряна и е наложена забрана за ползването й за питейно-битови нужди. „В периода от 25 април до днес, водопреносната мрежа в квартала се проми няколко пъти, като паралелно с това бяха взети проби за качеството на водата. В тази ситуация би следвало „ВиК – Добрич” АД и Регионална здравна инспекция да синхронизират действията си и въз основа на направения последен химичен анализ на водата да бъде издадена заповед за възстановяване водоподаването в кв. „Пастир”. До момента такива действия от горепосочените държавни институции не са предприети, от което страдат жителите на кв. „Пастир” в Генерал Тошево”, се казва в декларацията. Преди седмица потърпевшите жители на квартала в Генерал Тошево изпратиха отворено писмо до Министъра на околната среда и водите, до Министъра на здравеопазването и до Комисията за енергийно и водно регулиране, в което молеха за компетентна държавна намеса и решаване на проблема. Преди няколко дни пък земеделският производител Валентин Вълчев, управител на ЕТ „Дивал“, раздаде 1000 туби бутилирана вода на всички живущи в „Пастир“. Доброто му дело е продиктувано от това, че в квартала живеят много възрастни хора и семейства с малки деца, които трябва да си набавят питейната вода сами. От ВиК – Добрич са осигурили 2 водоноски: едната е пред сградата на кметството в кв. „Пастир”, а другата обикаля по домовете на възрастните хора и там, където се отглеждат повече животни. Водата във водоноските не е годна за пиене. Вече 20 дни жителите на квартала си купуват за пиене минерална вода.  ", "date": "2019.05.14", "title": "20-и ден без вода за жителите на кв. „Пастир“ в Генерал Тошево"}
{"url": "https://www.monitor.bg:443/bg/a/view/obsht-evropejski-portal-za-biometrichni-danni-shte-blokira-zloupotrebite-s-dokumenti-165097", "text": "Съветът на ЕС одобри днес промени, които ще улеснят борбата със злоупотребите с документи за самоличност.  Днешното решение създава допълнителни възможности за съвместимост на информационните системи в областта на правосъдието и вътрешните работи, се отбелязва в съобщение на институцията. Улесненият обмен на данни се очаква да подобри значително сигурността с по-добри проверки по външните граници, включително срещу незаконната миграция.  Въвежда се европейски портал за търсене на данни, който ще позволява властите да проверяват едновременно няколко информационни системи с биографични и биометрични данни. Ще бъде прилагано търсене и сравняване на биометрични данни (пръстови отпечатъци и лицеви изображения) от няколко системи. ЕС ще разполага с общо хранилище, където ще бъдат събирани биографични и биометрични данни на чужденци. Властите в ЕС ще могат да проверяват дали биографичните данни за самоличност, с които се извършва търсенето, съществуват в други свързани системи. Така ще бъдат разкривани случаи на множество самоличности, свързани с едни и същи биометрични данни, се посочва в документа.", "date": "2019.05.14", "title": "Общ европейски портал за биометрични данни ще блокира злоупотребите с документи"}
{"url": "https://www.monitor.bg:443/bg/a/view/manchestyr-siti-zaplashen-s-izhvyrljane-ot-evroturnirite-165092", "text": "Шампионът на Англия \"Манчестър Сити\" е заплашен с изхвърляне от евротурнирите за следващия сезон, твърди информация на “Ню Йорк Таймс”. Според изданието, представители на УЕФА ще поискат подобно наказание за “Гражданите”, които са нарушили правилата за спонсорство и са подвели разследващите органи. Преди време Футбол лийкс публикува информация, че клубът е заобикалял правилата за Финансов феърплей и е получавал нерегламентирано пари от инвестиционен фонд в ОАЕ, които са били замаскирани като спонсорски договор с компанията “Етихад”, която по принцип е основен спонсор на отбора. В последните години УЕФА все повече затяга правилата за финансиране на отборите, като дори и грандовете вече са под прицел за всяко нарушение. През миналия сезон \"Милан\" бе на косъм да бъде спрян от участие в Лига Европа заради финансови неуредици, като клубът остава под постоянно наблюдение от УЕФА и трябва да оправи счетоводните си документи до 2021 година, в противен случай наказанието ще влезе в сила.", "date": "2019.05.14", "title": "\"Манчестър Сити\" заплашен с изхвърляне от евротурнирите"}
{"url": "https://www.monitor.bg:443/bg/a/view/napuk-na-netfliks-festivalyt-v-kan-otkriva-shtand-za-nezavisimi-strijming-platformi-165098", "text": "Щанд за „независими“ стрийминг платформи ще бъде открит в рамките на филмовия пазар в Кан. По традиция, събитието съпътства престижния фестивал, като сайтовете за видео по заявка ще бъдат представени на френската Ривиера от 21 май. Решението за включването на стрийминг културата във форума е изненадващо за мнозина предвид обтегнатите отношения с гиганта в сферата Нетфликс. Припомняме, че миналата година нито един филм от платформата не бе допуснат до конкурсната програма на Кан заради отказа на сайта да излъчи заглавията си първо на големия екран във Франция. Това доведе до цялостния отказ на Нетфликс да представя филми и извън конкурсната програма. Въпреки че към настояща дата представители и на стрийминг платформата, и на феста в Кан твърдят, че има светлина в тунела относно бъдещо сътрудничество, щандът изглежда по-скоро като стъпка в обратната посока. Причината – от филмовия форум са категорични, че чрез него искат да помогнат на „независимите“ сайтове (неутвърдените на пазара) в намирането на качествено съдържание. Избраните платформи за тази година са Filmin, Kinoscope, MUBI, Le Cinéma Club, Nut Alone, Universciné DE (ContentScope) и Watcha Play. обясни Жером Паярд, директор на филмовия пазар в Кан. Междувременно шефът на фестивала Тиери Фремо коментира кратко, но категорично скандала, свързан със „Златната палма“ за цялостно творчество на Ален Делон. каза Фремо по време на пресконференцията преди старта на форума. По-голямо равноправие между половете е другият акцент на фестивала тази година. Така, в журито има еднакъв брой жени и мъже, а в конкурсната програма 4 от 21 заглавия са режисирани от представителки на нежния пол. В категорията „Особен поглед“ процентът от продукции, начело на които са дами достига до 42%. „Би било неуважително към изкуството да въведем квота от 50% филми, режисирани от жени“, каза пред медии още Фремо. Фестивалът в Кан стартира тази вечер с прожекция на The Dead Don’t Die, режисиран от Джим Джармуш и ще продължи до 25 май.", "date": "2019.05.14", "title": "Напук на Нетфликс: Фестивалът в Кан открива щанд за „независими“ стрийминг платформи"}
{"url": "https://www.monitor.bg:443/bg/a/view/evrostat-blizo-polovinata-ot-mladite-hora-v-bylgarija-jivejat-s-roditelite-si-165099", "text": "В ЕС над една трета (35,3%) от мъжете на възраст 25-34 г. все още живеят с родителите си през 2017 г. в сравнение с едва 21,7% от дамите от същата възрастова група, сочат публикувани днес данни на Евростат. Средно един от всеки четири млади европейци живее в дома на семейството си. В страните членки делът на младите хора между 25 и 34 г., които все още живеят в бащината си къща, варира от под 10 на сто в Дания (3,2%), Финландия (4,7%) и Швеция (6%) до над половината в Хърватия (59,7%), Словакия (57%) и Гърция (56,3%). В България този дял е 46,2%. За страната ни по този показател са дадени и данни за миналата година - 46,8% през 2018 г. Средно младите европейци напускат семейния дом на 26-годишна възраст. През 2017-а най-млади от родителите си се отделят младежите в три северни страни - Швеция (18,5 г.), Дания (21,1 г.) и Финландия (22 г.). Далеч по-късно тази стъпка предприемат в Хърватия (31,8 г.), Словакия (30,9 г.), Малта (30,7 г.), Италия (30,1 г.) и в България (29,6 г.). Тенденцията показва, че в почти всички страни на ЕС младите жени напускат дома си по-рано от мъжете.", "date": "2019.05.14", "title": "Евростат: Близо половината от младежите в България живеят с мама и татко "}
{"url": "https://www.monitor.bg:443/bg/a/view/makedonija-ochakva-pokana-za-es-prez-uni-165095", "text": "Северна Македония очаква през юни всички държави-членки на ЕС да дадат зелена светлина за започването на преговори за членството й в общността. Очаквам Брюксел най-накрая да обяви датата за преговори с Македония, заяви заместник-министърът на външните работи Андрей Жерновски. \"Страната ни има солидно досие, което ни позволява да бъдем оптимисти. За много кратък период от време Македония се доказа като успешен модел за Западните Балкани. Ние доказахме, че не искаме да говорим за замразени конфликти и че тези исторически конфликти могат да се превърнат в приятелство и голямо предимство.\" - коментира той преди стартирането на форума \"Укрепване на европейската интеграция на Западните Балкани - учейки се от миналото, подготвяйки бъдещето\". Той е организиран от Института за демокрация \"Социетас Цивилис\" - Скопие в сътрудничество с Центъра за източни изследвания от Варшава и посолството на Полша в Скопие. \"Разбира се, това решение зависи не само от нас, то зависи от изхода на изборите за Европейски парламент. Но очакваме победа на проевропейските сили, които работят за единство и обединяване на континента и сме оптимисти, че най-накрая ще постигнем дата за договаряне.\" - изрази надежда заместник-министър Жерновски.  ", "date": "2019.05.14", "title": "Македония очаква покана за ЕС през юни"}
{"url": "https://www.monitor.bg:443/bg/a/view/grafa-stava-mentor-v-detski-tvorcheski-rabotilnici-165094", "text": "С начинанието да помага на малки таланти ще се заеме Влади Ампов-Графа. Изпълнителят на „Невидим“ става част от второто издание на кампанията „Национална седмица на детската книга“. Инициативата, посветена изцяло на децата, които обичат да четат, но и мечтаят да пишат, ще се проведе от 1 до 7 юни в Литературен клуб „Перото“ и зала 4 на НДК. В продължение на една седмица малки таланти в две възрастови групи – от 7 до 10 и от 11 до 14 години – ще имат възможността да участват безплатно в творчески работилници, в които ще развиват уменията си на писатели и художници, и ще се учат от менторите си по забавен и увлекателен начин. А на 7 юни, освен игрите с актьорите от Столичния куклен театър, ще бъдат обявени наградите за „Малък голям писател“ и „Малък голям художник“ в двете възрастови групи. Как се пише сценарий? Какви са тайните на историческия роман? Как се прави комикс? Какво е да си журналист? Как да създадеш свои собствени хартиени герои? Как трябва да изглежда корицата на една книга? От 2 до 6 юни за малките творци са подготвени редица предизвикателства, които обаче няма да посрещнат сами. На помощ идват техните ментори. Освен Графа, това са Светослав Иванов, Жени Марчева, Десислава Стоянова, Иван Раденков, Флорина Иванова, Станислава Цалова, Капка Кънева, Мария Донева, Жени Лечева, Виктория Бисерова, Диана Петрова и други. „Основен фокус на кампанията е правилната употреба на българския език и неговото многообразие. и ще се подпомогне публикуването и издаването на произведенията на млади и талантливи нови автори. Това, от своя страна, ще допринесе за съхраняването на националната културна идентичност, представена чрез детската литература.“, споделят организаторите на „Националната седмица на детската книга“.", "date": "2019.05.14", "title": "Графа става ментор в детски творчески работилници "}
{"url": "https://www.monitor.bg:443/bg/a/view/blagoevgradski-prepodavatel-po-anglijski-e-v-neizvestnost-165100", "text": "48-годишният Петър Иванов Амов от Благоевград, преподавател по английски език в Стопанския факултет на Югозападния университет „Неофит Рилски“, е в неизвестност от 11 май. За последно негови роднини са го видяли около обед на търговската улица „Тодор Александров“ в центъра на областния град. Полицията е сигнализирана и усилено го издирва. Негови приятели и познати загряха фейсбук с призиви да бъде открит: „Пепи Амов е висок около 186 см. с кафяви очи, къса, прошарена коса и едро телосложение. Ходи с бастун! Наскоро почина баща му и той още не е надмогнал психическата травма. Умоляваме всички, които имат информация за местонахождението на Пепи да се обадят на тел. 112 и тел. 073 867 434 или най-близкото РУ на МВР.“ - пишат приятелите му в социалните мрежи. Петър Амов е син на доц. Иван Амов, дългогодишен преподавател по физика в Югозападния университет „Неофит Рилски“, който е починал наскоро. Сега живее сам с майка си.  Завършва Американския университет в Благоевград с първия випуск. След 10 години пребиваване в Канада решава и през 2011 година се завръща в родния Благоевград. В Торонто остават да живеят съпругата и дъщеря му, Марина и Ивета.", "date": "2019.05.14", "title": "Благоевградски преподавател по английски е в неизвестност"}
{"url": "https://www.monitor.bg:443/bg/a/view/potop-v-italija-165090", "text": "Днес сутринта бяха спряни влаковете между градовете Болоня и Римини заради натрупването на кални наноси на големи отсечки от ЖП-линията. Общината в Равена пък препоръча на жителите на застрашените от нови наводнения квартали на града да си стоят вкъщи през целия ден и даже утре. Подобна е ситуацията и край Модена – града на Райна Кабаиванска, който природните стихии от последните дни удариха с особена сила. В землището на Чезена, където придошлата река Савио излезе извън коритото си, полицията забрани преминаването по множество мостове и движението на моторни превозни средства е почти изцяло парализирано. Детските градини, училищата и десетки производствени предприятия в цялата област Емилия – Романя вече втори ден са затворени, хиляди декари с посеви са затрити от кални води, удавени са стотици глави домашни животни, а стопаните не смогват да пресметнат нанесените им от лошото време щети. За съжаление прогнозите на италианските метеоролози за следващите дни никак не са розови, защото вещаят още бури, проливни дъждове и силни ветрове. Под тревога с „цвят оранжев“ са вдигнати областите Марке, Абруцо и Молизе, а „жълт код“ е обявен в Умбрия, Пуля, Базиликата, Калабрия и Сицилия. На север, в Алпите и особено в областта Трентино – Алто Адидже, падна невиждан през май дебел сняг и хората отново запалиха печки и камини. Заради доста студеното за сезона време отново бе пуснато централното парно отопление в Милано, Торино, Бреша, Верона и десетки по-малки планински селища.  ", "date": "2019.05.14", "title": "Потоп в Италия"}
{"url": "https://www.monitor.bg:443/bg/a/view/sled-6-g-pauza-za-pyrvi-pyt-gej-parad-v-moskva-165085", "text": "Московските активисти на ЛГБТ-движението възнамеряват да излязат на парад на 25 май т.г. в столицата, като вече са подали съответното уведомление в кметството. Ако властите на града разрешат провеждането на митинга, то това ще е първата публична акция на секс малцинствата от 2013 г. насам. Преди шест години в Русия влезе в сила поправка в Кодекса за административните правонарушения, която забранява „пропагандата на нетрадиционни сексуални отношения сред непълнолетните граждани“. Глобата за нарушителите на тази правова норма е до 1300 евро за физическите лица и до 13 000 евро – за юридическите. Сега активистите на ЛГБТ-движението възнамеряват да проведат шествие по централните улици на Москва, като заявката, подадена в кметството, предвижда участието на 300 души в акцията. Освен парада, столичаните в с нетрадиционна сексуална ориентация планират провеждането и на три митинга – на 25, 26 и 27 май. Те се надяват, че столичните власти ще осигурят безопасността на участниците в акциите, чиято цел е да се привлече вниманието на обществото към проблемите на хората с хомосексуални, бисексуални и транссексуални наклонности.       Намерението на представителите на секс малцинствата да излязат на улицата е свързано с решението на Европейския съд по правата на човека, който призна за неправомерна забраната в Русия на масови акции на ЛГБТ-представителите. Постановлението влезе в сила на 6 май т.г., като документът е публикуван в официалната информационна база на Европейския съд HUDOC.", "date": "2019.05.14", "title": "След 6 г. пауза: за първи път гей парад в Москва "}
{"url": "https://www.monitor.bg:443/bg/a/view/mladen-marinov-prodyljavame-izdirvaneto-na-ubieca-ot-kostenec-165080", "text": "Продължава работата по издирването на заподозрения за убийството в Костенец. Това заяви пред журналисти министърът на вътрешните работи Младен Маринов във връзка с операцията по издирването на 43-годишния Стоян Зайков, който е заподозрян за убийството на 38-годишна жена в Костенец. „Голяма част от колегите са били на терен, работим и по изясняване на сигнали, които получаваме на откритата линия. На този етап нямаме резултат, но в последните няколко часа има активиране на телефонната линия за подаване на сигнали, които проверяваме веднага. Надявам се колегите да го намерят, тъй като три-четири дни това е във фокуса“, каза още той. „Теренът там е горист, а и има много необитаеми къщи и бараки - все възможности човек да се укрива. Правим всичко възможно първо да вземем мерки по отношение на евентуално застрашени лица, които имаме в случая и второ - да не допуснем да се получи някъде друг подобен случай от извършителя“, допълни министър Маринов.", "date": "2019.05.14", "title": "Младен Маринов: Продължаваме издирването на убиеца от Костенец"}
{"url": "https://www.monitor.bg:443/bg/a/view/tolyt-vdiga-dvojno-razhodite-na-prevozvachite-stokite-shokovo-poskypvat-165087", "text": "Транспортният бранш обяви шоково поскъпване на хранителните стоки след въвеждането на новото таксуване по пътищата. Разходът на превозвачите ще скочи двойно заради тол системата. С новите пътни такси със 100% повече ще струва изминат километър, само цената на пътната такса ще бъде 75 стотинки средно за най-масовите камиони, а заедно с горивото достига 1.40 лева, обяви Йордан Арабаджиев, председател на Съюза на превозвачите. Но точни разчети колко ще се оскъпят продуктите при новите цени за превоз не бяха представени. Причината е, че регионалното министерство не е предоставило карта с участъците от пътната мрежа, които ще се таксуват. Транспортният бранш си обедини в обща позиция за отлагане на въвеждането на новите такси по пътищата, докато не се изградят порталните рамки за контрол на тол системата и едва след това да започне да тече 6-месечен тестови период. Така ще се спази договора за изпълнение, но ще забави влизането в сила на таксуването. В отговор от регионалното министерство обявиха, че от утре поетапно започват тестовете на тол системата. Те ще стартират със симулации на данни за движение по републиканската пътна мрежа, а не със събиране на реални данни на терен. Така първо ще се установи дали има добра свързаност между отделните компоненти на системата. След като тази интеграция бъде установена от екипите на Националното тол управление, ще се премине към втори етап – тестове с данни, постъпващи от бордови устройства, монтирани на транспортни средства. За да са ефикасни тестовете, не е необходимо да има приета тарифа на тол таксите, нито окончателен обхват на покритие от пътища, за които ще се плаща тол. Експертите на Националното тол управление ще правят „сухи тренировки“ за функционалността на системата и как се работи с нея на база тестови тарифи и техническо, а не търговско покритие върху пътищата, уточниха от Националнато тол управление. Техническото покритие е от 10 800 км и е обхвата, заложен в заданието за разработване на системата. А тестовите тарифи са от доклада на Световната банка от 2016 г. По план днес и утре ще се проведе обучение на оперативните ръководители и ключовите експерти от екипа на Националното ТОЛ управление (НТУ) за провеждане на тестовете – обхват, задачи, планирани резултати, начини на оценка на резултатите. На тестовете ще присъстват експерти на Световната банка, като тяхната задача, както и до този момент, е да наблюдават, верифицират и оценяват резултатите от тестовете, допълват от регионалното министерство.  ", "date": "2019.05.14", "title": "Толът вдига двойно разходите на превозвачите, стоките шоково поскъпват (ОБНОВЕНА)"}
{"url": "https://www.monitor.bg:443/bg/a/view/berbatov-s-lekcija-v-nsa-165084", "text": "Футболист №1 на България за рекордните седем пъти и голмайстор на националния отбор Димитър Бербатов ще изнесе лекция на тема „По моя начин към успеха“ пред студенти и преподаватели на Национална спортна академия „Васил Левски“. Това ще се случи утре (15 май) от 11.30 ч. в Аула Максима. Бербатов, който е юноша на \"Пирин\", започва професионалната си кариера в ЦСКА, с който печели и първия си трофей. След това защитава цветовете на някои от най-големите отбори на Стария континент, сред които „Байер“ (Леверкузен), „Тотнъм“, „Манчестър Юнайтед“, „Монако“. С „червените дяволи“ Бербатов печели два пъти титлата в Англия, Златната обувка за най-добър реализатор на Премиършип, както и световното клубно първенство. Със своите отбори е достигал и три пъти до финала на Шампионската лига. С едноименната си фондация той повече от десетилетие убедително показва своята социална ангажираност към България и нейните таланти в областта на образованието, науката, изкуствата, спорта. Бившият футболист на ЦСКА завърши успешно бакалавърска степен в специалността „Спортен мениджмънт“ на НСА, а съвсем скоро му предстои да се дипломира и като магистър в същата специалност.", "date": "2019.05.14", "title": "Бербатов изнася лекция в НСА"}
{"url": "https://www.monitor.bg:443/bg/a/view/premieryt-predlaga-desi-taneva-za-zemedelski-ministyr-165089", "text": "Премиерът Бойко Борисов предлага Десислава Танева за министър на земеделието на мястото на подалия оставка Румен Порожанов. Предложението за персонални промени в кабинета вече е внесено в деловодството на Народното събрание, потвърдиха от пресцентъра на парламента. В момента Десислава Танева е председател на парламентарната комисия по земеделието и храните.", "date": "2019.05.14", "title": "Премиерът предлага Десислава Танева за земеделски министър"}
{"url": "https://www.monitor.bg:443/bg/a/view/daniel-krejg-postrada-po-vreme-na-snimkite-za-novija-djejms-bond-165082", "text": "Актьорът Даниъл Крейг е пострадал по време на снимките за предстоящия 25-и филм от поредицата за приключенията на Джеймс Бонд. 51-годишната звезда е снимал сцена с високоскоростно преследване в Ямайка, когато се е подхлъзнал и е паднал. Тогава екранният агент 007 е наранил глезена си. \"Даниъл беше подготвен за една от последните сцени в Ямайка. Изглежда доста го болеше и се оплака от глезена си. Очаквано инцидентът го ядоса. От безсилие той дори хвърли сакото си на земята\", разказва неназован източник пред в. \"Сън\". Крейг е транспортиран в САЩ, за да бъде прегледан от същия хирург, който лекува футболната звезда Хари Кейн по-рано през годината. Засега остава неясно дали актьорът е счупил, изкълчил или навехнал глезена си. Заради инцидента планираните за уикенда снимки в лондонските студия \"Пайнууд\" са отменени. Даниъл Крейг не за първи път получава травма по време на снимки за филм от поредицата Джеймс Бонд. Актьорът, който тренира усилено за ролята и държи сам да изпълнява каскадите си, изгуби два зъба, докато снимаше \"Казино Роял\" през 2006 г. По време на снимките за \"Спектър на утехата\" през 2008 г. пък скъса раменен мускул, контузи ребрата си и си поряза пръста. През 2015 г. се наложи снимките за филма \"Спектър\" да бъдат преустановени за две седмици, за да може Крейг да се подложи на операция. Очаква се все още неозаглавеният 25-и филм за Джеймс Бонд да излезе на екран през април 2020 г.", "date": "2019.05.14", "title": " Даниел Крейг пострада по време на снимките за новия Джеймс Бонд  "}
{"url": "https://www.monitor.bg:443/bg/a/view/borisov-za-porojanov-zam-shefyt-na-dfz-oshte-e-na-rabota-tova-uskori-ostavkata-165083", "text": "Оставката на земеделския министър Румен Порожанов била ускорена, защото зам.-директорът на ДФЗ все ще е на работа. Това стана ясно от коментара на премиера Бойко Борисов по повод поредните рокади в правителството. „Аз казах, че ще проверявам доста работи. Никога не съм бързал да приемам или да настоявам за оставки, докато не се убедя. Но това, което ускори подаването на оставка е, че след като ясно и точно се разпоредих за заместник шефа на фонд „Земеделие“, чийто телефон беше на един от сайтове на къща за гости, да бъде отстранен, се оказа, че към днешна дата е на работа“, аргументира Борисов решението си да поиска оставката на Порожанов по-рано през деня. „Така че, Ясно и точно сме се разпоредили - нарушителите или там където има нарушения, да бъдат изправяни пред закона. Това правим към ден днешен“, заяви още премиерът. На въпрос какво е казал Порожанов по случая, Борисов отговори: „Не се е събрал борда още... било едикакво си. В ефир още миналия петък казах, че всичко това трябва да приключи и то бързо. Хората не могат да имат съмнения“, коментира премиерът.  Вече е ясно кой ще замести Румен Порожанов като министър на земеделието, като увери Борисов, без да каже кой ще бъде новият министър. Преди това обаче ще уведоми коалиционните партньори и съответния човек, който ще заеме поста. „Желаещи все още за министри има. Не се притеснявайте“, заключи още Борисов. Името на Порожанов бе замесено в няколко скандала през изминалите седмици. Един от тях бе свързан с  пропуски в имотната му декларация, а вторият с т.нар. \"къщи за гости\", които са се строили с еврофинансиране, а не се използват по предназначение. Голяма част от тях са получили средства именно, когато Порожанов е шеф на ДФЗ. В края на април пък името и телефона на един от настоящите зам.-шефове на фонда - Иванка Богданова-Мизова пък изпълува като контакт за резервации за една такава къща. Това бе причината и Борисов да поиска оствката на Мизова. Това обаче реално не се е случило, а Порожанов не е свикал Упаравителния съвет на ДФЗ, за да одобри оставката. Всъщност къщите за гости са обект и на прокурорска проверка, след като държавното обвинение повдигна обвинения на бившия зам.-министър на икономиката Александър Манолев заради къща за гости край Сандански.", "date": "2019.05.14", "title": "Борисов за Порожанов: Зам.-шефът на ДФЗ още е на работа, това ускори оставката"}
{"url": "https://www.monitor.bg:443/bg/a/view/letjashta-balerina-na-60-napira-za-bylgarija-tyrsi-talant-165086", "text": "Балерина от Москва, която е на 60 години, а козът й е, че лети над сцената, е един от кандидатите за предаването „България търси талант“. Дотук на предварителни кастинги са се явили над 1500 ентусиасти, сред които човек-калкулатор, мъж, който прави шоу със сапунени мехури, „Индиана Джоунс“ с крокодил и змии, както и пианистка, композираща нетипична музика. Специална изненада за журито е подготвил най-силният мъж в България, който може да носи 650 кг. на гърба си, а streetstyle футболист обеща да танцува с топка, без тя да докосва земята. В списъка с кандидати влизат още фолклорна формация, която е в топ 10 на най-популярната канадска класация за етно музика, арфистка, свиреща на двуметрови кокили, имитатор на Боно, българи, покорили Америка с уникална акробатика, човек – каучук с изумителна гъвкавост и народна певица, чийто глас е с 3 октави по-висок от този на Валя Балканска. Екипът на „България търси талант“ мина през София, Велико Търново, Бургас, Варна и Пловдив. Последната спирка отново е столицата, а датата е 18 май. Забелязва се сериозен интерес и от чуждестранни изпълнители, които искат да покажат талантите си пред българска публика и да спечелят голямата награда от 50 000 лева. До момента уменията си успяха да демонстрират хора от Англия, Румъния, Австралия, Америка, Испания, Италия, Украйна и Русия.", "date": "2019.05.14", "title": "Летяща балерина на 60 напира за „България търси талант“"}
{"url": "https://www.monitor.bg:443/bg/a/view/za-korupcionnata-shema-v-holivud-za-priem-v-universitet-felisiti-hyfman-pledira-vinovna-165088", "text": "Актрисата Фелисити Хъфман, позната на редовия зрител като Линет Скаво от култовия сериал „Отчаяни съпруги“, пледира виновна по обвиненията, че е  . Това ще й позволи да избегне съдебен процес и по всяка вероятност затвора. Обвинението, по което тя през сълзи пледира виновна, може да й донесе 20-годишна присъда и максимална глоба от 250 000 долара. Но решението й да пледира виновна вероятно ще доведе до по-малка присъда, тъй като признанието за вина е от голямо значение в американската съдебна система. Присъдата на актрисата ще стане ясна на 13 септември, оповестиха от офиса на прокурора Андрю Лелинг. От същия офис препоръчаха едногодишен изпитателен срок за Хъфман и тя да бъде глобена 20 000 долара. По този начин Фелисити ще избегне затвора, но съдията, който ще произнесе присъдата, не е длъжен да се съобрази с тези препоръки. Припомняме, че през март звездата от „Отчаяни съпруги“ влезе в списъка с родители, които са броили „символични“ суми от по 10-15 000 долара до 6, 5 милиона долара, за да може наследниците им да се обучават в луксозни кампуси.", "date": "2019.05.14", "title": "За корупционната схема в Холивуд за прием в университет: Фелисити Хъфман пледира виновна "}
{"url": "https://www.monitor.bg:443/bg/a/view/sedem-grupi-produkti-shte-proverjavat-za-dvoen-standart-165072", "text": "Уиски, джин и водка ще бъдат включени в тестването за двоен стандарт при храните. Това стана ясно при представянето на първия етап от проект, финансиран от ЕС за справяне с проблема. Според председателя на Комисия на защита на потребителите (КЗП) Димитър Маргаритов обясни, че той ще се изпълнява в 5 държави - Португалия, Испания, Германия, Гърция и Унгария, а стойността му е над 179,2 хил. евро и трябва да завърши до края на януари 2020 г. Председателят на Комисията на защита на потребителите (КЗП) Димитър Маргаритов обяви, че той ще се изпълнява в 5 държави а стойността му е над 179,2 хил. евро и трябва да завърши до края на януари 2020 г. Маргаритов подчерта, че това ще бъде първото подобно проучване направено по методиката на анализ и оценка, разработени и одобрени от Еврокомисията, която е единна за целия ЕС. Проучването ще обхване общо седем продуктови групи стоки - спиртни напитки; макаронени изделия; млечни продукти сладкиши; зехтин; подправки; консерви. В групата на консервите влизат и детските храни. „Конкретното пюре, което ще бъде подложено на съпоставка и анализ е на HiP - с броколи“, уточни членът на КЗП Константин Райков. Критериите, по които са избрани новите продукти за анализ, са голямото им разпространение в търговската мрежа и предлагани със \"същата опаковка и търговска марка\", независимо от разликите в езика, използван за предоставяне на информацията. За целта е предвиден снимков материал на избраните продукти. Той добави, че те „Лидл“ и „Метро“, като причината е, че първата има свои магазини във всички страни от Общността. Продуктите ще бъдат закупени в периода от 10 до 30 юни. Градовете в чужбина, откъдето ще се пазаруват продуктите са: Солун, Лисабон, Будапеща, Барселона, Мюнхен, а в България - София, Пловдив, Варна, Бургас и Русе. Константин Райков поясни още, че вземането на пробите ще става от работни групи, в които ще има представители на БАБХ, КЗП и неправителствени организации. След приключване на изследването, ще бъде организирана национална кръгла маса, на която ще бъдат предлагани мерки за разрешаване на проблема. Предвижда се възможност резултатите да служат като доказателство пред съда, когато се водят колективни искове на потребителите, пострадали от нелоялната практика. „Предстои много експертна работа, която ще има за цел да бъде събрана информация и доказателства според единна методология. По този начин КЗП ще има възможност да приложи директивата за изменение на нелоялните практики“, добави Димитър Маргаритов. Д-р Любомир Кулински, директор по контрола на храните в БАБХ припомни за направените досега от България проучвания за двойния стандарт, които започнаха през 2017 г. „Последното е било през април миналата година, когато бяха изследвани 51 продукта на известни световни производители, закупени от Италия, Германия и Чехия“, поясни той.", "date": "2019.05.14", "title": "Тестват и уиски за двойния стандарт при храните (ОБНОВЕНА)"}
{"url": "https://www.monitor.bg:443/bg/a/view/predstaviha-novoto-oborudvane-na-mvr-165073", "text": "МВР ще бори престъпниците с пистолети с ток, които могат да обезвредят дори и най-коравия бандит, както и с нов робот. Това стана ясно по време на представянето на ново оборудване за силовото ведомство, което беше показано пред цялото ръководство на вътрешното министерство във вторник. Сред първите огледали техниката беше и министър-председателят Бойко Борисов, както и шефа на МВР Младен Маринов. Новите оръжия и техниката за защита при терористични заплахи и престъпници влиза в употреба още от вторник.  Най-интересен се оказа нов високотехнологичен робот за обезвреждане на взривове, който дори може да обследва местопестъпления, както и да реже автомобили, в които са заседнали хора след катастрофа. Високотехнологичният робот е от последно поколение и има всички възможности и способности да провери всеки обект дистанционно и да обезвреди всяко едно взривно устройство.  Голяма част от оръжията ще бъдат ползвани от служители на Специализирания отряд за борба с тероризма и Жандармерията в цялата страна. „Искам да поздравя министъра и ръководството на МВР, че се грижи първо за своите хора, изпълняващи много рисковани функции. Това са ударните групи от различните дирекции в страната, които участват при противодействие на тероризъм и на тежки криминални престъпници. И от друга страна се грижи за здравето и ефективното неутрализиране на тези, които задържаме, защото и те имат права и техният живот и здраве също трябва да бъде максимално съхранен по време на дадения арест. Видяхте и тейзърите, видяхте и оборудването“, заяви премиерът Бойко Борисов след официалната церемония в двора на дирекция „Национална полиция“ в столичния квартал „Младост“, където беше представено ново техническо оборудване за служителите на полицейските структури в МВР. „Дойдох специално, защото си спомням, когато на парада в Аликанте, бях главен секретар и видях роботите в Испания, тогава на директора се молих да ни подари един от малките. До сега имахме малки, а сега виждате с микробусите, с всичката налична техника, най-доброто, което имаме в момента. Тези взривове, които видяхте, ги причинява вода. Не е взрив, а действа с водна струя. Може да се използва и при катастрофи, да реже автомобили, да слиза в труднодостъпни места, за да спасява хора и за обезвреждане на бомби и за доста други неща. Там където имаме съмнения, че може да има въоръжен, самоубил се или пострадал престъпник, роботът може първо да влезе, да се види, всичко се изследва на дисплей и едва тогава да действат служителите. Имаме случаи в миналото на загинали командоси, офицери, сержанти и с всичко това, което се прави днес, именно целим да запазим живота и здравето и на и на едните, и на другите“, допълни той. „Изключително съм удовлетворен от това, че имаме възможност да оборудваме тези звена, специализирания отряд за борба с тероризма и всички звена по областни дирекции, които ежедневно извършват високорискови операции, свързани с обезвреждане на опасни престъпници и провеждане на специализирани полицейски операции с висок риск срещу организираната и тежка престъпност“, заяви вътрешният министър Младен Маринов. „От опит знам, че за да са ефективни тези звена, те трябва да се чувстват защитени от помощните средства, които използват, за да могат да влизат в опасни зони и да бъдат ефективни при неутрализиране на всяка една заплаха“, допълни той. По време на церемонията бяха раздадени над 1400 бронежилетки, като предстои и закупуване на още такива, за да могат да се оборудват и останалите служители от Дирекция „Жандармения“, която ежедневно е на терен и решава кризисни ситуации от различно естество“, отбеляза министърът.", "date": "2019.05.14", "title": "МВР бори престъпниците с ток и модерен робот (ОБНОВЕНА)"}
{"url": "https://www.monitor.bg:443/bg/a/view/shestoklasnici-sybraha-1100-leva-za-vrystnici-lisheni-ot-zrenie-i-sluh-165071", "text": "Шестокласници от Математическа гимназия „Академик Кирил Попов” в Пловдив събраха 1100 лева с благотворителен концерт в помощ на свои връстници, лишени от зрение и слух. Идеята на децата от 6 „Б” клас е била подкрепена от родителите им, както и от 50 талантливи малки изпълнители. Това съобщи класният ръководител на 6 „Б” клас и учител по български език и литература в гимназията Невена Ичевска. „Участвахме в национална благотворителна кампания, която се нарича „С добро по Великден”, която има за цел събиране на средства за специализирани помагала за деца, лишени от зрение и слух. Организатор е Националният научен експедиционен клуб ЮНЕСКО”, разказва Ичевска. Тя припомня, че децата от нейния клас не за първи път се включват в благотворителни кампании. Миналата Коледа малчуганите са събрали 1200 лева в рамките на инициатива за набиране на средства за рехабилитация на онкоболни деца „Коледари с блага вест и здраве” на ННЕК-ЮНЕСКО. „Тогава Децата се отказаха от коледно тържество и парите, които бяха предвидили – по 20 лева, ги дариха за кампанията. Останалите средства ги събрахме от благотворителния базар. Така дарихме 1200 лева за онкоболни деца. Сега, когато отново се разбра, че този клуб има благотворителна инициатива, решихме да не правим отново базари с великденски предмети, а да организираме благотворителен концерт”, обяснява преподавателката. В рамките на тази благотворителна инициатива и с помощта на родителите, са били направени тениски и бижута с логото на кампанията. Малчуганите са си купили тениски, които ще им останат за спомен, а паричките, които са се увеличили  с постъпления от концерта, са вече преведени по банковата сметка на клуба. В пролетния благотворителен концерт са участвали: ансамбъл \"Тракийска младост\" при СУ \"Л. Каравелов\", изпълнители от АРТ ВОЙС ЦЕНТЪР, танцьори от клуб по акробатичен рокендрол \"Катерини\", детски танцов състав \"Етноритъм\", спортен клуб \"Алекс\", деца от Музикалното училище. От магазини „Лекси” е имало подаръци за всеки от участниците.", "date": "2019.05.14", "title": "Шестокласници събраха 1100 лева за връстници, лишени от зрение и слух"}
{"url": "https://www.monitor.bg:443/bg/a/view/sdvr-sys-specialni-merki-za-sigurnost-okolo-finala-za-kupata-165081", "text": "Столичната дирекция на вътрешните работи предприема всички необходими мерки за охрана на обществения ред и безопасност на движението в столицата във връзка с футболния финал от турнира \"Купата на България\" между отборите на \"Ботев\" (Пд) и \"Локомотив 1926\" (Пд) утре от 19.00 часа на Национален стадион \"Васил Левски\", съобщиха от пресцентъра на МВР. За да бъде избегнато струпване, зрителите се приканват да се възползват от по-ранното отваряне на входовете на стадиона. Вратите за посетители ще бъдат отворени в 16.30 часа. В деня на футболния мач билети на касите на Национален стадион \"Васил Левски\" няма да се продават. Съвместно със Столична община са координирани действия за осигуряване на места за паркиране на организирано пристигащите в София фенове на двата отбора. За феновете на \"Ботев\" (Пд) е предвидено да имат възможност да паркират на ул.\"Кирил Видински\", а за привържениците на \"Локомотив 1926\" (Пд) - на площада пред Храм-паметник \"Св.Александър Невски\". Преди, по време и след спортната среща, полицейските служители ще следят за опазването на обществения ред и за недопускането на инциденти на територията на града. На изградени контролно - пропускателни пунктове в района на спортното съоръжение полицаи ще извършват щателна проверка на всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет, допълват още от СДВР. Униформените ще следят и за недопускане на зрители във видимо нетрезво състояние, както и за носене на забранени предмети и вещи (огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри). Във връзка със спортното мероприятие, в следобедните часове е възможно да възникне временно затруднение в движението в централната градска част, предупреждават от СДВР.", "date": "2019.05.14", "title": "СДВР със специални мерки за сигурност около финала за Купата"}
{"url": "https://www.monitor.bg:443/bg/a/view/davat-1-7-mln-leva-na-pediatrichnata-bolnica-protestite-spirat-165074", "text": "Държавата ще отпусне близо 3 млн. лв. за педиатриите. Това съобщи здравният министър Кирил Ананиев след среща на детски лекари и неонатолози от Специализцираната педиатрична болница в София с министър-председателя Бойко Борисов. С част от сумата ще бъдат повишени възнагражденията на работещите в болницата, но с основната част ще бъде купена медицинска апаратура. Предвижда се да бъдат подменени 50 кувьоза, за които ще отидат 750 хил. лева и апарати за дихателна реанимация, общата стойност на които е 500 хил. лева. Те ще бъдат предоставени на педиатрии в цялата страна. Освен това, 1,7 млн. лв. ще бъдат отпуснати допълнително по програмата \"Майчино и детско здравеопазване. За новото финансиране в четвъртък Министерският съвет ще гласува проектонаредба. След като се предоставят тези пари, лекарите и останалият персонал в болницата в София повече няма да протестират. Това стана ясно от думите на проф. Иван Литвиненко, началникът на клиниката по детска неврология в лечебното заведение. Откликна се на всички наши искания и смятам, че колективна оставка няма да се наложи. Смятаме, че с тези пари, които ще се влеят в болницата, ще можем да работим по малко по-спокоен начин и ще можем да задържим, а и увеличим персонала си. За да можем да си вършим задълженията така, както подобава за българските деца, каза той. Проф. Литвиненко посочи, че до голяма степен напрежението е снето. Моето лично мнение е, че на този етап трябва да задържим нещата, да изчакаме резултата. Смятам, че колективна оставка няма да се наложи, защото за нас беше голямо притеснение какво ще се случи. Но бяхме решение да го направим, ако нямаше отклик, каза още проф. Литвиненко. Здравният министър Кирил Ананиев се ангажира още следващата седмица да бъде обсъдена и таксата за преглед на деца в спешните педиатрични кабинети към болниците, за които сега родителите плащат по 30 лева, ако не хоспитализират детето, защото по мнението на лекарите, състоянието му не е спешно. Разбрахме се на срещата да разгледаме всички проблеми в майчиното и детското здравеопазване, включително и въпросната такса. Ще търсим решение на този въпрос, заяви здравният министър Кирил Ананиев. Той допълни, че от понеделник се водят преговори с Българския лекарски съюз за увеличението на цените на някои от недофинансираните от години клинични пътеки, сред които са и тези в сектор педиатрия.", "date": "2019.05.14", "title": " Дават близо 3 млн. лв. на педиатриите (ОБНОВЕНА)"}
{"url": "https://www.monitor.bg:443/bg/a/view/sykrovishte-se-vryshta-v-preslav-polovin-vek-sled-otkrivaneto-mu-165078", "text": "Съкровище от златни и сребърни накити, открито в останките на Западния корпус на Дворците във Велики Преслав, ще се завърне на мястото, където е било скрито в продължение на 7 века за първи път след откриването му през 1971 година. В трезора на археологическия музей във втората българска столица в рамките на Нощта на музеите ще бъде изложено т. н. Малко преславско съкровище от XIII век, намерено в каменен сейф при проучвания на дворцовата част на стария град. В следстоличния период по време на Второто българско царство Преслав запазва своето значение на важен военен, административен и търговски център. След като цар Петър IV се оттегля в Преслав целият район става известен като Петрова земя, а центърът на бившата столица е преобразен. На мястото на разрушените сгради изникват нови постройки обслужващи висшето съсловие. Открита е и луксозната за времето си „сграфито“ керамика, накити и множество български и византийски монети от XIII-XIV в. Не случайно и цар Иван Асен II в грамота до дубровнишките търговци, споменава Преслав – значителен търговски център, един от най-желаните от страна на чужди търговци пунктове за търговия. Преустройството не подминава и западния корпус на дворците. Върху руините са построени нови по-леки сгради, вероятно опожарени в края на XIII век при намесата на византийският военачалник Михаил Глава при похода срещу Ивайло. Точно в останките на тези сгради през 1971 година е открито съкровище - първата колективна находка от сребърни и златни накити, намерена в Преслав. В добре обработено варовиково блокче с призматична форма е открито цилиндрично гнездо с плътно прилепнал похлупак. Камъкът е бил зазидан в стените на сградата и е служел като скривалище за ценности. Собствениците на накитите най-вероятно са загинали и не са могли да си ги приберат. В Нощта на музеите на 18 май любителите на историята и археологията ще могат да видят още един уникален експонат от района - манастирски слънчев часовник от IX - X век, открит в стената на манастир край село Невша. Такива часовници са рядкост, те са били инкрустирани в стените на църкви.", "date": "2019.05.14", "title": "Съкровище се връща в Преслав половин век след откриването му"}
{"url": "https://www.monitor.bg:443/bg/a/view/katastrofa-zatvori-pytja-pleven-bjala-165079", "text": "Тежък пътен инцидент затвори временно пътя Плевен – Бяла, съобщават от ОД на МВР във Велико Търново. Сигналът за произшествието е получен днес около 11,00 ч. По първоначална информация са се ударили лек и товарен автомобил. На място е загинал водачът на лекия автомобил, другият водач се транспортира към великотърновската болница. Причините за произшествието са в процес на изясняване. Екипи на Районното полицейско управление в Полски Тръмбеш пренасочват леките автомобили по обходен маршрут през селата Масларево, Обединение и град П. Тръмбеш.", "date": "2019.05.14", "title": "Катастрофа затвори пътя Плевен – Бяла"}
{"url": "https://www.monitor.bg:443/bg/a/view/ahmed-dogan-kym-aktiva-evrovota-e-izkluchitelno-vajen-za-dps-165070", "text": "Тези евроизбори за Европейски парламент са изключително важни за ДПС, защото трасират пътя за доброто ви представяне на следващите местни и парламентарни избори в България. Това заяви почтеният лидер на ДПС Ахмед Доган в личното обръщение към членовете и симпатизантите на партията в навечерието на изборите за ЕП, съобщиха от движението. В него Доган обръща внимание на факта, че ДПС винаги е залагало на младостта и бъдещето и именно затова се обръща за прошка към разочарованите. \"Каузата на ДПС е твърде голяма, за да си позволим лукса да се борим помежду си и да спъваме развитието на младите хора да живеят по-свободни в един по-добър свят, който те имат куража да изградят за себе си\", обръща се Доган към актива. \"Скъпи съмишленици! Тези евроизбори за Европейски парламент са изключително важни за ДПС, защото трасират пътя за доброто ви представяне на следващите местни и парламентарни избори в България. Политическият код на ДПС се основава на постоянното подмладяване и непрекъснато движение към по-добри условия на живот с по-голяма свобода, отговорност и толерантност. От възникването си ДПС винаги е залагало на младостта и бъдещето. и да спъваме развитието на младите хора да живеят по-свободни в един по-добър свят, който те имат куража да изградят за себе си. Този избор на визия за развитие е техен. И ако искаме да имаме европейски път на развитие, ние трябва да ги подкрепим и насърчим! Пожелавам ви да постигнете пълна мобилизация и успехи, които да ви удовлетворят! Бъдете благословени! Винаги ваш: Ахмед Доган\".", "date": "2019.05.14", "title": "Ахмед Доган към актива: Евровотът е изключително важен за ДПС"}
{"url": "https://www.monitor.bg:443/bg/a/view/pyrvija-sgyvaem-komputyr-165076", "text": "На своето събитие Accelerate в Орландо, Lenovo разкри прототип на преносим компютър, до който сгъваемият телефон на Samsung би изглеждал като детска играчка. Този сгъваем компютър може да се използва като лаптоп с малък екран, настолен компютър с голям екран, таблет с големината на книга или управляван със стилус скицник. Машината все още няма име, но вероятно ще бъде част от семейството на ThinkPad X1, когато бъде пуснат в продажба. Сгъваемият компютър е с размерите на два 13-инчови екрана за лаптоп, като от вътре има цял гъвкав OLED сензорен дисплей с 2K резолюция. Проектиран да бъде пълноценен компютър, потребителите ще могат да превърнат долната част на сензорния екран в клавиатура и да го използват като лаптоп, което вероятно няма да бъде много удобно при продължителна употреба. Също може да се сдвои с Bluetooth клавиатура и мишка и да остане под формата на лаптоп, или да бъде разгънат и поставен на малката му стойка, превръщайки се в малък настолен компютър, като поддържа и свързването към няколко монитора. Цените, спецификациите и предлагането ще са известни до 2020 г., като вече може да има други компании, които ще се конкурират в тази пазарна ниша, но това е първото подобно устройство.", "date": "2019.05.14", "title": "Показаха първия сгъваем компютър"}
{"url": "https://www.monitor.bg:443/bg/a/view/redaktor-za-programisti-nosi-pyrvo-mjasto-na-olimpiada-165077", "text": "Интерактивна среда, която проверява дали програмистите са написали правилно кодовете си, беше избрана за най-добър проект на Националния кръг на олимпиадата по информационни технологии. Редакторът за IT специалисти „ANTLRStudio” е класиран на първо място при гимназистите. В олимпиадата се състезаваха 171 ученици от цялата страна във Враца в две възрастови групи - от 5-и до 8-и и от 9-и до 12-и клас. Печелившият проект е дело на възпитаниците на бургаската Природо-математическа гимназия „Акад. Никола Обрешков“ Марин Мирчев и Койчо Георгиев. Тяхната разработка спестява време на програмистите, защото освен семантична проверка на кода, дава лесен достъп до всички необходими за написването му програми. Двамата ученици създали интерактивната среда в стремежа си да направят нов език за програмиране, разказаха техни учители. На второ място e проектът за приложение за поръчка на храна онлайн „Food Ninja”. Негови автори са Георги Йоков и Пламен Галинов от Природо-математическата гимназия „Акад. Сергей Корольов“ в Благоевград. Към стандартните поръчки учениците са дали възможност клиентите да даряват средства за закупуване на ястия или хранителни продукти за социално слаби. Идеята на благотворителността е подобна на т.нар. „висящо кафе“ - приготвена от ресторантите храна да бъде разпределяна безвъзмездно на социални кухни. За да няма измами, благоевградските ученици са добавили изискване всяко заведение за хранене да предоставя пълен отчет за приготвената срещу дарение храна, както и възможност за отстъпки за редовни клиенти и дарители. Третото място в първата възрастова група зае проектът на деветокласника от Американския колеж Борис Радулов „Учене с обогатена реалност (АR Learn). При по-малките ученици победител стана мултимедийният проект „Пътуване във времето“ на осмокласника от СУ „Сава Доброплодни“ в Шумен Мартин Цолов. На второ и трето място се класираха с възпитаниците на старозагорската Природо-математическа гимназия „Гео Милев“ Денислав Николов и Борис Божилов. Те са автори на сайт за успешни личности, завършили гимназията, и на мултимедиен проект, свързан с бадминтона. По време на олимпиадата по информационни технологии в училището домакин – Природо-математическа гимназия „Акад. Иван Ценов“-Враца, бяха открити 11 кабинета за интерактивно обучение по различни предмети. Новият учебен корпус е оборудван със 148 600 лева, отпуснати от Министерството на образованието и науката. Закупени са 28 компютърни конфигурации, създадена е и мрежа за пренос на данни. През следващата учебна година гимназията ще предложи за първи път обучение по професия „Приложен програмист“.", "date": "2019.05.14", "title": "Редактор за програмисти носи първо място на олимпиада"}
{"url": "https://www.monitor.bg:443/bg/a/view/nominiraha-princ-uiljam-za-bashta-na-godinata-165069", "text": "Херцогът на Кембридж, британският принц Уилям, и актьорът Дани Дайър ще се състезават за приза \"Баща на годината\" в категорията на татковците-знаменитости. Принц Уилям е горд татко на три деца - 5-годишния принц Джордж, 4-годишната принцеса Шарлот и принц Луи, който е на годинка. Той ще премери сили с актьора от сериал \"Ийстендърс\" Дани Дайър, който също е родител на три деца - 23-годишната актриса Дани, 12-годишната Съни и 5-годишния Арти. Сред номинираните фигурират и други любимци на британците - Деклан Донъли, Джо Уикс, Саймън Томас, Джеф Брейзиър, Крис Рамзи и др. Наградата \"Баща на годината\" се присъжда от компанията за търговия на дребно \"Клас Олсън\".", "date": "2019.05.14", "title": "Номинираха принц Уилям за Баща на годината"}
{"url": "https://www.monitor.bg:443/bg/a/view/volkswagen-touareg-poluchi-8-cilindrov-dvigatel-165054", "text": "Преди година дебютира третото поколение на германския луксозен всъдеход Volkswagen Touareg. Флагманският SUV в гамата на марката стартира с 3,0-литров 6-цилиндров турбодизелов двигател с мощност 286 к.с., който напълно удовлетвори очакванията на повечето потребители, желаещи да шофират модела. За тези, които искат още повече динамика от своя всъдеход, Volkswagen зареди новия Touareg с нов 4,0-литров 8-цилиндров турбодизелов мотор с максимална мощност от 421 к.с. и максимална тяга от 900 Нм. Новият агрегат 4.0 V8 TDI превръща Touareg в най-мощният дизелов SUV от германски производител. Максималната мощност от 421 к.с. се достига в интервала от 3500 до 5000 об/мин, а максималният въртящ момент от 900 Нм е наличен в широкия диапазон от 1000 до 3250 об/мин и достига нивото на подчертано спортни автомобили. Тази огромна мощност осигурява отлични динамични характеристики. Новият Touareg V8 TDI демонстрира своята динамична природа когато Максималната скорост е ограничена до 250 км/ч. В същото време новият двигател V8 покрива най-новите условия на стандарта за емисии Euro-6d-TEMP. С новия дизелов мотор Volkswagen Touareg е истинска хала на пътя, независимо дали се движи с висока скорост по магистралата или се катери към планински връх по пътища със завои. Флагманът на марката ще се появи на определени пазари в края на май 2019 г. Както подхожда на един истински флагман, новият Volkswagen Touareg 4.0 V8 TDI има богато стандартно оборудване. Сред най-ексклузивните екстри са двата стандартни дизайнерски интериорни пакети. Пакетът Elegance предлага модерен интериор, при който металът доминира в съчетание с избрани цветни тонове, а Atmosphere е с топъл, гостоприемен салон с дърво и естествени тонове. И в двата случая тапицериите на вратите и седалките са с кожа тип Vienna като стандартно оборудване. Опционално Стандартното оборудване е разширено с въздушно окачване, заден капак с електрическо отваряне и затваряне, комфортни седалки и аларма, педали от стомана и пакет Light & Sight, включващ автоматични външни огледала с функция против заслепяване и автоматичен контрол на предните светлини. Новият Touareg V8 TDI е оборудван стандартно с 19-цолови алуминиеви колела вместо 18-цоловите. Новото поколение на Volkswagen Touareg е оборудвано с опционалния иновационен кокпит, при който 12-инчовият дисплей на дигиталните инструменти и 15-инчовият TFT сензорен екран на мултимедийната система Discover Premium се сливат в обща дигитална операционна, информационна и комуникационна система и технология за забавление с интуитивен контрол и възможност за пълна индивидуализация. Новият Volkswagen Touareg V8 TDI е оборудван с широка гама от системи за асистенция, пътна динамика и системи за комфорт. Сред тях са технологии като откривана на хора и животни в тъмнината с помощта на термо камера, асистент за задръствания и ремонти на пътя, частично автоматизирано кормилно управление и предупреждение за напускане на лентата при скорост от до 60 км/ч, ускоряване и спиране, активно завиване на четирите колела, правещо Touareg лесен са управление в града, система за стабилизация на наклоняването, светодиодни матрични предни светлини, дисплей проектиращ изображенията на предния екран и много други.", "date": "2019.05.14", "title": "Volkswagen Touareg получи 8-цилиндров двигател"}
{"url": "https://www.monitor.bg:443/bg/a/view/ministyr-porojanov-podade-ostavka-165064", "text": "Министърът на земеделието, храните и горите Румен Порожанов подаде оставка пред премиера Бойко Борисов. В мотивите за решението си Порожанов посочва, че не желае атаката срещу него да влияе на работата на правителството. Оставката на министър Порожанов е приета от министър-председателя Бойко Борисов. Междувременно от земеделското министерство също потвърдиха, че Порожанов е подал оставка именно заради атаките срещу него, които не иска да влияят върху правителството. \"Смятам, че положих всички усилия работата в едно от най-големите като обхват министерства да върви успешно“, заявил Порожанов. \"В сектора има много проблеми и със сигурност не всички са решени, но за всеки е направен опит за намиране на балансирано и справедливо решение\", пишат от МЗХ и уточняват, че резултатите за развитието на земеделския отрасъл ясно показвали възходящата тенденция, като такава се отчитала и по отношение на износа на селскостопански стоки. Министерството изнесло и изключително успешно Председателство на Съвета на ЕС с организирането на десетки събития и напредък по най-важната тема за сектора - Общата селскостопанска политика след 2020 г.  В този период активно била поставена темата с борбата срещу двойните стандарти при храните, която намерила решение в пакета директиви, приети от ЕК и ЕП. \"Комуникацията със сектора винаги е била открита и прозрачна за поставянето, разглеждането и решаването на всички належащи въпроси\", заключват от ведомството. Порожанов пък изказвал своята благодарност за работата си със земеделските производители и браншовите организации.  ", "date": "2019.05.14", "title": "Министър Порожанов подаде оставка (ОБНОВЕНА)"}
{"url": "https://www.monitor.bg:443/bg/a/view/oficialno-predstavjat-balykov-za-nacionalen-selekcioner-dnes-165066", "text": "Изпълкомът на БФС се очаква на своето заседание да обяви официално назначението на Красимир Балъков за нов национален селекционер. Балъков и президента на Съюза Борислав Михайлов са се срещнали вчера и са се разбрали. Треньорът на „Етър“ вече загатна, че няма да остане във Велико Търново, а освен това вече се е разбрал с БФС за личните си условия. Легендарният халф ще дебютира начело на българския национален отбор в европейските квалификации срещу Чехия и Косово. Двата мача са на 7 и 10 юни. Смята се, че досегашният треньор на България Петър Хубчев ще поеме „Левски“ след края на сезона у нас.", "date": "2019.05.14", "title": "Официално представят Балъков за национален селекционер днес"}
{"url": "https://www.monitor.bg:443/bg/a/view/whats-app-razkri-probiv-v-sigurnostta-165063", "text": "WhatsApp разкри пробив в сигурността, който е позволил чрез гласовите съобщения по приложението да се вкарва софтуер за следене в мобилния телефон, пише Файненшъл таймс. Приложението се използва от 1,5 милиарда души по света. Оказало се, че през дупка в системата за сигурност, може да се инсталира проследяващ софтуер на израелска фирма, който работел както на телефоните на Епъл, така и на ползващите операционна система Андроид. Зловредният софтуер, разработен от потайната израелска компания Ен Ес Оу Груп (NSO Group) можел да зарази телефона дори клиента да не отговори на позвъняването. След това номера на автора на обаждането изчезвал от списъка с повиквания. От WhatsApp казаха, че още са в началото на своето разследване и не знаят колко телефона са били засегнати. Притежаваната от Facebook компания работи от дни за намирането на решение на проблема. Инженери в Лос Анджелис и Лондон изграждат преграда срещу програмата на сървърите на WhatsApp. В понеделник беше пуснат и пач за мобилното приложение на телефоните на потребителите. NSO са известни с разработката на Пегас (Pegasus) - програма, която може да включи камерата и микрофона на мобилен телефон, да прегледа СМС съобщенията и електронната поща и да източи информация за местоположението на телефона. NSO предлагаше тази разработка на разузнавателни служби от Западна Европа и Близкия изток и твърдеше, че е програма за борба с тероризма и организираната престъпност. \"Тази атака носи всички белези на разработка на частна компания, която работи с правителства за доставянето на шпионски софтуер, поставящ под контрол определени функции на операционната система на мобилните телефони. Известихме редица организации за защита на човешките права и разпространихме информацията, която можем да публикуваме, за да известим гражданското общество\", казаха от WhatsApp.", "date": "2019.05.14", "title": "WhatsApp разкри пробив в сигурността"}
{"url": "https://www.monitor.bg:443/bg/a/view/dimitrov-izliza-sreshtu-shtruf-tozi-sledobed-165068", "text": "Григор Димитров ще стартира участието си на сингъл на турнира от сериите „Мастърс“ 1000 в Рим този следобед. Двубоят на българина от първия кръг срещу Ян-Ленард Щруф (Германия) е записан за 16:00 ч. Той е трети на корт „Пиетранджели“ след срещите при жените Колинс – Возняцки и Бенчич – Севастова. Димитров има три мача срещу този съперник, като води с 2-1 успеха. Двамата играха на Мастърса в Монте Карло тази година, където Григор спечели в два сета – 7:6(2), 6:4. В същото време Гришо приключи участието си в Рим на двойки. Той и партньорът му Борна Чорич (Хърв) загубиха от двойката Артьом Ситак (Нова Зеландия)/Остин Крайчек (САЩ) с 5:7, 2:6.", "date": "2019.05.14", "title": "Димитров излиза срещу Щруф този следобед"}
{"url": "https://www.monitor.bg:443/bg/a/view/germanija-predupredi-za-opasnost-ot-teror-v-evropa-165057", "text": "Германското външно разузнаване предупреди, че терористичната организация „Ислямска държава“ може да организира атентати в Европа, съобщи Дойче веле. За пръв път директорът на Федералната служба за защита на конституцията (BfV) Томас Ханделванг беше домакин на годишния симпозиум на службата за външно разузнаване в Берлин. Ханделванг предупреди, че никой не трябва да се заблуждава от военния разгром на „Ислямска държава“ в Сирия. Организацията продължава да действа, като пример са атентатите в Шри Ланка, където загинаха стотици. \"Продължава разпространението на пропаганда от привържениците на „Ислямска държава“ и тази пропаганда призовава за атаки срещу цели на Запад\", каза директорът на BfV. На срещата на разузнавачите беше засегната и темата за крайнодесния и крайнолевия екстремизъм. \"Крайнодесните се възползват от определени проблеми, за да се доближат до граждани, които не са техни привърженици и да отровят атмосферата с пропаганда и дезинформация\", заяви Ханделванг. Ксенофобските протести в Кемниц след смъртта на германец са типичен пример, смята шефът на BfV. Заподозрените бяха иракчанин и сириец, а протестите продължиха с дни.", "date": "2019.05.14", "title": "Германия предупреди за опасност от терор в Европа"}
{"url": "https://www.monitor.bg:443/bg/a/view/ucheni-ot-tri-kontinenta-obsyjdat-syvremennija-ezik-165049", "text": "120 учени от Европа, Северна Америка и Азия ще обсъдят днес тенденциите в състоянието на съвременния български език по време на конференция в София. Тя ще се състои от 14 часа в сградата на Българската академия на науките (ул. „15 ноември“ No 1, зала „Проф. Марин Дринов“). Учените ще представят доклади, свързани с историята на езика, произхода на думите и родните диалекти. Те ще дискутират развитието на езика в областта на граматиката и сегашната кодификация на граматичната норма.", "date": "2019.05.14", "title": "Учени от три континента  обсъждат съвременния БГ език"}
{"url": "https://www.monitor.bg:443/bg/a/view/izslushvat-kobrata-v-kalifornija-dnes-165067", "text": "Спортната комисия в Калифорния изслушва във вторник Кубрат Пулев. Лицензът на Кобрата беше отнет, след като боксьорът целуна репортерката Дженифър Равало по време на интервю след победата му над Богдан Дину. Впоследствие тя си нае адвоката Глория Олред, за да съди българина. Американката от филипински произход обвини Пулев в сексуален тормоз и поиска 600 000 долара обезщетение. Нокаутираният в 7-ия рунд Богдан Дину също подаде жалба заради непозволен удар на съперника. Той иска или служебна загуба за Кубрат, или двубоят да се преиграе. И двата въпроса днес ще бъдат разгледани от спортната комисия.", "date": "2019.05.14", "title": "Изслушват Кобрата в Калифорния днес"}
{"url": "https://www.monitor.bg:443/bg/a/view/mogerini-predupredi-rusija-zaradi-pasportite-v-donbas-165062", "text": "ЕС ще предприеме действия в отговор на решението на Руската федерация да раздава руски паспорти на украински граждани на окупираните територии в Донбас. Това стана ясно от изявление на еврокомисаря по външната политика Федерика Могерини на пресконференция след заседанието на външните министри на ЕС.Темата днес е била обсъдена от министрите, а следващите стъпки се очакват в рамките на няколко седмици. \"Обсъдихме този въпрос не само в рамките на Източното партньорство, но и с министрите в рамките на Съвета на ЕС. Уверена съм, че ще има следващи стъпки през следващите седмици.\" - увери Могерини. \"Решението на Кремъл да издава руски паспорти на жителите на окупираните територии на Донбас е грубо нарушение на международното законодателство, затова ЕС трябва да въведе нови санкции срещу Руската федерация.\" - коментира на свой ред литовският министър на външните работи Линас Линкявичус. Наблюдавахме т. нар. процес на паспортизация в Грузия, това не ес случва за първи път. Ние се споразумяхме - ако стане нещо нередно, ако продължат нарушенията на международното законодателство, на международните ангажименти, ако Русия продължи да нарушава договореностите, трябва да помислим за допълнителни мерки. Според моето убеждение, трябва да бъдат въведени допълнителни санкции.\" - посочи Линкявичус. В кулоарите на срещата на Източното партньорство украинският министър на външните работи Павло Климкин заяви, че проблемът засяга не само Украйна и Грузия, които станаха обект на агресия от страна на Русия, но и страните от ЕС, на чиито територии живее рускоезично население.", "date": "2019.05.14", "title": "Могерини предупреди Русия заради паспортите в Донбас"}
{"url": "https://www.monitor.bg:443/bg/a/view/sybirat-kulinarnite-termini-v-interaktivna-karta-165045", "text": "Учени от Института по български език на БАН подготвят интерактивна карта, в която ще са събрани всички кулинарни особености на различните региони. Това обясни пред „Монитор“ ръководителят на проекта доц. д-р Ана Кочева. Картата ще представя традиционната българска кухня по цялата ни езикова територия. Според екипа кулинарното райониране в лингвистичен аспект би допринесло много за изследване не само на българската кулинарна терминология, но и за възстановяване на производството на автентични български ястия и напитки, което пък е ключово за развитието на туризма. Първата експедиция по проекта е в Троянския край. Според учените това е един от най-важните региони за българския книжовен език в миналото и съвременната диалектология. Причината е, че той пази ярки особености в областта на фонетиката и морфологията – редукция, пълен член, генерализирани винителни форми и др. За целите на проучването екипът е посетил Шипково, Гумощник, Голяма Желязна, Орешак, махала Баба Стана. „Това беше първа експедиция, но нататък продължаваме по цялата езикова територия. Ще опитаме да направим записи и вън от държавните граници, като освен това мислим да представим и традиционната кухня на най-големите ни диаспори - в Банат и в Бесарабия. Идеята е да се заснеме самият начин на приготвяне, ще има видео и аудио материал. Тези кадри ще са на автентичния диалект в региона”, коментира доц. Кочева.", "date": "2019.05.14", "title": "Събират кулинарните термини в интерактивна карта "}
{"url": "https://www.monitor.bg:443/bg/a/view/nakazatelnijat-syd-zasedava-po-deloto-sreshtu-vylcho-arabadjiev-165060", "text": "Днес Специализираният наказателен съд ще заседава по делото срещу Вълчо Арабаджиев. Арабаджиев е обвинен в пране на пари в особено големи размери - 2,7 млн. евро. В края на август 2018 г. бе извършена специализирана акция в офисите на хотел „Маринела” в София и хотел „Марица” в Пловдив, собственост на Ветко Арабаджиев. 10 души, сред които и синът му Вълчо, бяха задържани. От 10-те бяха привлечени шест лица под наказателна отговорност. При претърсване на адреси, хотели и домове бяха намерени над 10 млн. в брой, като по-голямата част от тях в евро. Арабаджиев е обвинен, че е държал над 2,7 млн. евро в банкова касета на свое име, като е знаел, че парите са придобити незаконно.", "date": "2019.05.14", "title": "Наказателният съд заседава по делото срещу Вълчо Арабаджиев"}
{"url": "https://www.monitor.bg:443/bg/a/view/d-r-veselin-gerev-revnostnata-paranoja-se-prevryshta-v-bich-za-semejstvoto-165042", "text": "Задейства се и стокхолмският синдром, казва в интервю за \"Монитор\" психиатърът - Като проследявам случаите от последните няколко месеца, мога да кажа, че става дума за т.нар. ревностна параноя. Това е основен проблем и още преди време предупредих, че ще се превърне в основен бич за обществото ни. Интересното е, че в повечето случаи тя е свързана с алкохола. А голяма част от българите лекуват напрежението точно с алкохол, защото това е най-достъпният антидепресант. Хората могат да го получат, без да посетят лекар. Какво обаче се получава с течение на времето? Човек започва да пие, от това става раздразнителен и агресивен. Нещо повее - алкохолът е единственото психоактивно вещество, което отваря ножицата на импотентността. Той покачва много силно либидото, желанието за секс, но намалява потентността. Това кара мъжете да изпадат в странни и деликатни състояния. Човек започва да си внушава, че жена му му изневерява - със съседа, с колеги, непознати. Ревнува я от всичко и от всеки и в един момент се стига дотам, че импулсивно тласнат от алкохола, преминава към крайни действия. Това е саморазправата. Имахме вече няколко такива случаи. И те ще стават все повече, защото у нас се консумира много алкохол и се смесва с дрога и други вещества. Това подклажда т.нар. ревностна параноя. Големият проблем е, че това състояние, предизвикващо лудост и импулсивност в действията, е оправдано от закона като моментно психично състояние. - Едното е заложено, другото се придобива. Няма гаранция как психиката ще реагира в определена ситуация. Но човек или е параноидна, или е ревнива личност. В повечето случаи жените се лепят като магнит на такива мъже. - Защото забележете - той я ревнува, защото я обича. След това се преминава на втората фаза на ревностната параноя - шамарите и домашното насилие. След това мъжете се извиняват на жертвата, като изтъкват, че го правят от любов. Задейства се стокхолмският синдром. След това започват побоищата - закани, заплахи, вадят се ножове. Искат обяснение защо партньорката им е погледнала някого. Обикновено такива жени вървят с наведена глава, защото се страхуват, че ще ги обвинят, че имат сексуално желание към даден човек. Обикновено мъжете подивяват от това, че либидото им е много високо, имат голямо желание да правят секс, но потентността им е нулева. Затова изпитват гняв към околните и се заканват със саморазправа. Психиката им до такава степен се изкривява, че са склонни на крайни действия. Тези случаи ще стават все повече. - Имал съм няколко случая на ревностна параноя. В единия партньорите се разделиха. Те бяха доста известни хора, артистично семейство, но положението стана нетърпимо. Накрая жената осъзна, че не става дума за никаква любов, а за терор. - Първо трябва да кажем, че подобно състояние не се активира от днес за утре. Има така наречената психологична характерова почва. Човек е мнителен, подозрителен и най-вече ревнив. Обсебващ дори. Много жени обаче го приемат като голяма любов. У нас тези понятия се бъркат, а ревността в повечето случаи е болестно състояние. Другото нещо е, че се започва първо със словесни заплахи и ограничения, след това се преминава към шамарите и накрая следва брутален побой или убийство, защото човек не вижда друго решение на проблема. По никакъв начин не му се дава повод за това. Става дума за изкривяване на психиката под въздействието на тези фактори. Затова най-често ревностната параноя се свързва с едно определение - алкохолна. Така е въведена в международната класификация на болестите от зависимост към психоактивни вещества. - Донякъде, ако детето е ставало свидетел на разправии в семейството, бащата е посягал на майката, то възприема този модел на поведение. Във възрастта между 12-14 години децата имат промяна в психиката, която е свързана със стратегиите на копиране на поведението на възрастните. Ако проследите как един тийнейджър говори, може да разберете какви са отношенията на родителите му. Имайте предвид обаче, че все по-често се случва и жени да бият мъжете. Имах случай от последните две седмици на жесток побой над мъж от жена. Тя също пиеше и също го ревнуваше. Така че не възприемайте само мъжете като агресори. Хората вече живеят динамично, дрогират се, приемат стимуланти и нещата се изместват. - Ревностната параноя е абсолютно лечимо заболяване. Първо се лекува алкохолната зависимост, след това психологичният проблем. Както казах, в 90% от случаите става дума за алкохолна ревностна параноя. Ето, мъжът, когото издирват от Костенец за убийство, е асоциален тип, психопат, с алкохолна зависимост. Мотивът за убийството е същият - живял е на семейни начала с жертвата, след като я тормози, той я напуснал и след това я убива. А най-големият проблем е, че когато една жена подаде жалба в полицията, че към нея се упражнява тормоз, никой не обръща внимание на това. Спомнете си случая с Викторио Александров, който уби приятелката и детето си. Жената бе подавала няколко пъти оплаквания. Това ни връща във времето от началото на миналия век в Щатите, където пистолетът решава всеки проблем. След това се вадят аргументи, че тези хора имат психическо заболяване и те се измъкват от закона. - Отдавна сме в него. Алармирам за това от 2005 година. Това се дължи на безнаказаността на тези деяния и на факта, че хората масово злоупотребяват с дрога, алкохол, че решават проблемите по елементарен начин. Другата причина е, че алкохолизмът не се лекува в клиника принудително, както беше преди 1997 година. Същото важи и за зависимите от наркотици. Така че още преди време казах, че това ще стане бич за българското семейство и практиката го потвърждава. Специалист по психиатрия Завършва медицина във ВМИ - Пловдив Специализирал е психиатрия в психодиспансера в Пловдив, работил е като консултант към Военна болница и ДКЦ „Св. Врач” Специализирал е в Университетската клиника във Франкфурт на Майн, Германия В момента работи като психиатър на свободна практика", "date": "2019.05.14", "title": "Д-р Веселин Герев: Ревностната параноя се превръща в бич за семейството"}
{"url": "https://www.monitor.bg:443/bg/a/view/prepitvat-chetvyrtoklasnicite-po-chovekyt-i-obshtestvoto-165061", "text": "С изпит по „Човекът и обществото” продължава националното външно оценяване на четвъртокласниците. Тестът включва 16 задачи от затворен тип с три възможни отговора, от които само един е верен, и още 3 задачи от отворен тип, на които учениците трябва да отговорят сами. На всеки от изпитите четвъртокласниците имат на разположение един учебен час за работа, а продължителността за децата със специални образователни потребности е два учебни часа. Последният изпит от Националното външно оценяване на четвъртокласниците е по „Човекът и природата“ и ще се проведе на 16 май. Тази година учениците в 4-ти клас са около 60 000, уточниха от образователното министерство.", "date": "2019.05.14", "title": "Препитват четвъртокласниците по „Човекът и обществото“"}
{"url": "https://www.monitor.bg:443/bg/a/view/trymp-planira-sreshta-s-putin-prez-uni-v-japonija-165058", "text": "Президентът на САЩ Доналд Тръмп заяви, че планира да се срещне с държавния глава на Русия Владимир Путин по време на форума на G20 в Япония, който ще се проведе в края на юни, предаде Би Би Си. \"Да, ще се срещна с Путин\", заяви той пред журналисти в Белия дом. По думите на Тръмп, неговата администрация е била най-твърда по отношение на санкциите срещу Русия, но има смисъл да се подобрят отношенията с Москва. Напомняме, днес държавният секретар Майк Помпео ще се срещне в Сочи с президента на Русия Владимир Путин и външния министър Сергей Лавров. По-рано стана известно, че по време на форума на G20 се предвижда и среща между Тръмп и китайския лидер Си Дзинпин.", "date": "2019.05.14", "title": "Тръмп планира среща с Путин през юни в Япония"}
{"url": "https://www.monitor.bg:443/bg/a/view/trovjat-meda-s-himikali-za-rastitelna-zashtita-165050", "text": "Започналите пръскания на посевите и градините увеличават рисковете не само от отравяне на пчелите, но и от попадане на химикалите в меда, алармират стопани. Според пчеларя Сребрин Илиев използването на пестициди в страната се контролира слабо и масово се използват неразрешени препарати. По думите му не се правят проверки какво има в резервоарите на пръскачките, а само се събират етикети от опаковките на използваните химикали, без да има гаранция „Пчеларите се задължават да стоят при кошерите си и след пръскането да видят дали са им изтровени пчелите. До 24 часа те трябва да занесат загиналите насекоми за изследване. В събота и неделя обаче двете лаборатории не работят и често най-големите пръскания се правят именно тогава и в други неработни дни. На всичкото отгоре изследванията са скъпи - поне 400 лв.“, обяснява той. Пчеларят твърди още, че в много западни страни е забранено да се пръскат химикали за растителна защита от въздуха, а в Испания, Франция и в американския щат Калифорния са минали само на нощни пръскания, като по този начин се намаляват рисковете за пчелите. „Трябва в България да има джипиеси на пръскачките и да се знае във всеки един момент къде се намират“, смята той. Илиев твърди, че в много други страни попадат отрови в меда, защото и се получава натрупване на препаратите в растенията, земята и от там пчелите го носят. Рискът от мед с отрови е по-нисък, ако е добит от район, където няма интензивно земеделие. Според пчеларя качеството на меда може да се провери само в лаборатория. „Друг проблем е, че масово се продават буркани без етикети. Практиката на доста колеги е, че те изкарват документ за една тенекия мед и след това с тоя документ продават много по-големи количества“, твърди той. Освен проблема с нерегламентираните пръскания пчеларят припомни и ненужното използване на лекарства за профилактика на пчелите. “Медикаментът е безплатен и затова те го взимат и тъпчат кошерите. Профилактиката не трябва да е само със синтетични лекарства, които се предозират. който се продава по магазините“, обясни Илиев. Относно вноса на мед от трети страни у нас инж. Михаил Михайлов, председател на едно от браншовите сдружения, обясни, че тези количества намаляват възможностите за пласмент на родните продукти. По думите му, за да се напише на етикета „монофлорен мед“, то съдържанието от един полен трябва да бъде над 33%.", "date": "2019.05.14", "title": "Тровят меда с химикали за растителна защита"}
{"url": "https://www.monitor.bg:443/bg/a/view/otchitat-rezultatite-ot-prouchvane-na-dvojnija-standart-pri-hranite-165059", "text": "Резултатите от проведено проучване на пазара на храни и спиртни напитки и на големите им дистрибутори в Европейския съюз ще бъде представено днес от Комисията за защита на потребителите (КЗП). Анализът е извършен в рамките на проект във връзка с двойния стандарт при потребителските стоки за установяване на нелоялни търговски практики. Ще бъде обявен списък от храни и напитки, от които ще се вземат проби, методиката на изследване и оценката на съответствието на храните от дадена марка, предлагана на различните пазари в Общността. На представянето ще присъстват и експерти от Българската агенция за безопасност на храните (БАБХ).", "date": "2019.05.14", "title": "Отчитат резултатите от проучване на двойния стандарт при храните"}
{"url": "https://www.monitor.bg:443/bg/a/view/dva-samoleta-se-sblyskaha-nad-aljaska-165056", "text": "Петима души са загинали, а други десет са ранени, след като два хидроплана се сблъскаха край бреговете на американския щат Аляска, съобщи ABC News, позовавайки се на Федералната авиационна администрация на САЩ. По първоначални данни двата самолета са се сблъскали във въздуха на около 15 километра от град Кетчикан в югоизточната част на щата. В самолетите са пътували общо 14 пътници и двама души екипаж. Трима от пострадалите са в тежко състояние. Започнало е разследване за причините, довели до инцидента.", "date": "2019.05.14", "title": "Два самолета се сблъскаха над Аляска, петима загинаха"}
