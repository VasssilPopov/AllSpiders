{"url": "https://www.monitor.bg/bg/a/view/prashtat-slujitelite-na-dans-na-fizzarjadka-184713", "text": "Държавните служители на Държавна агенция „Национална сигурност“ ще трябва да осъществяват обща физическа подготовка чрез специално предвидени за тази цел занимания с физически упражнения или вид спорт. Физзарядката ще трябва да продължи – вторник и четвъртък – един в работно и един в извънработно време, които са последователни. Това предвижда проект на Инструкция за условията и реда за поддържане на физическата подготовка на държавните служители в Държавна агенция „Национална сигурност”, публикуван миналата неделя за обществено обсъждане. Проектът на инструкция е изготвен в изпълнение на разпоредбата на чл. 68 от Закона за Държавна агенция „Национална сигурност”, съгласно която по време на службата си държавните служители на Държавна агенция „Национална сигурност“ са по ред, определен с инструкция на председателя на агенцията. Целта на часовете по спорт е членовете на ДАНС да поддържат форма както със специализирани, така и с общи тренировки, Държавните служители, заемащи длъжност главен експерт или по – ниска също ще имат изпити, които ще се оценяват с „изпълнил“ или „неизпълнил“, в зависимост от резултатите им.  Тези, които нямат възможност да посещават заниманията по физическо, пък които ще се провеждат веднъж месечно. Самите тренировки пък няма да повлияят на държавния бюджет, се посочва в мотивите за проекта.", "date": "2020.01.01", "title": "Пращат служителите на ДАНС на физзарядка"}
{"url": "https://www.monitor.bg/bg/a/view/zakopchaha-drogirani-kupondjii-s-kradena-kola-184704", "text": "Двама купонджии с ударен луксозен автомобил БМВ бяха арестувани в първия ден на Новата година и проснати с с белезници върху капака на колата. За това съобщават очевидци на екшъна по новия булевард „Левски” във Варна. За две полицейски коли и ударено БМВ на спирка „Дубровник” в посока „Владиславово”, информира със снимки в групата „Виждам те КАТ – Варна“ Ивелин Луканов. Според очевидци, колата се е движела с висока скорост по булеварда, но не е ясно защо двамата младежи са с белезници, проснати на капака на колата. Според други, става дума за арест след полицейска гонка, трети пък са категорични, че вероятно е имало автоинцидент, след който виновниците са се опитали да избягат и са задържани. По-късно стана ясно, че „закопчаните“ махмурлии са се блъснали следпразнично с крадена кола, а шофьорът бил и без книжка. Така твърди и друг автор на снимка, публикувана в групата. Рая Димитрова посочва още, че задържаните са били освен с алкохол и с наркотици в кръвта.  ", "date": "2020.01.01", "title": "Закопчаха дрогирaни купонджии с крадена кола "}
{"url": "https://www.monitor.bg/bg/a/view/biznesyt-prodyljava-da-strada-ot-lipsa-na-rabotnici-184715", "text": "Една трета от промишлените предприятия у нас посочват недостига на работна ръка като основен проблем за дейността си. Това показват данни на Националния статистически институт (НСИ) към декември 2019 г. Проучванията на института сочат още, че въпреки този фактор, показателят за доверието в промишлеността в нараснал с 0.9% спрямо ноември. През октомври промишленото производство пък се е увеличило с 1.7% спрямо същия период на 2018 г., а основен принос за това имат добивната промишленост (9.4% ръст) и преработващата промишленост (2.5%). При производството и разпределението на електрическа и топлоенергия и газ пък е налице спад от 6.8%. През октомври общият показател на доверие на потребителите се е покачил с 1.1 пункта в сравнение с юли, като при населението в градовете увеличението е 1 пункт, а при населението в селата - 1.6 пункта. Българите изпратихме 2019 г. с оптимизъм за икономиката на страната, а прогнозата на НСИ е, че в следващите 12 месеца мнението им леко ще се подобри. Оценката за развитието на българската икономика през последната година се е подобрила с 2 пункта, а очакванията за следващата година са се подобрили с 3.3 пункта. По предварителни данни произведеният брутен вътрешен продукт (БВП) през третото тримесечие на 2019 г. възлиза на 31.8 млрд. лв. по текущи цени. На човек от населението се падат по 4544 лв. от стойностния обем на показателя. Износът ни и преките чуждестранни инвестиции в страната бележат ръст през октомври, a вносът ни намалява с 223.1 млн. eвро спрямо октомври 2018 г.", "date": "2020.01.01", "title": "Бизнесът продължава да страда от липса на работници"}
{"url": "https://www.monitor.bg/bg/a/view/famozen-gol-v-kraja-sprja-chelsi-184703", "text": "Фантастичен гол на Джаханбакш донесе точка на „Брайтън“ срещу „Челси“ в мач от 21-ия кръг във Висшата лига на Англия. Иранецът влезе в игра като резерва, а в 84-а минута с блестяща задна ножица изравни резултата за крайното 1:1. Сесар Аспиликуета откри резултата за „Челси“ в десетата минута, като отбеляза първия гол във Висшата лига за 2020 година. Така отборът на Франк Лампард продължава да е четвърти в класирането, но през последните седмици постепенно разликата между него и преследвачите намалява. Преди да изиграят срещите си от 21-ия кръг „Манчестър Юнайтед“ и „Тотнъм“ са съответно на пет и шест точки зад \"сините\". Освен това клубът регистрира загуба от 96,6 млн. лири за финансовата година, завършила на 30 юни 2019 г. Липсата на участие в Шампионската лига през миналия сезон, трансферите на Жоржиньо, Матео Ковачич, Кепа Арисабалага и Кристиан Пулишич доведоха до загубите в размер на близо 100 милиона паунда, пише във финансовия отчет на лондонския клуб, който е цитиран от британските медии. Въпреки това от ръководството на \"сините\" са категорични, че са спазили изискванията за финансов феърплей на УЕФА. Общите дългове на „Челси“ се покачиха на 446,7 млн. лири. В друг ранен мач от кръга „Астън Вила“ спечели едва втората си победа като гост в английското първенство, след като се наложи с 2:1 срещу „Бърнли“. Това бе и първата победа на бирмингамците на \"Търф Муур\" от 1936-а година насам. „Вила“ вкара чрез Джак Грийлиш още в 11-та минута, но ВАР отмени гола заради минимална засада. Английският халф обаче записа асистенция само 12 минути по-късно, когато подаде на Уесли и бразилецът стреля покрай Ник Поуп за 1:0 в полза на гостите. Грийлиш покачи на 2:0 четири минути преди почивката и „Астън Вила“ се сдоби с комфортен аванс, който не изпусна до края. Така тимът се измъкна от зоната на изпадащите и е с 21 точки, докато „Уест Хем“ е под чертата с 19. „Бърнли“ има три точки повече от бирмингамците.", "date": "2020.01.01", "title": "Фамозен гол в края спря „Челси“"}
{"url": "https://www.monitor.bg/bg/a/view/travis-skot-dyshterja-mi-e-naj-dobrata-mi-prijatelka-184706", "text": "Рапърът Травис Скот заяви, че дъщеричката му Сторми е и най-добрата му приятелка. За изпълнителят на Sicko Mode това да е баща надхвърля и най-смелите му фантазии. „Да съм татко е по-добро нещо, отколкото някога съм си представял. Сторми е най-добрата ми приятелка. Това е лудост.“, коментира пред сп. XXL той. Скот издаде още, че винаги ще таи чувства към майката на детето си – риалити сензацията Кайли Дженър. Трудното във връзките е да си създадеш такава, без да ти се месят милион външни лица.“, уточни той. Припомняме, че Травис и младата милиардерка се разделиха през октомври. Те бяха две години заедно и запазиха приятелски отношения след краха на връзката си.", "date": "2020.01.01", "title": "Травис Скот: Дъщеря ми е най-добрата ми приятелка"}
{"url": "https://www.monitor.bg/bg/a/view/viktorija-georgieva-veche-imam-pesen-za-evrovizija-184695", "text": "Младата певица Виктория Георгиева се подготвя с пълна пара за участието си на Евровизия напролет. Именно доброто представяне на песенния конкурс е сред най-големите й желания за новата 2020 г., сподели самата тя пред последователите й онлайн. написа изпълнителката на I Wanna Know в социалните мрежи минути, преди да удари часът на новата година. Георгиева върна лентата назад до година по-рано, когато била записала в тефтер мечтите си за 2019 г. Именно да получи шанса да представи България на Евровизия се оказва едно от желанията й. За тази година пък Виктория си пожелава още да реализира първия си албум, да се срещне с все повече хора и възможности чрез музиката и да отдели повече време за семейството си, което ще пътува заедно с нея към Ротердам за конкурса през месец май. Певицата не пропусна да си пожелае и да продължава да популяризира каузата за намиране на дом на бездомни животинки у нас. Самата песен за Евровизия ще бъде представена за първи път в началото на месец март. До тогава тя ще работи по нея с едни от най-успешните европейски продуценти и композитори. Междувременно стана ясно, че всички билети от първата вълна пропуски, пуснати в продажба, са вече изкупени. Очаква се феновете да могат да подсигурят присъствието си на конкурса и от края на януари. Тогава ще бъде пусната втората вълна с билети, това ще се случи отново и през март. Общият брой пропуски, които ще бъдат в продажба, са 43 000. В това число са включени и билетите за двата полуфинала, финала, както и за репетициите.", "date": "2020.01.01", "title": "Виктория Георгиева: Вече имам песен за Евровизия"}
{"url": "https://www.monitor.bg/bg/a/view/kakvo-se-promenja-pri-danycite-prez-2020-ta-184717", "text": "Още в началото на 2020 г. ще влязат в сила и множество данъчни промени. Една от тях е, че данъчните декларации, които всеки работещ подава към Националната агенция по приходите (НАП), ще се приемат от 10 януари. Това важи както за хартиените декларации, така и за тези, предадени по електронен път. Декларациите за облагане с корпоративен данък също ще се приемат от 10 януари. Новост за 2020 г. е, че гражданите ще си спестят време, защото декларациите вече ще бъдат попълвани автоматично, стига да бъде предоставен персонален идентификационен код (ПИК) или електронен подпис. Всеки обаче трябва да провери доколко е вярна въведената информация. За разлика от предишни години, то сега прилежните български граждани ще може да се възползват от 5% или до 500 лв. отстъпка от данъка за довнасяне стига да подадат документи до края на март 2020 г. Служебните бележки отпадат, а справката за изплатени през годината доходи и удържани данъци и задължителни осигурителни вноски вече ще се внася само по електронен път. Към данъчната декларация вече ще се подават три документа по-малко: копие от решение за намалена работоспособност, копие от решение за ТЕЛК/НЕЛК и копия на платежни документи, които удостоверяват направените вноски за закупуване на осигурителен стаж при пенсиониране. От 1 юли, с приети промени в Данъчно-осигурителния процесуален кодекс, адвокати, счетоводители, банкери, инвестиционни посредници и застрахователни посредници ще могат да известяват НАП, ако заподозрат опит за избягване на плащане на данъци. Причина за приетите промени е влязла в сила европейска директива, с която се цели ранно оповестяване от подобни рискове. Както всяка година, и 2019 г. не бе изключение, и седмици преди да се започне разглеждането на държавния бюджет за догодина, в данъчните закони се направиха редица промени. От 2020 г. в складовете за акцизни стоки като етилов алкохол, цигари и петрол, вече ще се поставят камери. Инвестициите от предприятие в общинска инфраструктура, която е близо до него и спомага за дейността му, няма да се признават за данъчни цели и съответно няма да се облагат. За да се прекъсне практиката по избягване на регистрация по Закона за ДДС, ако в един търговски обект видимо свързани фирми извършват дейност една след друга, в облагаемия накрая оборот ще се включват и приходите на тези, работили на същото място за максимум 12 месеца. Сумирането на оборотите обаче ще отпадне, ако между смяната на дружествата има 1 месец неактивност на търговския обект. От средата на декември 2019 г. таксите за международни преводи в евро поевтиняха и вече струват средно 3 лв. Заради десетократното поевтиняване някои от банките вдигнаха цените на други свои услуги и се очаква цената на вътрешнобанковите преводи да скочи с от 0,30-0,50 ст. до 1,00-1,50 лв.", "date": "2020.01.01", "title": "Какво се променя при данъците през 2020-та"}
{"url": "https://www.monitor.bg:443/bg/a/view/nad-160-varnenci-preminaha-v-novogodishnata-nosht-prez-shokova-zala-184694", "text": "163 души преминаха през Шокова зала на МБАЛ „Света Анна“ във Варна\" в Новогодишната нощ. 14 от тях са с по-тежки наранявания и са хоспитализирани за болнично лечение. Това съобщиха в първия ден от Новата 2020 година от здравното заведение. Сред пациентите няма нито един пострадал от пиратки, уточняват оттам. За сметка на това, най-голям е броят на пострадалите с травми на глава, като най-често това са мъже и жени, видимо употребили прекалено много алкохол.", "date": "2020.01.01", "title": "Над 160 варненци преминаха в Новогодишната нощ през Шокова зала"}
{"url": "https://www.monitor.bg:443/bg/a/view/nad-1-mlrd-leva-deficit-v-budjeta-za-2019-g-184698", "text": "Държавният бюджет за 2019 г. може да завърши с 1.1 млрд. лв. дефицит. Това показват предварителните данни и оценки на Министерството на финансите. Като причина за превишението на разходите над приходите финансовото министерство посочва новият тип бойни самолети за българските военновъздушни сили, чиято покупка завърши през лятото на 2019 г. Но изстребителите бяха купени през лютото и въпреки отпусната сума в края на ноември в хазната имаше излишък. Вероятно повече пари, дадени от правителството през декември, за тол системата, дострояването на магистрала „Хемус“, и за админстрацията, са довели до минуса в сметките на държавата. Данните за консолидираната фискална програма сочат още, че очакваните приходи, помощи и дарения за 2019 г. са 43.896 млрд. лв. Спрямо 2018 г. е налице ръст от 4.245 млрд. лв. като той се дължи на всички видове постъпления. Основна тежест обаче имат приходите от данъци, които са с 3 млрд. повече спрямо предходна година. Косвените данъци нарастват с близо 1.4 млрд. лв. Спрямо 2018 г. значителен ръст се отчита и при приходите от социални и здравноосигурителни вноски, корпоративните данъци и други. Очакваните разходи пък се равняват на 45.038.7 млрд. лв. Спрямо 2018 г., когато те са били 39.515 млрд. лв., е налице ръст. „Нарастването се дължи на по-високия размер на капиталовите разходи – включително разходите, свързани с проект за придобиване на нов тип боен самолет за българските ВВС, разходите за персонал, по-високи социални и здравноосигурителни плащания\", поясняват от МФ. Частта от вноската на България в бюджета на Европейски съюз (ЕС), изплатена към края на годината, е 1.193 млрд. лв.", "date": "2020.01.01", "title": "Бюджетът на минус с милиард в края на годината"}
{"url": "https://www.monitor.bg/bg/a/view/inspekcijata-po-truda-pogva-avtoservizite-184711", "text": "Проверки и санкции за автосервизите, това ще са мерките за контрол, които Главна инспекция по труда започва през 2020 година, заявиха от институцията за „Монитор“. Това е в отговор на проекта на КНСБ „Сивото убива“, по който тази дейност е идентифицирана като рискова. Мотивите за инициативата са данни от изследване на експертите на КНСБ, според което 1/5 или 21% от българската икономика е сива. Секторите с най-висок дял на \"сиви\" практики са сервизите за ремонт на автомобили, строителството, селското стопанство и леката промишленост. По предложение на КТ „Подкрепа“ пък ще има кампания и проверки в болниците с акцент върху разпределението на работното време, разясняват още от ГИТ. Между 25 и 30 на сто от всички българи участват в сивата икономика, показва изследване на БАН. Според учените колкото по-слабо развита е дадена икономика, толкова повече предпоставки има за прилагането на сиви практики. Както е известно, България се нарежда на последно място по доходи в Европейския съюз. Две са основните причини хората да приемат работа в разрез с трудовите закони - липсата на постоянно действащи предприятия и ниските доходи, отчитат от академията. Голяма част от сивите практики засягат трудовото законодателство и основната сред тях е работата без трудов договор. Работното време и заплащането са най-честите нарушения при сезонната заетост. Хората се наемат за кратко време и знаейки това, самите те са склонни да се отказват от правата си – да работят повече, да работят дори без договори, да получават част от възнагражденията си нерегламентирано, за да са свободни от данъци и осигуровки, с мисълта, че така ще получат повече средства и ще могат да покрият разходи за времето, в което вече ще са без работа, така обясняват проблема експертите от инспекцията по труда. Според анализите на експертите селското стопанство, хотелите и ресторантите, търговията. Инспекцията е натоварена да организира участието на България в общоевропейската кампания на Платформата за справяне с недекларирания труд, която ще се проведе в периода март – юни 2020-а, а третата седмица на март е планирана за седмица на действието, разясниха експертите от ГИТ. При около 180 000 нарушения на година контролните органи на инспекцията търсят административнонаказателна отговорност за около 10 000 от тях. И в две трети от актовете става въпрос за нарушения, свързани с осъществяването на трудовите правоотношения, защото с тях директно се отнемат осигурителни права или хората са лишени от жизненоважни за оцеляването им доходи. В останалите случаи се дават задължителни за изпълнение предписания. Това позволяват на работодателите да отстранят нарушенията, без да търпят санкции за това и така да подобрят условията на труд в своето предприятие, което пък е от полза за работниците им. Всъщност колко работодатели сме санкционирали не е от такова значение за положителните резултати от контрола, защото ние предприемаме мерки за отстраняване на всяко установено нарушение. Това неминуемо води до подобряване на условията на труд и в много случаи до предотвратяване на трудови инциденти.", "date": "2020.01.01", "title": "Инспекцията по труда погва автосервизите"}
{"url": "https://www.monitor.bg:443/bg/a/view/hiljadi-blokirani-ot-pojarite-v-avstralija-184693", "text": "Хиляди австралийци бяха блокирани на крайбрежието на страната от зловещите пожари, които тормозят страната от няколко месеца. Спасителни екипи започнаха да оказват помощ на хилядите,които потърсиха убежище по крайбрежни градове в Австралия от пожарите, които опустошават обширни райони на страната и са взели най-малко осем жертви само за 48 часа, предаде АФП. Военни кораби и самолети бяха изпратени да доставят хуманитарна помощ и да направят оценка на щетите след един от най-тежките дни от началото на сезона на пожарите. От понеделник вечерта са загинали осем души, с което общият брой на жертвите на пожарите става 17 души от септември. Безконтролни пожари продължават да бушуват в югоизточната част на страната. Разрушени са над 200 къщи, а някои села са изцяло унищожени. От началото на сезона на пожарите през септември са разрушени над 1000 къщи. Засегнати са общо 5,5 милиона хектара, което е по-голяма площ от Дания или Холандия. Хиляди туристи и местни жители са блокирани в крайбрежни селища в Югоизточна Австралия. Пожарите предизвикаха множество прекъсвания на електричеството, телефонните връзки и интернет. В крайбрежния туристически град Малакута 4000 души бяха хванати в капан на плажа, но останаха невредими под защитата на пожарникарски камиони. Възможно е обаче този град да остане отцепен в продължение на седмици. Там започна пускане на хранителни продукти по въздух, а в сряда пристигна и кораб с храна за две седмици.", "date": "2020.01.01", "title": "Хиляди блокирани от пожарите в Австралия "}
{"url": "https://www.monitor.bg/bg/a/view/prez-chas-vikat-linejka-za-mahmurluk-v-sofija-184716", "text": "„През час софиянци викат линейка за тежко главоболие, световъртежи и неразположение от махмурлук в първия ден от Новата година“. Това съобщи Катя Сунгарска – говорител на Центъра за спешна помощ за София – град и област. От три години насам обажданията са били най-много в празничтата пощ – 464. За сравнение през 2018-та сигналите за били 430, а в 2017-та 378. Петима са посрещнали 2020 година в токсикологията. Те са били препили и дрогирани, закарани са там с линейка на Центъра за спешна помощ. В нощта на 31 декември срещу 1 януари за дванадесет часа е имало 12 повиквания за болни деца. Седем са пострадалите от криминални побои в новогодишната нощ в столицата, оказана е помощ и е закаран за лечение един контузен в катастрофа. Освен тях линейки са викани за 6 битови травми – счупвания и Двамата са получили инсулти, други трима са били с обострени кардиологични проблеми. В новогодишната нощ спешните лекари не са викани за откъснати пръсти и травми в резултат на пиратки, не е имало и повиквания за инциденти по време на концерта на площада, уточниха от Центъра за спешна медицинска помощ. Във Велико Търново пък спешните сигнали са подавани предимно за преяли с обострени язви и гастрити, както и за препили. Нито един от тях обаче, не е бил в тежко здравословно състояние, което да налага спешни медицински интервенции и хоспитализиране. Двама са ранени при пукотевицата в първите минути на Новата година в Хасково, казаха от спешно отделение на Многопрофилната болница за активно лечение в града, където те са приети на лечение. 28-годишна жена е обгорена по гърдите и лицето от Възрастен мъж пък е с контузия на ръката от пиратка, уточниха от лечебното заведение. Около 70 адреса са посетили екипите на Центъра за спешна медицинска помощ в Русе, съобщи за „Монитор“ директорът на центъра д-р Иванка Маринова. Обикновено за денонощие в непразнично време посетените адреси са около 50, уточни д-р Маринова. Сигнали са подадени и за два инцидента с физическа саморазправа. 17 души са прегледани в Спешното отделение на УМБАЛ-Бургас в празничната нощ. Те били с обичайните оплаквания за сезона и с влошени хронични заболявания. Сред постъпилите в болницата навръх Нова година има само един случай на алкохолна интоксикация, съобщиха от здравното заведение. Зрелищна катастрофа в първите минути на Новата година стана на кръстовището на улиците „Стефан Стаболов“ и „Сан Стефано“, пред Новата поща. Такси остана в средата на кръстовището с разбита предница. Вторият автомобил, участвал в удара, е бил фолксваген, съобщават очевидци. Според тях именно тази кола е отнела предимство на таксито. 63 души преминаха през Шокова зала на МБАЛ „Света Анна“ във Варна в Новогодишната нощ. 14 от тях са с по-тежки наранявания и са хоспитализирани за болнично лечение. Това съобщиха в първия ден от Новата 2020 година от здравното заведение. Невнимателно отношение с пиратка изпрати 51-годишен мъж от Петрич в „Пирогов“. В новогодишната нощ той е транспортиран за спешния институт с травма на окото. По първоначална информация състоянието му е тежко. Сред пациентите няма нито един пострадал от пиратки, уточняват оттам. За сметка на това, най-голям е броят на пострадалите с травми на глава, като най-често това са мъже и жени, видимо употребили прекалено много алкохол.", "date": "2020.01.01", "title": " През час викат линейка за махмурлук в София"}
{"url": "https://www.monitor.bg:443/bg/a/view/georgi-bratoev-pod-vypros-za-olimpijskata-kvalifikacija-v-berlin-184696", "text": "Разпределителят на националния ни волейболен отбор Георги Братоев получи контузия при победата над Египет в контрола в София и е под въпрос за олимпийската квалификация в Берлин (5-10 януари). Нашите спечелиха първата проверка в зала „Христо Ботев“ с 3:1 (17, 21, -23, 27), а тази вечер играят отново при закрити за фенове и медии врати. В първия мач селекционерът Силвано Пранди започна с Георги Братоев, Цветан Соколов, Розалин Пенчев, Тодор Скримов, Виктор Йосифов, Алекс Грозданов и Теодор Салпаров като либеро. \"Според мен отборът е готов. Истината обаче е, че имаме общо взето само две тренировки оттук нататък и не очаквам нещо да се промени коренно. Като цяло съм доволен от видяното. Контузията на Георги Братоев обаче не е нещо съвсем безобидно. Той от доста време има проблеми с гърба, но съм уверен, че медицинският ни щаб ще направят всичко възможно, за да се възстанови бързо и да бъде на разположение за Берлин\", сподели Пранди. Женският ни отбор, който играе квалификация в холандския Апелдорн (7-12 януари), завърши наравно с Хърватия 2:2 (-22, -22, 19, 18) в първата контрола в София. Пети гейм не се игра, а мачът бе затворен за публика и журналисти. Двата тима ще се срещнат още два пъти – на 2 и на 3 януари.", "date": "2020.01.01", "title": "Георги Братоев под въпрос за олимпийската квалификация в Берлин"}
{"url": "https://www.monitor.bg:443/bg/a/view/kartata-inter-rejl-veche-ne-vaji-vyv-velikobritanija-184700", "text": "От 1 януари, пътуващите европейци вече няма да могат да използват картите ИнтерРейл (InterRail), за да пътуват във Великобритания, съобщи АФП. Това решение не е свързано с излизането на Великобритания от ЕС, съобщиха засегнатите компании. Британските железопътни компании няма да са част от картите Юрейл и ИнтерРейл от 1 януари 2020 година, уточни в комюнике Юрейл груп с централа в холандския град Утрехт. Билетите ИнтерРейл са предназначени за граждани на ЕС, а Юрейл - за неевропейски жители. Създаден през 1972 година, билетът ИнтерРейл позволяваше да се пътува в близо 30 страни в Европа.", "date": "2020.01.01", "title": "Картата ИнтерРейл вече не важи във Великобритания "}
{"url": "https://www.monitor.bg:443/bg/a/view/vikat-linejki-za-prekalili-s-alkohola-i-hranata-v-ruse-184702", "text": "Около 70 адреса са посетили екипите на Центъра за спешна медицинска помощ в Русе за времето от 19,30 часа на 31 декември до 17,00 часа на 1 януари. Това съобщи за „Монитор“ директорът на центъра д-р Иванка Маринова. Една трета от адресите са посетени преди настъпването на Нова година. Обикновено за денонощие в непразнично време посетените адреси са около 50, уточни д-р Маринова. Освен на хора с хронични заболявания екипите са оказвали помощ и на прекалили с алкохола и храната. Няма пострадали от пиратки или други пиротехнически изделия. Сигнали са подадени и за два инцидента. Към 3,00 часа е станал битов скандал в семейство, свързан с физическа саморазправа от страна на 38-годишен мъж. Към 6,00 часа тази сутрин на Сарайския мост 26-годишен мъж с психическо заболяване направил неуспешен опит за самоубийство. Животът му е вън от опасност.", "date": "2020.01.01", "title": "Викат линейки за прекалили с алкохола и храната в Русе"}
{"url": "https://www.monitor.bg:443/bg/a/view/top-9-na-nauchnite-otkritija-na-2019-g-184620", "text": "Изминаващата 2019 година донесе на света нови открития, които развълнуваха и онези, които са далече от науката. Работата на учените често остава невидима, но когато светът научи за тях, обикновено това е свързано и с добро заплащане. Човечеството успя да види първата в историята снимка на черна дупка. Дупката е с огромни размери и се намира в центъра на галактика M87. Диаметърът й е 40 милиарда километра - по-голям от този на Слънчевата система, а в заснемането й са участвали 8 телескопа, разположени по цялата Земя. Заедно те са образували един общ телескоп с диаметър 9000 километра. По-важното откритие е свързано с формата на черната дупка. Снимката показва, че тя е кръгла. Учените коментират, че постижението на проекта е огромно, защото това е първото оптично доказателство за съществуването на черни дупки. Месеци след като светът видя черната дупка авторите на първата снимка станаха милионери, като спечелиха наградата \"Пробив\", която е с парична равностойност три милиона долара. Тя отиде при международния екип на мрежата радиотелескопи Event Horizon, ръководени от Шеп Долман от Центъра по астрофизика „Харвард-Смитсониън“. В самото начало на 2019 г. сондата \"Нови хоризонти\", която вече фотографира Плутон, премина рекордно близо до астероида, намиращ се на 1,6 милиарда километра от Земята. Арокот, или Ултима Туле, се превърна в най-старото и най-отдалечено от нашата планета изследвано небесно тяло. То e oĸoлo 32 ĸилoмeтpa дълго и ce пpeдпoлaгa, чe e ocтaнaло нeпpoмeнeно от пъpвитe гoдини живoт нa Cлънцeтo. За това говори и ръждиво-червеникавият му тъмен цвят. Астрономите се учудиха, когато откриха следи от лавини върху обекта, чиято форма наподобява сплеснат снежен човек. И на Марс има земетресения, които шеговито астрономите нарекоха „марсотресения”. НАСА засече 21 марсотресения на Червената планета, използвайки суперчувствително устройство на апарата InSight, кацнал на Марс миналата година. Учените пуснаха извадка от записи, които са ускорени и обработени така, че да могат да бъдат чути от човешкото ухо. Марсотресенията са еквивалент на земетресенията и са причинени от движения във вътрешността на планетата, много вероятно от вулканични горещи точки. Изучаването на тази сеизмична дейност ще помогне за проучването на вътрешната структура на Марс и може също да помогне да се определи кои от вулканите на планетата все още са активни. Сеизмометърът на InSight е открил повече от 100 звукови събития, но експертите смятат, че само 21 от тях с голяма вероятност могат да се определят като трусове. Един от трусовете достига магнитуд 3,7, а друг е с пик 3,3. Останалите може да са марсотресения, но може да представляват различен източник на звук. \"Беше вълнуващо, особено в началото, когато чух първите вибрации\", каза инженерът Константинос Хараламбос от Imperial College London, който помага за осигуряването на аудиозаписите. \"Представяте си какво наистина се случва на Марс, докато InSightси стои на повърхността.\" Човечеството откри втората комета, идваща от чужда звездна система, и успя да направи първата ясна снимка на подобен обект. Кометата Борисов е открита от кримски астроном аматьор, а може би най-важната новина, свързана с обекта, е, че учените намериха следи от замръзнала вода на повърхността му. Адам Маккей от центъра \"Годард\" и колегите му сега откриха големи количества кислород около кометата, вероятно резултат от сублимиране на воден лед заради топлината от Слънцето. По техните данни кометата произвежда до 19 килограма вода в секунда. Астрономите отбелязват, че Борисов свидетелства за това, че животът е възможен и на други светове, тъй като водата е доста разпространен елемент. Теорията, че първите микроорганизми на Земята може да са били донесени от комета, също изглежда една идея по-възможна след откритието на междузвездната комета. На 3 януари 2019 г. Китай стана първата страна, успешно изпратила сонда и луноход на обратната страна на Луната. Малко след това се появиха и първите снимки, направени от повърхността на нашия спътник, която никога не виждаме. Благодарение на сондата стана ясно, че на обратната страна на Луната има богати на желязо минерали, идващи от мантията на нашия естествен спътник. Съставът на лунната мантия е слабо изучен. Откритието на споменатите минерали представлява истински пробив за науката. Според най-разпространената хипотеза Луната се е образувала след гигантски сблъсък на първичната Земя с небесно тяло с размерите на Марс, кръстено Тея. Този сблъсък е отнел материя от Земята, разтопени скали под формата на магма, които впоследствие са се наслоили и са образували Луната. Първоначално нейната повърхност е била океан от магма, който впоследствие се е охладил. Най-леките елементи са образували кората на естествения ни спътник. А по-плътните минерали, като оливина, са потънали в лунната мантия. Новото откритие на китайския луноход потвърждава хипотезата за \"океана от лунна магма\". Замърсеният въздух може да повлияе на тялото и ума ви – той води до астма, преждевременно раждане, сърдечни болести и дори до по-бърза смърт. Към тези негативни ефекти учените добавиха и още един, който е особено притеснителен. Експертите са открили, че дори и минималното излагане на мръсен въздух се свързва с психични заболявания при децата. По-специално проучването показва, че той повишава самоубийствените мисли и желанието за самонараняване при хора под 18 години. \"Смятаме, че щом стресът и още много други неща, които причиняват инфекции в тялото, водят до психични разстройства, то мръсният въздух може да повлияе по същия начин\", казва Кол Брокамп, водещ на изследването. „Ако дете има склонност към развитие на депресия или суицидни мисли, то мръсният въздух може да им повлияе още повече в тази негативна посока“, добавя Брокамп. Учени създадоха първия в света жив организъм с изцяло синтетичен ДНК код. Той наподобява вид бактерия, която обикновено може да се намери в почвата или в човешките черва. Специалисти от лабораторията по молекулярна биология на „Кеймбридж\" разчетоха и преработиха генетичния код на бактерията Escherichia coli (E-coli) и получиха клетки със синтетичната версия на преработения геном. Бактериите са живи, имат необичайна форма и се възпроизвеждат по-бавно. Но техните клетки функционират на базата на нови биологични закони, като произвеждат познатите ни протеини, но с пренастроен генетично код. \"Беше напълно неясно дали е възможно да се създаде толкова голям геном и дали е възможно да се промени толкова много\", заяви Джейсън Чин, експертът по синтетична биология, който ръководеше проекта. Отборът от „Кеймбридж“ е един от многото екипи, които се състезават през последните години в изграждането на синтетични геноми, предава \"Ню Йорк таймс\". Списъкът от потенциални употреби е много дълъг. ДHK e ocнoвaтa нa живoтa нa Зeмятa и cъxpaнявa гeнeтичнaтa инфopмaция в чeтиpи ĸлючoви xимичecĸи вeщecтвa - гyaнин, цитoзин, aдeнин и тимин, ĸoитo oбиĸнoвeнo ce oтбeлязвaт c тeхните пъpви бyĸви: cъoтвeтнo G, С, А и Т. Учени от Харвард са успели да добавят още 4 букви към ДНК, разширявайки двойно генетичната азбука. Значението на откритието, наречено \"ДНК на Хачимоджи\", е основополагащо за бъдещето на човечеството. Остаряването не е дълъг, непрекъснат процес, който се движи с една и съща скорост през целия ни живот, а своеобразен сериал от три серии. Нивата на протеини в човешката кръв са естествен биологичен часовник, те определят три етапа в стареенето на човека - 34, 60 и 78 години. Това разкрива проучване на група учени от Станфорд, публикувано в списанието Nature Medicine. Изследването е проведено от екип от учени от Медицинското училище в Университета в Станфорд, ръководено от Беноа Лехалие. Проучването предлага нов начин за надеждно прогнозиране на възрастта на хората с помощта на нивата на протеома в кръвта им. Протеомът представлява съвкупността от всички телесни протеини, произведени от клетка, тъкан или организъм за даден период от време. Или по-строго това е комплекс от експресираните протеини в даден тип клетки или организъм в даден период от време при дадени условия. Терминът е производен на думата \"протеин\" (белтък), подобен по произход на думата \"геном\" (съвкупността от всички гени в тялото). Нивата на 373 протеинa в кръвта показват важни неща за състоянието на човешкото здраве. Около една трета от видовете протеини, които учените са изследвали, се променят с възрастта и по този начин стават естествени индикатори за стареенето. Учени за пръв път откриха електрична дейност, напомняща човешката, в минимозъци, създадени инвитро въз основа на стволови клетки, предаде АФП. Това дава нови възможности за изследване на невродегенеративните болести. Учените смятат, че минимозъците нямат съзнание, защото напомнят мозъците на преждевременно родени бебета. Специалистите обаче не могат да го докажат, а това повдига нови въпроси от етично естество. От десетина години учени използват възрастни стволови клетки, за да създадат органели - клетъчни структури, които служат като модел на изследвания орган. Досега обаче церебралните органели не притежаваха активна невронна мрежа. \"Ако преди 5 години ме бяха попитали дали смятам, че е възможно церебрална органела да притежава усъвършенствана невронна мрежа, която е способна да генерира осцилации, щях да отговоря \"Не\" - каза биологът Алисън Муотри от Калифорнийския университет в Сан Диего. Пробивът станал отчасти възможен заради подобрения в отглеждането на култури от стволови клетки. Освен това било осигурено повече време за развитие на невроните, както в мозъците на фетуси в утробата. \"Първите етапи от неврологичното ни развитие са вписани в генома ни\", поясни ученият. Първите мозъчни вълни в органелите били открити след два месеца. Сигналите били редки и с една и съща честота. Постепенно обаче били генерирани вълни с различни честоти в по-редовен интервал. Учените констатирали, че е налице сходство между развитието на органелите и на 39 преждевременно родени бебета.", "date": "2020.01.01", "title": "Топ 9 на научните открития на 2019 г. "}
{"url": "https://www.monitor.bg:443/bg/a/view/prez-noemvri-mf-otchete-blizo-32-mlrd-leva-prihodi-ot-danyci-184699", "text": "Близо 32 млрд. лв. са данъчните постъпления, включващи и приходите от осигурителни вноски, показват статистиките на Министерство на финансите за ноември. Сумата представлява 92.6% от планираните за миналата година данъчни приходи. Приходите от преки данъци са 5.635 млрд. лв. или 85.9 % от предвидените в разчетите за годината. Косвените данъци пък са донесли 15.701 млрд. лв. на страната (95.5% от планираните разчети за 2019 г.). Постъпленията от ДДС са 10.355 млрд. лв. (95,6% от планираните разчети за 2019 г.). Акцизите възлизат на 5.088 млрд. лв. (95,4 % от планираните разчети за 2019 г.). Постъпленията от мита са 213.3 млн. лв. (90.1 на сто от годишните разчети за 2019 г.). Постъпленията от други данъци като тези за имот са общо 1.091 млрд. лв. или 93.3% от разчетите за годината. Приходите от социални и здравноосигурителни вноски са 9.559 млрд. лв., което представлява 92,1 % от разчетените за годината. Неданъчните приходи са в размер от 5.899 млрд. лв. или 89 на сто от годишните разчети. Към ноември приходите, помощите и даренията по консолидираната фискална програма са 39.853 млрд. лв. Спрямо ноември 2018 г. Те са нагоре с 4.044 млрд. лв. Разходите възлизат на 38.553 млрд. лв. или 83.3% от годишните разчети. Частта от вноската на Република България в бюджета на Европейски съюз (ЕС), изплатена към 30 ноември от централния бюджет, възлиза на 1.135 млрд. лв. Към ноември в бюджета е налице излишък от 1.3 млрд. лв.", "date": "2020.01.01", "title": "През ноември: МФ отчете близо 32 млрд. лева приходи от данъци"}
{"url": "https://www.monitor.bg:443/bg/a/view/geri-nikol-zakysa-navryh-nova-godina-video-184687", "text": "Певицата Гери-Никол посрещна Нова година с повредена кола. Не става въпрос обаче за истинското возило на яката дупара на БГ попа, а за сюжета към новото й парче. Песента носи името „Дръжте се мъжки“ и е в дует с рапъра 100 кила. Премиерата на проекта се състоя на 31 декември. Феновете са на мнение, че клипът е на ниво, но са разочаровани от текста. Част от него включва типичните за жанра лишени от смисъл изречения от типа „Искаш моята папая, дъвка ще дъвчеш, докато тъпчеш“. „Май е по-добре да си остане в 2019 това нещо, наречено песен“, и „Видео: Галена, а текст: Сузанита“, гласят само част от коментарите на слушателите. За 24 часа видеото събра около 270 000 гледания в YouTube.", "date": "2020.01.01", "title": "Гери-Никол закъса навръх Нова година (ВИДЕО)"}
{"url": "https://www.monitor.bg:443/bg/a/view/utvyrdiha-1-81-po-evtin-priroden-gaz-za-pyrvoto-trimesechie-184682", "text": "С 1,81% по-ниска цена на природния газ за първото тримесечие, спрямо предходното утвърди на заседание днес КЕВР, съобщиха от регулатора. То бе във връзка с подаденото от „Булгаргаз” ЕАД заявление за утвърждаване на цени за първото тримесечие на 2020 г., по които     и на лицата с издадена лицензия за производство и пренос на топлинна енергия. Приетото решение е съобразено с последните промени в Закона за енергетиката, с които от субектите, купуващи природен газ от обществения доставчик по регулирани цени, отпадат клиентите, присъединени към газопреносната мрежа, с изключение на лицата, на които е издадена лицензия за производство и пренос на топлинна енергия. Отчетени са и други законови промени, с които се въвежда задължението на обществения доставчик да предлага за продажба на организирания борсов пазар количества природен газ на годишна база за периода 2020 г. – 2024 г., в съответствие със споразумение за изпълнение на програма за освобождаване на природен газ. Утвърдената от Комисията цена за I тримесечие на 2020 г. за продажба на природен газ на крайните снабдители на природен газ и и на лицата, на които е издадена лицензия за производство и пренос на топлинна енергия, е в размер на 44,04 лв./MWh (без цени за достъп, пренос, акциз и ДДС), което в сравнение с действащата цена за ІV тримесечие на 2019 г. е намаление с 0,81 лв./MWh или с 1,81%. В утвърдената цена на природния газ от 44,04 лв./MWh са включени компонента „цена на природния газ на входа на газопреносните мрежи“ в размер на 43,34 лв./MWh лв./MWh, компонента за дейността „обществена доставка“ по чл. 17, ал. 6 от НРЦПГ в размер на 0,56 лв./MWh и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ от 0,14 лв./MWh,     в изпълнение на задължения по Плана за действие при извънредни ситуации. В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. Компонентата „цена на природния газ на входа на газопреносните мрежи“ се образува от обществения доставчик като среднопретеглена стойност при отчитане на последно заявените прогнозни количества природен газ от внос за вътрешния пазар, от местни добивни предприятия и от запаси природен газ с цел продажба през следващия период, условията по договорите за доставка и за достъп и пренос на природен газ до българската граница. Отчита се и движението на цената на петрола и на алтернативните на природния газ горива на световните пазари за последните 9 месеца, както и промяната в осреднения валутен курс на БНБ на лева спрямо чуждестранната валута, в която се заплаща внасяният в страната природен газ, за период от четиридесет и пет дни, предхождащи месеца на внасяне на предложението за утвърждаване на цени. В правомощията на КЕВР е да установи единствено дали заявлението на обществения доставчик \"Булгаргаз\" ЕАД отговаря на изискванията на Наредба № 2 за определяне цените на природния газ и на договора за доставка между \"Булгаргаз\" ЕАД и ООО \"Газпром Експорт\". С утвърдената цена на природния газ за първото тримесечие на 2020 г. цените на топлинната енергия остават непроменени до края на отоплителния сезон. Без промяна остават и цените на електрическата енергия за битовите и небитовите потребители на регулиран пазар. Преди утвърждаването на решението за цената на природния газ за първото тримесечие, в съответствие с нормативните изисквания на 19.12.2019 г. КЕВР проведе открито заседание за обсъждане на изготвения доклад във връзка със заявлението на „Булгаргаз“ ЕАД. В съответствие с изискванията за публичност и прозрачност на институциите откритото заседание беше излъчено онлайн на интернет страницата на регулатора.", "date": "2020.01.01", "title": "Утвърдиха 1,81% по-евтин природен газ за първото тримесечие"}
{"url": "https://www.monitor.bg:443/bg/a/view/asteroid-padnal-v-laos-predi-780-hiljadi-godini-184684", "text": "Геолози откриха на територията на Лаос голяма гравитационна аномалия, която навежда на мисълта за съществуване на гигантски 20-километров кратер, образувал се преди 780 хиляди години вследствие на падане на астероид, предаде . \"Кратерът и последствията от падането на голям астероид оставаха скрити от нас в разстояние на почти един век\", са написали авторите на изследването. \"Открихме едновременно 4 доказателства, че тази вдлъбнатина и следите от въпросното събитие са скрити под младо отлагане на лава в южната част на Лаос.\" Недрата и повърхността на Земята, за разлика от тези на Луната, Марс, Меркурий и други планети в Слънчевата система, непрекъснато се обновяват благодарение на движението на скали между кората и вътрешните слоеве на литосферата, както и на ерозията. Затова на нашата планета почти няма следи от падане дори на големи астероиди, които може да унищожат живота. Това пречи на учените да разберат как падането им може да е повлияло върху появата и еволюцията на живота и да опознаят характерните особености на тези падания. Поради тази причина откриването на нови кратери е голямо събитие за геолозите. Преди 4 години в Австралия бе открит най-големият засега кратер в историята на нашата планета, който е с диаметър 400 километра. Откриването му предизвика много спорове, защото преди 300 милиона години, когато се предполага, че е паднал \"гостът от космоса\", не е имало измиране на видове на Земята. Брад Сингър и колегите му от университета на Уисконсин-Медисън от няколко години се опитват да разкрият аналогична загадка, свързана с предполагаемо падане на голям астероид на Земята. Учените не извършили разкопки и не потърсили следи от кратери на геоложките карти, а анализирали гравитационна аномалия на територията на Азия. Формирането на кратер и запълването му с вулканични скали би трябвало да породят особена деформация в гравитационното поле на Земята. Благодарение на тази деформация получената вдлъбнатина би трябвало да се отличава от обкръжаващите я скали. Въз основа на тази хипотеза учените потърсили подобни аномалии и изследвали химичния и минераложки състав на скали. Изследването им навело на мисълта за съществуване на запълнен с лава и отломки от седиментни скали кратер с диаметър около 20 километра в южната част на Лаос. Резултатите от изследването са публикувани в сп. \"Протоколи на Американската академия на науките\".", "date": "2020.01.01", "title": "Астероид паднал в Лаос преди 780 хиляди години"}
{"url": "https://www.monitor.bg:443/bg/a/view/milion-posreshtnaha-nova-godina-na-tajms-skueyr-184686", "text": "Около 1 милион души наблюдаваха традиционното спускане на кристалното кълбо на покрива на един от небостъргачите на Таймс скуеър в Ню Йорк, което ознаменува настъпването на Новата 2020 година на източното крайбрежие на САЩ. По оценка на организаторите и властите около 1 милион души са препълнили няколко пресечки около Мидтаун Манхатън, а близо 1 милиард по света са гледали различни телевизионни шоупрограми, излъчващи церемонията от знаменития площад. Хората изпяха \"\"Auld Lang Syne\" и \"New York, New York\". Мерките за сигурност бяха строги. \"Идвате на Таймс скуеър, за да гледате как кълбото се спуска? Очаквайте да видите голямо полицейско присъствие, включително нашите контратерористични сили - ние се стараем да гарантираме сигурността на всички, които ще присъстват на събитието тази вечер\", предупреди в Туитър Нюйоркската полиция в навечерието на събитието. Хората започнаха да се стичат към площада още от сутринта, за да запазят място. Централното събитие на церемонията стана започналото минута преди полунощ обратно броене да настъпването на Новата година. честта да го ръководи бе предоставена на група ученици и учители от Ню Йорк., активисти на борбата с климатичните промени. Те заедно с кмета Бил де Блазио натиснаха бутона, който задвижи кълбото по пилона на покрива на един от небостъргачите на знаменития площад. То започна да се спуска минута преди полунощ и достигна крайната точка точно в момента на настъпването на Новата година по местно време (7,00 ч. бълг. време). По традиция върху събралите се на площада се изсипват близо 1400 килограма разноцветни конфети, а сред тях и листчета с пожелания от хора от цял свят. Кълбото с диаметър 3,6 м, тежко 5,3 тона, е съставено от 2688 кристални триъгълници, направени от майсторите от ирландската компания \"Уотърфорд кристал\". Новогодишният символ на Ню Йорк всеки път се създава наново, като се променя редът на разположението на кристалните пластини. Този път те изобразяваха орнамент, наричан \"Дар на добра воля\", наподобяващ ананас, и според авторите на украшението - символизиращ гостоприемство и доброжелателност. За първи път празникът се отбелязва с масова проява в Манхатън през 1904 г., в чест на откриването на новата централа на в. \"Ню Йорк тайм\". Тогава имало заря, но през 1907 г. фойерверките били забранени, и вестникът започнал да празнува Нова година със спускането на кълбото от покрива на небостъргача. Повече от шест часа продължиха шоупрограмите, излъчвани на живо от американските телевизии, чиято колминация е спускането на кълбото. Сред звездите, които участваха в тазгодишното шоу на Ен Би Си, бяха Келси Балерини, Грийн Дей, Джонас Брадърс, Шерил Кроу и Аланис Морисет и Пост Малоун, а в шоуто на Си Ен ЕН - Шаная Туейн, Кристина Агилера, Лени Кравиц и 50 Сент. По \"Фокс\" Вилидж Пийпъл се опитват да поставят хореографски рекорд - най-големиятг в света танц YMCA, участват също Chainsmokers, Lumineers, Backstreet Boys and Florida Georgia Line. Други американски градове, които нямат кристална топка, заменят традицията - Лебанон, Пенсилвания, спуска огромна мортадела, Винсенс, Индиана - диня, а Кий Уест, Флорида - \"drag queen\" (“драг куийн“) - мъж, облечен в женски дрехи, в огромен червен пантоф. В Сао Пауло на Паулиста Авеню празнуваха около 2 милиона души. Забележителното в това парти бе, че там зарята бе особена - почти всички от използваните почти 3000 кг фойерверки бяха безшумни, за да не безпокоят домашните любимци. Около 3 милиона души посрещнаха новата 2020-та година на прочутия бразилски плаж Копакабана. Празничната заря продължи 14 минути след полунощ, като за нея бяха изразходвани над 15 000 кг фойерверки. Рио де Жанейро по традиция организира едно от най-големите новогодишни празненства в света, с музика, питиета и религиозни ритуали на брега. Много хора се обличат в бяло в традиционен израз на надежда за мир. Много хора остават на плажа до сутринта, за да посрещнат изгрева и за първи път през новата година да влязат във водите на океана, с надеждата, че ще отмият бедите и лошите спомени от 2019 г.  ", "date": "2020.01.01", "title": "Милион посрещнаха Нова година на Таймс скуеър"}
{"url": "https://www.monitor.bg:443/bg/a/view/papa-francisk-plesna-prez-rykata-nahalna-pochitatelka-184688", "text": "Видео с папа Франциск, който се измъква от лапите на почитателка, се превърна в хит в социалните медии с коментари относно бързата реакция на Светия отец. Франциск беше посрещнат на площад Свети Петър и се обръщаше, когато една жена извика нещо, сграбчи го за ръка и почти го накара да падне. 83-годишният глава на католическата църква направи гримаса, преди да успее да се освободи, като плесна два пъти по ръката жената. След това продължи обиколката си, ходейки с известни затруднения, като поддържаше малко по-голямо разстояние от посетителите, и постепенно отново се отпусна, когато влезе в контакт с други деца. Коментарите в Twitter най-вече подкрепят инстинктивната реакция на папата. \"Той е човек. Папа, който не е имунизиран срещу болка или избягване на реакция на болка\", се казва в един от типичните коментари. По-късно папата се извини, че е изпуснал нервите си. В първата си проповед за 2020 г. папа Франциск осъди като поругаване извършваните над жените насилия и експлоатирането на телата им чрез порнографията и потребителското общество, предаде Франс прес. \"Жените са източник на живот. Т обаче постоянно биват обиждани, бити, насилвани и тласкани да се проституират и да премахват живота, който носят в утробата си\", заяви папата в словото си в базиликата \"Свети Петър\". Франциск подчерта, че \"възраждането на човечеството е започнало с жената\" и заяви, че \"всяко насилие над жена е поругаване на Господа, който е роден от жена\". \"Разбираме доколко сме човечни по начина, по който се отнасяме към тялото на жената\", продължи той и изрази съжаление, че това тяло \"е жертвано на светските олтари на рекламата, печалбата, порнографията и се експлоатира като някаква повърхност за ползване\". \"То трябва да бъде освободено от консуматорската страст, трябва да бъде уважавано и почитано. Това е най-благородната плът на света, тя е заченала и родила Любовта, която ни спаси\", каза папата. Майчинството често пъти \"бива унижавано, защото единственият растеж, на който се придава значение, е икономическият растеж\", заяви Франциск.", "date": "2020.01.01", "title": "Папа Франциск плесна през ръката нахална почитателка"}
{"url": "https://www.monitor.bg:443/bg/a/view/snimkata-na-profila-na-khloekardashian-khloekardashian-potvyrdeno-so-pretty-184685", "text": "Едно от попълненията в прочутия клан Кардашиян следи социалните мрежи на българските знаменитости. Не става въпрос обаче за Ким, а за сестра й Клои. Тя се включи с коментар под снимка на поп-фолк дивата Преслава. написа риалити сензацията под кадър на изпълнителката на „Пиян“ в Инстаграм. Комплиментът на Кардашиян събра над 2000 лайка за ден, а мнозина от последователите на звездата на „Пайнер“ изпаднаха в еуфория. „Обичам ви и двете“ и „Кралици“, гласят само част от коментарите на феновете. Въпросната снимка на Преслава фигурира в социалната мрежа от 2 дни и има над 20 000 харесвания.", "date": "2020.01.01", "title": "Кардашиян към Преслава: Много си красива"}
{"url": "https://www.monitor.bg:443/bg/a/view/hyrvatija-oficialno-poe-kormiloto-na-es-184701", "text": "Хърватия пое официално председателството на Съвета на ЕС, въпреки че се наложи от 3 декември неочаквано да поеме ръководството на заседанията на съвета заради оставката на финландското правителство.  Хърватското председателство ще има четири основни приоритета: Европа, която се развива; Европа, която свързва; Европа, която защитава, и Европа, която е влиятелна. По време на хърватското председателство в Брюксел ще се състоят около 1400 срещи на всички равнища. В Хърватия ще има една среща на върха, на която ще се съберат премиерите и президентите на страните членки на ЕС, около 20 срещи и конференции на министерско равнище и около 200 срещи на техническо и експертно равнище.", "date": "2020.01.01", "title": "Хърватия официално пое кормилото на ЕС"}
{"url": "https://www.monitor.bg:443/bg/a/view/disni-gotvi-23-produkcii-za-2020-184683", "text": "Филмовата компания „Дисни“ работи върху цели 23 продукции, които трябва да се появят в киносалоните преди края на годината. Сред заглавията, които феновете очакват с нетърпение, фигурират анимации като \"Напред\" (Onward) на студио \"Пиксар\", игралната версия на \"Мулан\", оригинални продукции като \"Круиз в джунглата\" с Дуейн Джонсън-Скалата и Емили Блънт. \"Дисни\" притежава и \"Марвел\", чийто самостоятелен филм за приключенията на Черната вдовица ще тръгне по кината през май. През този месец на екран ще излязат научнофантастичният филм \"Под вода\" с Кристен Стюарт и \"Личната история на Дейвид Копърфийлд\" - спин-оф по класиката на Дикенс с Дев Пател в главната роля. Февруари на голям екран ще излезе адаптация на приключенския роман \"Дивото зове\" на Джек Лондон с Харисън Форд в главната роля.", "date": "2020.01.01", "title": "\"Дисни“ готви 23 продукции за 2020"}
{"url": "https://www.monitor.bg:443/bg/a/view/jena-v-devetija-mesec-zagubi-bebeto-sled-katastrofa-184689", "text": "Млада жена, бременна в деветия месец, загуби бебето си след верижна катастрофа в Хасково  навръх Нова година. Инцидентът е причинен от пиян шофьор, съобщиха от полицията. Мелето станало на кръстовището между бул. „Раковски“ и улица „Дунав“, около 1,30 на 1-и януари. Това кръстовище е едно от най-опасните в града. Сблъскали са се три автомобила „БМВ“, „Опел“ и „ДЕУ“. От удара бременната в \"БМВ\"-то получила травми в корема и в белия дроб. Наложила се спешна операция. Ранени са още трима души, двама от които са в болница. Всички те са пътували в „БМВ“-то, което е смачкано до неузнаваемост. Спътниците на бремената са мъж и жена на 24 години. С леки наранявания е шофьорът на автомобила, в която били ранените. Той  отказал настаняване в болница. Водачът живеел на семейни начала с пострадалата бременна. Очаквали първата си рожба. По случая е образувано досъдебно производство в Районна прокуратура. Колата с пострадалите пътници навлязла в кръговото, заедно с още едно возило. По същото време по бул.\"Раковски\" към центъра се движил опела, който минал на червен сигнал на светофара и предизвикал катастрофата. 40-годишният мъж, предизвикал инцидента, бил зад волана с 1,7 промила алкохол в кръвта, отчела пробата с дрегер. Той е задържан за 24 часа.", "date": "2020.01.01", "title": "Жена в деветия месец загуби бебето след катастрофа"}
{"url": "https://www.monitor.bg:443/bg/a/view/momichence-se-rodi-minuta-sled-polunosht-vyv-varna-184692", "text": "Момиченце се роди точно 1 минута след полунощ в АГ- болницата във Варна. Раждането е преминало нормално, коментират дежурните от екипа, извършил раждането. Бебето се чувства добре, както и 25-годишната майка. Това е нейната трета рожба, съобщават от СБАГАЛ „Проф. д-р Д. Стаматов”. От лечебното заведение напомнят, че за отминалата 2019 година в специализираната варненска болница са родени 2018 бебета. От полунощ  няма дрруги нови раждания, уточняват от болницата. Според тях, малката принцеса ще се състезават за приза „Бебе на годината и на десетилетието“ в България с новородено в Пловдив по същото време на Новогодишната нощ бебе. Последното родено дете в последния ден на 2019 година във Варна е в най-старото родилно отделение в региона - в МБАЛ „Света Анна“. То също е момиченце, което е проплакало на 31 декември, в 9,15 часа, сутринта. 1 470 бебета са родени там през 2019 година, уточняват още от здравното заведение.", "date": "2020.01.01", "title": "Момиченце се роди минута след полунощ във Варна"}
{"url": "https://www.monitor.bg:443/bg/a/view/kuzmanov-otkriva-bg-smetkata-na-atp-cup-184691", "text": "Втората не ракета Димитър Кузманов ще открие българското участие на първия в историята отборен турнир ATP Cup. Пловдивчанинът ще се изправи срещу британеца Камерън Нори (№53) на 3 януари от 8.30 часа наше време в Сидни. След 10.00 часа на корта излиза топ тенисистът ни Григор Димитров, който е и играещ треньор на тима ни, срещу водещия състезател на англичаните Кайл Едмънд. Великобритания няма да разчита на най-голямата си звезда Анди Мъри. Защитеният ранкинг на шотландеца бе причина отборът му да се класира за ъ, но броени дни преди началото на турнира бившият №1 реши, че няма да играе заради травма, която ще го извади и от Austrelian Open. Освен Мико и Гришо в състава на България са още Александър Лазаров, Александър Донски и Адриан Андреев. Втората среща на тима ни е срещу Молдова на 5 януари от 1.00 часа. Тогава Кузманов ще излезе срещу Александър Козбинов, а Димитров – срещу Раду Албот. Два дни по-късно играем срещу белгийците. Серията ще е с начален час 08.30 ч. българско време с двубоя Стив Дарси – Димитър Кузманов, а Григор Димитров ще се изправи срещу Давид Гофен. Нашите тренират заедно в Австралия от 26 декември, като освен сериозните занимания, разпускат добре на едни от най-красивите плажове в света - Бонди Бийч. \"За мен тенисът винаги е бил удоволствие и голяма страст. Израснах в България и затова винаги съм искал да върна нещо на страната си. Това че имам възможност да играя редом до тези момчета е страхотно. Също така съм щастлив, че мога да им предам част от моя опит и те да видят какво е да си на следващото ниво. Надявам се един ден и те да постигнат нещо подобно\", каза Димитров.", "date": "2020.01.01", "title": "Кузманов открива БГ сметката на ATP Cup"}
{"url": "https://www.monitor.bg:443/bg/a/view/pojar-ubi-vsichki-majmuni-v-zoopark-v-germanija-184690", "text": "Пожар в зоологическа градина в Западна Германия в новогодишната нощ уби голям брой животни, предаде АП. Зоопаркът Крефелд близо до холандската граница съобщи, че цялото отделение на човекоподобните маймуни е изгоряло и всички обитатели са загинали. Служители, цитирани от ДПА, уточниха, че сред жертвите има шимпанзета, орангутани и две горили, а също и прилепи и птици. Съседната Градина на горилите обаче е оцеляла. Горилата Кидодо и неговото семейство са живи и невредими, съобщи зоопаркът във Фейсбук тази сутрин. \"Неизмерима трагедия ни сполетя малко след полунощ. Нашата Къща на човекоподобните маймуни изгоря до основи\", написа управата. И зоологическата градина, и градските власти заявиха, че не знаят причината за пожара и че полицията разследва. Те отказаха да коментират твърденията в местни медии, че новогодишните фойерверки може да са го подпалили. Зоопаркът днес остава затворен.", "date": "2020.01.01", "title": "Пожар уби всички маймуни в зоопарк в Германия"}
{"url": "https://www.monitor.bg:443/bg/a/view/ag-lekari-ot-umbal-plovdiv-spasiha-bebeto-na-26-godishna-184675", "text": "Дежурните лекари и сестри в АГ отделението н УМБАЛ „Пловдив” спасиха бебенцето на 26-годишна родилка, съобщиха от здравното заведение. Критичната ситуация се е случила броени часове преди настъпването на Новата година. Това е бил и най-големият подарък, направен на младото семейство, от екипа на отделението по Акушерство и гинекология. „26-годишната майка пристигна при нас след 19 ч. с оплаквания, че от няколко часа не усеща движенията на детенцето си. При прегледа установих, че сърдечната честота е далеч под нормата – 100-105 удара в минута, при положение, че трябва да е 120-160 и спешно събрах екип за Цезарово сечение. Щастлива съм да кажа, че момченцето е добре, макар че се роди едва 2100 грама и с височина 44 см“, разказа дежурният лекар д-р Семра Халил. На 1 януари неонатолозите от болницата ще дадат малчугана на майката, а това е показателно, че всичко се развива нормално, уточниха медиците.  Бебето е родено в 19,50 ч. и е последното за 2019 г., в която са проплакали около 700 деца. Семейството е изключително благодарно на лекарите от УМБАЛ-Пловдив. Те били много разтревожени, защото тази бременност е първа за младата жена и по време на раждането очаквали с огромна тревога появата на момченцето.    ", "date": "2020.01.01", "title": "АГ лекари от „УМБАЛ-Пловдив“ спасиха бебето на 26-годишна "}
{"url": "https://www.monitor.bg:443/bg/a/view/njakolko-choveka-postradaha-pri-incident-tazi-sutrin-v-centyra-na-sofija-184672", "text": "Петима човека пострадаха при инцидент тази сутрин в центъра на София, информира МВР. В 6 часа сутринта екипът на столично заведение е помолил посетителите да напуснат, защото затварят, но един от гостите е отказал и се е наложило да се намеси охраната. При възникналото напрежение, посетителят, който се качил на колата си след употреба на алкохол, нанесъл материални щети на заведението. В следствие на инцидента петима души са в болница за преглед.", "date": "2020.01.01", "title": "Няколко човека пострадаха при инцидент тази сутрин в центъра на София"}
{"url": "https://www.monitor.bg:443/bg/a/view/promenjat-mjastoto-na-bogojavlenskija-ritual-v-ruse-184676", "text": "Ремонтни дейности на кейовата стена налагат промяна на мястото за извършване на Богоявленския ритуал в Русе, съобщиха от кметството. На 6 януари, Йордановден, кръстът ще бъде хвърлен от понтона при Морска администрация, а не както досега – от мястото под хотел „Рига“. Литийното шествие ще тръгне в 11,00 часа от катедралния храм „Света Троица“, както обикновено, но сега ще премине по централната улица „Александровска“ и по улица „Славянска“. До 10 смелчаци ще бъдат допуснати да скочат в Дунав, за да хванат Богоявленския кръст, който Русенският митрополит Наум ще хвърли във водата. Ограничението се налага от съображения за сигурност. Записването ще стане в деня на ритуала, от 10,30 часа. Медицински екип ще прегледа мераклиите да хванат кръста. Те трябва да са навършили задължително 18 години и да носят лична карта. По традиция победителят ще получи от кмета на града хавлия и парична награда. Ограничение в броя на участниците имаше и през 2018 г. – до 20 души, но поради благоприятното време бяха допуснати да скочат за кръста повече смелчаци.", "date": "2020.01.01", "title": "Променят мястото на  Богоявленския ритуал в Русе"}
{"url": "https://www.monitor.bg:443/bg/a/view/ot-dnes-poskypva-vodata-samo-v-razgrad-shte-ima-namalenie-na-cenata-184673", "text": "От днес е в сила поскъпване на цената на водата в 24 области в България, припомнят от КЕВР. Само в една има поевтиняване. Със 7% се увеличава цената на ВиК услугите в София. Това означава, че столичани ще плащат по 2.76 лв. за кубик вода. Поскъпване има и в Перник – въпреки водния режим в града. От днес хората в района ще плащат по 2.42 лева за кубик вода, което е повишение с 3.7%. Най-голямо е увеличението в Кърджали – с 9.7%, или 2.61 лв. за кубик. Най-малко е в Пловдив – с 0.5% до 2.22 лв. за кубик вода. А гражданите в Шумен ще продължат да плащат най-високата цена за ВиК. Досега те даваха по 3.40 лв. за кубик вода, а от следващия месец – по 3.54 лв. От 1 януари един кубик вода вече струва: във Варна 3.21 лв., в Русе – 3.15 лв., в Бургас – 3.08 лв., в Ямбол – 3.03 лв., във Враца – 3.27 лв., в Добрич – 3.45 лв., във Видин – 2.54 лв., в Габрово – 2.71 лв., в Плевен – 2.88 лв., в Благоевград – 2.35 лв., в Стара Загора – 3.01 лв., в Ловеч – 3.16 лв. Единствено в Разград има намаление на цената на водата, пише economic.bg. Понижението е с 5% до 3.67 лв. за един кубик от 1 януари 2020 г.", "date": "2020.01.01", "title": "От днес поскъпва водата, само в Разград ще има намаление на цената"}
{"url": "https://www.monitor.bg:443/bg/a/view/masovo-sbivane-v-simitli-na-nova-godina-s-kmeta-i-sina-mu-184674", "text": "Полицията разследва масово сбиване в центъра на Симитли, което се е случило в новогодишната нощ. Ситуацията се е разиграла в местно кафене, половин час след настъпването на новата 2020-а година. Според получения сигнал в мелето са участвали кметът на града Апостол Апостолов и синът му Стефан Апостолов, който е депутат от ГЕРБ и действащ футболен съдия, съобщава bTV. Според очевидци, по време на хорото и зарята в центъра на града посетители на близко заведение са започнали да гърмят мощни бомбички близо до танцуващите. Апостолов е започнал словесна саморазправа, след което пръскане с шампанско довело до самото сбиване. 51-годишен мъж е с избити зъби и травма на долна челюст. Във връзка с инцидента са подадени пет жалби в прокуратурата. Предстои доизясняване причините за скандала.", "date": "2020.01.01", "title": "Масово сбиване в Симитли на Нова година с кмета и сина му"}
{"url": "https://www.monitor.bg:443/bg/a/view/goranov-do-april-se-ochakva-bylgarija-da-vleze-v-chakalnjata-na-evrozonata-184677", "text": "До април се очаква България да влезе във валутно - курсовия механизъм ERM II, известен като \"чакалнята за еврозоната\". Заедно с това страната ни трябва да влезе в тясно сътрудничество с единния банков надзор. Това са две от най-важните стъпки по пътя на България към приемането на еврото, които ще бъдат емблематични за 2020 година. Според финансовия министър Владислав Горанов е напълно реалистично точно след три години да започнем да плащаме с евро. За да се присъедини към ERM II, България трябва да изпълни всички критерии от договора от Маастрихт, които поставят ограничения на дълга и дефицита на всяка от държавите. Също така има критерий, свързан с инфлацията. Страната ни отговаря на всички тях от години. Финансовият министър Владислав Горанов обясни пред БНР: \"Единственото условие, което остава, е изпълнението на плановете за увеличаване на капиталовите буфери на две от българските банки\". Мерките се очаква да бъдат изпълнени, включително и чрез набиране на капитал през борсата. Те бяха предписани от Европейската централна банка, която миналата година провери качеството на активите и направи стрес - тестове на шест банки. Петър Андронов, председател на банковата асоциация, каза: \"Българските банки се представиха достойно. Проверката постанови и постави въпроси за решаване, но добрата новина е, че тези въпроси са в обхвата на възможностите на институциите\". Тъй като българският лев е обвързан с еврото чрез валутния борд, най-важната функция от престоя в т.нар. чакалня за еврозоната е изпълнена: \"За нас това е религиозен въпрос, така че няма нещо, което можем да кажем с по-голяма сигурност от това: никаква промяна в паричния режим. Единствен изход от това, което имаме в момента като режим на фиксиран валутен курс ще бъде приемането на еврото\" - заяви гуверньорът на БНБ Димитър Радев. България е първата държава, на която бе поставено изискването, за да влезе в ERM II, да се обвърже и с единния банков надзорен механизъм. То бе поставено и пред Хърватия, която също заяви намерение за присъединяване. За да се получи одобрение, трябва да има одобрението на всички държави - членки на валутно - курсовия механизъм - т.е. държавите от еврозоната и Дания, както и от Европейската централна банка.", "date": "2020.01.01", "title": "Горанов: До април се очаква България да влезе в \"чакалнята на еврозоната\""}
{"url": "https://www.monitor.bg:443/bg/a/view/momche-e-pyrvoto-bebe-vyv-v-tyrnovo-za-2020-g-184678", "text": "Момче е първото бебе за новата 2020 г. в областната болница във Велико Търново. То се появило бял свят 35 минути след полунощ с тегло 3,7 г. и ръст 52 см. Последното бебе за старата година също е момче. То проплакало в 4,15 ч. на 31 декември. АГ отделението на МОБАЛ „Д-р Ст. Черкезов” изпрати старата година с 1002 раждания и 1019 бебета. По този начин то продължава традицията, всяка година след идването на екипа на началника на звеното доц. д-р Светлозар Стойков, в отделението да има над 1000 пеленачета.", "date": "2020.01.01", "title": "Момче е първото бебе във Велико Търново за 2020 г."}
{"url": "https://www.monitor.bg:443/bg/a/view/jena-zagina-v-blagoevgradsko-myj-postrada-ot-piratka-184663", "text": "60-годишна жена е загинала, след като е паднала в дома си в гърменското село Ковачевица. Сигналът за смъртта й е подаден около 9.50 часа в първия ден от годината, предаде БГНЕС. 51-годишен мъж от Петрич пък е транспортиран за спешния институт „Пирогов” с травма на окото. По първоначална информация състоянието му е тежко. Пострадал е от пиратка. През изминалото денонощие в страната са станали 13 пътни произшествия, при които има двама загинали, 14 са ранените. Това съобщиха от пресцентъра на МВР.", "date": "2020.01.01", "title": "Жена загина в Благоевградско, мъж пострада от пиратка"}
{"url": "https://www.monitor.bg:443/bg/a/view/karajancheva-dohodite-se-pokachvat-optimizmyt-na-bylgarite-raste-184681", "text": "\"Честита Нова година, приятели! Изпратихме една добра за България година.“ С тези думи председателят на Народното събрание Цвета Караянчева започна своя новогодишен поздрав. „През изтеклите 12 месеца бяхме свидетели и участници и в избори и политически вълнения, и в тържествени моменти като отбелязването на 140-ата годишнина от Учредителното събрание и подписването на Търновската конституция! И през 2019 г. продължи плавното повишаване на доходите на работещите българи и на пенсионерите. Когато на парламентарните избори през 2017 г. обещахме 1200 лв. средна заплата, мнозина не повярваха. Но ето, че това обещание на парламентарното мнозинство е факт година и половина преди поставения срок. Продължиха заявените мащабни инвестиции в образованието, инфраструктурата, здравеопазването. Макари постепенно всичко това се усеща. Бюджетът за 2020 г., който народното събрание прие, е гаранцията за твърдото ни намерение да продължим по този път. Според последните социологически данни оптимизмът на българите се повишава. Песимизмът макар и с малко се понижава. Да, може би това не е категоричният скок, който бихме искали да видим, но е знак, че страната върви в правилната посока. 1 януари винаги е повод за равносметки и поглед в бъдещето. На всеки 1 януари правим списъци с цели за постигане, върхова за изкачване, недостатъци, които искаме да преодолеем. Дълбоко в себе си се надяваме, че от първи януари започваме нов етап от живота ни, в който няма да допускаме старите грешки, а ще сме по-добри, по-успешни и по-щастливи. В личен план пожелавам на всички вас да се случи точно това – всичко, което ви тежи, да остане затворено в отминалата година. Всичко, за което мечтаете, да дойде с новата. Вярвам, че политиките ни ще бъдат още по-фокусирани върху повишаването на благосъстоянието на българските граждани и ускоряване на растежа на икономиката на България. Дано след 12 месеца на тази дата да се събудим по-смели оптимисти и с по-високо самочувствие. Бъдете здрави, бъдете щастливи, бъдете успешни! И нека силата бъде с вас!“", "date": "2020.01.01", "title": "Караянчева: Доходите се покачват, оптимизмът на българите расте"}
{"url": "https://www.monitor.bg:443/bg/a/view/slynce-i-povishenie-na-temperaturite-do-petyk-184680", "text": "През нощта над повечето райони ще е ясно. Ще духа слаб северозападен, в Източна България умерен северен вятър. Минималните температури ще бъдат между минус 5 и 0 градуса. Утре, 2 януари, ще бъде предимно слънчево. Ще духа слаб до умерен северозападен вятър, в следобедните часове ще се ориентира от югозапад. Максималните температури ще бъдат между 2 и 7 градуса. Над Черноморието ще е предимно слънчево. Ще духа умерен северозападен вятър. Максималните температури ще бъдат между 5 и 7 градуса, температурата на морската вода е между 9 и 11 градуса. Вълнението на морето ще бъде 2-3 бала. Над планините ще е предимно слънчево. Ще духа умерен до силен вятър от северната четвърт. Максималната температура на височина 1200 метра ще бъде около минус 1, на 2000 метра - около минус 7 градуса. В петък, 3 януари, над по-голямата част от страната ще бъде предимно слънчево. Повече облачност ще има преди обяд над източната половина. Вятърът от север-северозапад ще отслабне до умерен. Температурите ще се повишат и максималните ще бъдат между 5 и 10 градуса. Минималните ще останат в повечето райони между минус 5 и 0 градуса. В събота, 4 януари, от запад облачността, средна и висока, ще се увеличава, през нощта срещу неделя и ще се вплътни.", "date": "2020.01.01", "title": "Слънце и повишение на температурите до петък"}
{"url": "https://www.monitor.bg:443/bg/a/view/kim-chen-un-ne-se-sdyrja-i-aktivizira-jadrenata-si-programa-184666", "text": "Севернокорейският лидер Ким Чен Ун обяви край на мораториума върху севернокорейската ядрена и балистична програма, предаде АФП. Агенцията се позовава на съобщение от днес на севернокорейската информационна агенция КЦТА. \"Нямаме никаква причина да продължаваме да сме едностранно обвързани\" с този мораториум. \"Светът скоро ще види новото стратегическо оръжие, с което разполага Северна Корея\", заяви Ким Чен Ун, цитиран от КЦТА. Ким обяви през 2018 г., че Северна Корея вече няма нужда от ядрени опити и опити на междуконтинентални балистични ракети. Днешните изявления на Ким изглеждат слагат край на две години ядрена дипломация със Съединените щати, отбелязва АФП. Американският президент Доналд Тръмп заяви, че продължава да има доверие на севернокорейския лидер Ким Чен Ун по въпроса с денуклеаризацията на КНДР, предаде Франс прес. \"Ние подписахме споразумение, в което се говори за денуклеаризацията\", каза Тръмп, имайки предвид договореностите, постигнати с Ким на срещата им в Сингапур. \"Мисля, че той е човек на дадената дума\", изтъкна Тръмп пред журналисти преди да вземе участие в празненствата по случай Нова година в имението му във Флорида. Преговорите между Пхенян и Вашингтон навлязоха в задънена улица след неуспеха на срещата между Ким и американския президент Доналд Тръмп в Ханой през февруари миналата година. На заседание на централния комитет на Корейската трудова партия Ким заяви, че КНДР е готова да продължи да живее в режим на международни санкции, за да съхрани ядрения си потенциал. Американският държавен секретар заяви във връзка с изявленията на Ким, че се надява Северна Корея да избере пътя на мира, предаде Ройтерс. \"Надяваме се, че председателят Ким ще вземе правилното решение - да избере мира и просперитета, а не конфликта и войната\", изтъкна Помпейо.", "date": "2020.01.01", "title": "Ким Чен Ун не се сдържа и активизира ядрената си програма"}
{"url": "https://www.monitor.bg:443/bg/a/view/trymp-zaplashi-iran-i-prati-vojski-v-irak-184665", "text": "Американският президент Доналд Тръмп заяви, че Иран ще плати висока цена след щурмуването на американското посолство в Багдад, предаде АФП. Иран ще бъде държан отговорен за причиняване на жертви или материални щети в сгради, ползвани от представители на Съединените щати, категоричен бе Тръмп. \"Те ще платят висока цена! Това не е предупреждение, а заплаха. Честита Нова година!\", написа Тръмп в Туитър. На въпрос дали напрежението с Иран ще доведе до война Тръмп, цитиран от Ройтерс, отговори: \"Дали искам война? Не. Искам мир. Харесвам мира. И Иран трябва да иска мир\" повече от всяка друга държава. В същото време стана известно, че САЩ ще изпратят веднага около 750 американски войници в Близкия Изток в отговор на скорошните събития в Ирак, предаде АФП. Това заяви американският министър на отбраната Марк Еспър след атаката срещу американското посолство в Багдад. \"Около 750 войници незабавно ще бъдат разположени в региона\", се казва в изявление на Еспър. Атаката срещу американското посолство в Багдад е дело на терористи, заяви американският държавен секретар Майк Помпео, цитиран от Франс прес. Според Помпейо атаката е организирана от двама терористи - Махди ал Мухандис и Каис ал Хазали. Те са се ползвали с подкрепата на двама съюзници на Иран - Хади ал Амари и Фалех ала Фаяд. \"Всички те са заснети пред нашето посолство\", написа Помпео в Туитър, публикувайки и снимките на четиримата мъже.", "date": "2020.01.01", "title": "Тръмп заплаши Иран и прати войски в Ирак"}
{"url": "https://www.monitor.bg:443/bg/a/view/uventus-zadyrja-kristiano-ronaldo-do-2023-g-184664", "text": "„Ювентус“ възнамерява да предложи нов договор на Кристиано Роналдо до 2023 г., когато португалската звезда ще бъде на 38 години. Носителят на пет \"Златни топки\" имал желание да се обвърже с клуба за още няколко сезона. Той говорил по темата с агента си Жорже Мендеш в Дубай, където преди няколко дни бе на конференция и получи награда. Роналдо нямал намерение скоро да приключва футболната си кариера, тъй като се чувства в отлично физическо състояние. Спортният директор на „Юве“ Фабио Паратичи е наясно с намеренията на Кристиано и клубът приготвя предложение, което включва нов тригодишен договор с опция за още един сезон.", "date": "2020.01.01", "title": "„Ювентус“ задържа Кристиано Роналдо до 2023 г."}
{"url": "https://www.monitor.bg:443/bg/a/view/ochakva-se-zasilen-trafik-po-pytishtata-dnes-sled-objad-184670", "text": "По-силен трафик днес след обяд очаква полицията, каза Лъчезар Близнаков от Пътна полиция. Всички пътища са почистени, но по проходите и сенчестите участъци трябва да се кара особено внимателно, призова той. В района на Благоевград ще има повече екипи на полицията заради очаквания трафик от Банско и Гърция. На тунел \"Витиня\" също има повече полиция. Особено засилени са проверките за пияни шофьори. Пешеходец е пострадал на бул. \"Цариградско шосе\". Това каза инспектор Лъчезар Близнаков. \"В новогодишната нощ няма загинали участници в движението, въпреки това се случиха инциденти с водачи, употребили алкохол. Хората продължават да си позволяват да се качват в автомобилите пили. На територията на Община Хисаря водач на 23 години, седнал зад волана с 1,82 концентрация алкохол в кръвта се преобръща на пътя. На територията на Хасково също е станало едно произшествие с водач, който си е позволил да управлява с 1,72 промила. Сериозни стойности са за алкохол\", каза инспектор Близнаков. Той обърна внимание, че липсват сигнали от граждани по отношение на алкохола. \"Всички водачи, които сядат пили, са пили с някого. Как могат да стоят хората безучастни и да позволяват на някого д а се качи в колата и да управлява?\", коментира още инсп. Близнаков.", "date": "2020.01.01", "title": "Очаква се засилен трафик по пътищата днес след обяд"}
{"url": "https://www.monitor.bg:443/bg/a/view/samanta-dejvis-iskam-zritelite-da-se-vlubjat-v-lyvovete-184603", "text": "Дивото зове! Това важи с пълна сила за Саманта Дейвис и Нейтън Пилчър, които ще поведат зрителите през приключението „Страна на големи котки“. Поредицата ще стартира на 2 януари от 20 ч. по Viasat Nature и ще се разгърне в шест епизода от по 60 минути. Обективът е фокусиран върху три могъщи лъвски прайда, които обитават долината на р. Луангва и се борят в името на земята и малките си.  е време да ви покажем какво има да каже пред „Монитор“ по темата и Саманта. - Снимахме „Страна на големи котки“ преди година в Замбия. Беше невероятно преживяване, най-вече защото с Нейтън живяхме в палатки близо до лъвовете. И е страхотно да следиш живота на лъвските прайдове през сухия период. Хванахме и техните конфликти, и много щастливи моменти. - Имам няколко различни любими моменти. Един от тях беше, когато научих, че има малки лъвчета. Бяхме доста разтревожени, когато пристигнахме, защото всички местни гидове ни казаха, че наоколо няма такива. И да видиш как майката изкарва малкото си от храстите и го поставя до автомобилите, за да го нахрани, беше невероятно. С Нейтън бяхме много щастливи, защото това дава различен поглед за снимките. Имам любим момент и с лъвчето Споти. То се изгуби и го следвахме около седмица. То страдаше, защото не можеше да се храни само. Мислихме си, че ще загине. Няколко дни не бяхме го виждали и бяхме убедени, че е умряло. Но изведнъж се появи при майка си. Бяхме едновременно шокирани и много щастливи. - Да. Споти всъщност получи името си от нашия режисьор. Но с Нейтън понякога ги кръщавахме спрямо характера им или външния вид. - Защото е между документална поредица и риалити формат. Но и защото има сцени зад колисите с мен и Нейтън. Знаеш, че историята е реална, защото двамата сме там и я документираме. Предполагам това е причината. - Ние попаднахме там в труден период за тях. Мъжките от прайда Пънкарите, както ги кръстихме, бяха много много стари. Тогава се появи прайдът Номадите и техните мъжки започнаха да тероризира женските от Пънкарите. Номадите нападнаха и прайдът Холивуд. Това обаче беше женски бой. В крайна сметка всичко си дойде на мястото. - Боят е шокиращ, но за мен най-трудно беше да снимаме Споти. Плаках всеки ден за него, защото знаех, че не мога да му помогна по никакъв начин. - Определено. Знам, че не е професионално да се привързваме към тях, но за мен е невъзможно да не го направя. Ние ядем, спим и дишаме с тези лъвове. Имахме привилегията да ги наблюдаваме. Често свързвах лъвовете и с моята домашна котка. Винаги съм обичала животни, така че нямах друга алтернатива. - Най-важното е да разберат, че популацията на лъвовете е застрашена, най-вече заради хората. Затова обичам да снимам документални продукции – за да може зрителите да се влюбят в лъвовете и да разберат колко са специални, за да се научат да ги пазят. Те са единствените котки, които са социални и живеят в прайдове. - Сетих се за един много труден за заснемане момент. Както си снимахме лъвовете и изведнъж чухме невероятни животински звуци в далечината. Беше бой между лъвове и хиени. Ревът на хиените беше много силен. Опитахме се да стигнем до там, карахме 15 минути, но храстите бяха много гъсти... Чувахме битката, но не можехме да я заснемем. Беше много разочароващо, че не можем да ги заснемем. Така се случва, когато работиш сред дива природа. - Да, сега правя няколко неща за NatGeo.", "date": "2020.01.01", "title": "Тв водещата Саманта Дейвис: Искам зрителите да се влюбят в лъвовете"}
{"url": "https://www.monitor.bg:443/bg/a/view/vandal-narjaza-bust-na-jena-i-se-ozova-s-beleznici-na-rycete-184668", "text": "Двадесет годишен мъж бе обвинен заради това, че е повредил през уикенда картина на Пикасо в картината галерия Тейт в Лондон, предадоха световните агенции. Творбата, наречена \"Бюст на жена\", представлява фотографката Дора Маар, която е била спътница в живота и муза на Пикасо, съобщават британски издания. Мъжът повредил картината с остър предмет в събота. Според британски медии вандалът се казва Шакил Маси и е бил пуснат под гаранция. Следващото съдебно заседание по случая ще бъде на 30 януари догодина.", "date": "2020.01.01", "title": "Вандал наряза „Бюст на жена“ и се озова с белезници на ръцете"}
{"url": "https://www.monitor.bg:443/bg/a/view/princ-uiljam-uchredi-nagrada-za-milioni-za-reshenie-na-krizata-s-klimata-184667", "text": "Британският принц Уилям, който е внук на кралица Елизабет Втора и наследник на престола след баща си принц Чарлз, ще учреди през тази година награда с парично измерение няколко милиона евро, която ще се връчва на онези, които са предложили най-добрите решения на климатичната криза, предаде АФП. Отличието, чието име на английски е Earthshot, ще се връчва всяка година на петима лауреати в продължение на 10 години. Целта е да се намерят до 2030 г. най-малко 50 решения на най-значимите предизвикателства, пред които е изправен днешният свят, се казва в изявление на Двореца Кенсингтън. Наградата ще се връчва както на учени и активисти, така и на икономисти, компании или правителства, които допринасят в предлагането и намирането на решения на климатичната криза, по-специално касаещи най-изложените на рисковете от глобалното затопляне общности и страни. Принц Уилям има намерение да обедини филантропи и компании, които да подкрепят неговата инициатива. \"Земята достигна един критичен праг и ние сме изправени пред един много ясен избор - или да продължаваме както досега и да нанасяме непоправими щети на нашата планета, или да осъзнаем каква е нашата сила като човешки създания и нашата способност да ръководим, прилагаме нововъведения и намираме на решения\", се казва в изявление на принц Уилям. Датата, на която за първи път ще бъде връчено отличието, не се съобщава. Церемониите за връчване на наградите ще се състоят в различни градове на планетата.", "date": "2020.01.01", "title": "Принц Уилям учреди награда за милиони за решение на кризата с климата"}
{"url": "https://www.monitor.bg:443/bg/a/view/silva-zurleva-e-otkritata-myrtva-jena-v-kovachevica-184671", "text": "Известната журналистка и бизнес дама Силва Зурлева е починала в дома си в село Ковачевица, съобщава Труд. Сигнал е подаден до Спешния център в 9,50 часа тази сутрин. Тя се е строполила по стълбите на старинната къща и издъхнала. На място оглед прави и екип от полицията. Не е ясно още каква е причината за смъртта, дали падането по стълбите или предшестващ инфаркт. Знае се само, че се касае за нещастен случай, а не за насилие, казаха от полицията. Зурлева бе дълги години директор на Нова телевизия. Тя е български филолог и журналист. Завършила е СУ „Климент Охридски“ със специалност българска филология и новогръцки език и литература.", "date": "2020.01.01", "title": "Силва Зурлева е откритата мъртва жена в Ковачевица"}
{"url": "https://www.monitor.bg:443/bg/a/view/makron-ne-omekva-za-pensionnata-reforma-184669", "text": "Френският президент Еманюел Макрон защити пенсионната реформа в новогодишното си обръщение към французите, предаде Ройтерс. Макрон изтъкна, че се надява правителството бързо да постигне компромис със синдикатите по отношение на планираната реформа. Френските синдикати се опитват да убедят бившия инвестиционен банкер Макрон да се откаже от пенсионната си реформа с поредица от национални стачки, започнали на 5 декември. Пенсионната реформа ще бъде осъществена, защото тя е проект за социална справедливост и прогрес, каза Макрон в излъчваното по телевизията обръщение към френския народ. Макрон иска да замени действащата френска пенсионна система, която предвижда 42 различни режима за пенсиониране, с единна система за пенсиониране с точки, която според правителството му ще бъде по-справедлива и прозрачна. В новогодишното си обръщение френският президент засегна и темата за Брекзит. Той подчерта, че иска силни взаимоотношения с Великобритания след излизането й от Европейския съюз. \"Излизането на Обединеното кралство от Европейския съюз е тест за нашата страна. Ще работя за съхраняването на силните отношения между двете страни\", заяви Макрон. Междувременно протестиращи срещу пенсионната реформа музиканти от Парижката опера изнесоха импровизиран протестен новогодишен концерт пред множество в центъра на френската столица, предаде АП. Музикантите изсвириха откъси от оперите \"Кармен\" и \"Ромео и Жулиета\" пред хората, събрали се пред Операта \"Бастилия\" на Площада на Бастилията. Днес беше 27-ият ден на протести срещу пенсионната реформа във Франция. Заради стачката беше затворен днес и дворецът във Версай. Музикантите от Парижката опера се включиха още от началото в стачните действия. Заради това операта трябваше да анулира от 5 декември насам общо 63 постановки.", "date": "2020.01.01", "title": "Макрон не омеква за пенсионната реформа "}
{"url": "https://www.monitor.bg:443/bg/a/view/momchence-e-pyrvoto-bebe-za-2020-g-v-pazardjik-momichence-izprati-2019-g-184679", "text": "Момченце е първото бебе, което се е родило в МБАЛ - Пазарджик за новата 2020 година, съобщиха от болницата. То се появява на бял свят в 4:10 ч. на първи януари. Бебето се ражда по естествен начин, с тегло 2950 грама и ръст 47 см. За успешното раждане на 24–годишната майка, която е от Полски Тръмбеш, помагат д-р Петя Дудова, д-р Надежда Чобанкова - неонатолог и акушерката Стефка Танева. Последното бебе за 2019 година проплака в 22:49 часа на 31 декември. Малкото момиченце се ражда чрез цезарово сечение.  Дежурният екип в Родилна зала на АГО - д-р Иван Китов, д-р Петя Дудова, старша акушерка Стефка Танева и неонатолога д-р Надежда Чобанкова, работи активно, за да може операцията на 37-годишната родилка, която е от село Звъничево, да премине без проблеми. Новороденото тежи 2250 грама и е с височина 45 см. Общо 642 бебета са се родили в областната болница през изминалата 2019 г. От лечебното заведение пожелават много здраве и късмет на новородените и техните семейства и още много здрави бебета да се родят през новата 2020 г.  ", "date": "2020.01.01", "title": "Момченце е първото бебе за 2020 г. в Пазарджик, момиченце изпрати 2019 г."}
{"url": "https://www.monitor.bg:443/bg/a/view/borisov-mnogo-zdrave-shtastie-i-sili-za-da-se-spravim-zaedno-s-izpitanijata-prez-novata-2020-a-godina-184656", "text": "Премиерът Бойко Борисов честити новата 2020 година и пожела много здраве, щастие и сили, за да се справим заедно с изпитанията през новата 2020-а година! Посланието си министър-председателят отправи чрез официалната си страница във фейсбук. Ето какво равносметка направи Борисов за изминалата 2019 и какви поздрави отправи за новата година: 2019-а беше добра година за България. Работихме много и във важни посоки - за повишаване на доходите на българите, за ускоряване растежа на икономиката, за увеличаване на чуждестранните инвестиции, за разкриването на нови работни места. Страната ни придобива и най-модерните самолети на Балканите, с което за пореден път затвърдихме евроатлантическия път на България. Не липсваха и предизвикателства и проблеми. Правителството обаче положи всички усилия и предприе необходимите действия за решаването им. И през 2020 г. ще продължим да работим по изпълнението на основните ни приоритети. Инвестициите в образованието и здравеопазването едновременно с реформирането на двата сектора е водещата ни задача. Работата по изграждането на магистрали, газопроводи, жп линии, болници, читалища, училища, детски градини, храмове и спортни обекти също ще продължи. Решителността ни идва от доверието, което ни гласувахте и на двата избора през 2019 година. Още веднъж използвам възможността да Ви благодаря и да уверя, че отчитаме грешките си и се учим от тях. Моралните стандарти ще продължат да са водещи в отношенията ни с гражданите. И това, което мога да обещая е, че ще работим решително по всички проблеми пред страната и до края на мандата ще изпълним ангажиментите от управленската програма на правителството. Пожелавам на всички много здраве, щастие и сили, за да се справим заедно с изпитанията през новата 2020-а година! Честита Нова година!", "date": "2020.01.01", "title": "Борисов: Много здраве, щастие и сили, за да се справим заедно с изпитанията през новата 2020-а година"}
{"url": "https://www.monitor.bg:443/bg/a/view/kakvi-promeni-ni-ochakvat-prez-2020-godina-gongyt-na-bojieto-pravosydie-shte-udari-3-pyti-na-5-april-30-uni-i-12-noemvri-184314", "text": "През новата година е последният ни шанс да направим своя избор дали да останем в стария свят, със старите порядки и на ниско духовно ниво или да изберем пътя на съзнанието и еволюцията и да се издигнем на по-високо духовно ниво. На 21.12.2020 г. ще бъде точният съвпад на Юпитер и Сатурн в първите минути на Водолея. Тогава широко се отваря вратата към Ерата на Водолея. Колелото на съдбата ще се завърти и ще удари 12-ият час за промените. Земята, като живо същество, променя стратегията и тактиката си. Виждаме колко активна е земетръсната дейност от известно време, а съвпадите на Сатурн, Плутон и Юпитер през 2020 г. ще активизират на едно фино ниво тази вътрешна активност на земното сърце, което в материалния свят ще се прояви като засилена вулканичната дейност. Вулканите винаги свързваме с промените. Не случайно казваме, че ни връхлита „вулкан от промени”. Не очаквам да се случи нещо лошо, но няма как светът да не се раздели. Виждаме как напоследък семейства, братя и сестри просто се отчуждават, всеки прави своя кармичен избор, преминава на друго ниво или остава в старото и така родствените връзки се разрушават. Вече не важи старото правило ”кръвта вода не става”. Вече водата става на кръв, ставаме си близки с чуждите хора, а кръвта става на вода и ни раздалечава от род и роднини. Старите патриархални връзки се размиват и отмиват в реката на времето. Не случайно и съвпадите на Юпитер, Сатурн и Плутон през идващата година ще бъдат в знака на Козирога, под който е и душата на България. Може би точно от нас, от хората на България ще тръгнат промените. Виждаме и колко много успехи постигат нашите хора по света и колко много се говори за страната. Тази година ние по някакъв начин носим факела на промените. Веднага след Богоявление и след деня на Св. Йоан Кръстител идват датите 10 и 12 януари, които ще са знаменателни. На 10-и се създава шпалир от опозиции на 5 планети спрямо Луната-майката, а на 12-ти ще се отворят вратите на промените, през които ще мине нейно величество „Висшата необходимост” , символът на божията любов и божията промисъл. Могат да се случат събития, които да променят света. На 12-и януари в 9ч. 52 мин по Гринуич вестителят на боговете Меркурий е в точен съвпад със Сатурн. Сатурн е символ на Хронос, на времето, което изтича. Тя е планетата на кармичните изпитания. В този момент Сатурн вика на аудиенция вестителя на боговете и му дава тайни разпореждания. Съвпадът Меркурий-Сатурн се свързва с тайните, с военните, с мрежата, която тотално ни контролира. В този момент тази мрежа ще се активизира, ще има явни и тайни разкрития за машинации и военни замисли. Меркурий литва с кармичните нареждания право при Плутон и в 10ч 13 мин на 12 януари е точната им среща и съвпадът на Меркурий с Плутон. Информацията се предава на когото трябва. Плутон е символ на Хадес, на подземното царство, на натрупаната с векове човешка карма. Сатурн е Хронос-времето, което вече изтича, а Плутон е този, който въздава кармичните награди и наказания. И така срещата на тези двамата е в 16ч 22 мин на 12 януари. Картинно може да си го представим като времето, в което се отварят вратите на натрупваната карма. От този момент всеки лично ще се разплаща за стореното и то в този си живот и може би веднага след извършване на деянието. На 10 януари ще се оформи шпалирът на планетите, които ще бъдат предвестници на промяната. На 10 януари се активизират 5 опозиции. Луната ще застане в опозиция последователно на Юпитер, Слънце, Меркурий Сатурн и Плутон. Луната е символ на майчинството, на тълпата, на жените и децата. И дано съдбата постъпи като майка, наказваща провинилите се деца с уроци, а не с унищожение. Това пълнолуние ще бъде съпътствано и с Лунно затъмнение, което може да е знак и за земетръсна дейност в местата, където ще мине сянката на затъмнението до десетина дни. Но на едно фино ниво в този момент ще се задвижи вулканът от промени, които ни очакват през 2020 г. Гонгът на висшето божие правосъдие ще удари три пъти през тази година, в моментите когато планетата на правото и закона Юпитер ще бъде в точен съвпад с Плутон. Тези точни съвпади са на 5 април, 30 юни и 12 ноември. Около тези дати може да има и законови промени засягащи из основи живота ни тук на това благословено парче земя. И ако силните на деня не направят промени за благото на хората, висшите сили ще ги предизвикат. Дали ще продължи с омразата и агресията към другите или ще работи за един по-добър свят, в който божията любов ще ни ръководи и покровителства. И дано 2020г. ни донесе промените с мир и любов!", "date": "2020.01.01", "title": "Какви промени ни очакват през 2020 година? (АСТРОЛОГИЧНА ПРОГНОЗА)"}
{"url": "https://www.monitor.bg:443/bg/a/view/vasiliovden-e-vijte-kakvo-poveljavat-tradiciite-184655", "text": "На 1 януари православната църква отбелязва Обрезание Господне и се почита паметта на Свети Василий Велики. Празникът Обрезание Господне припомня обрязването на младенеца Исус на осмия ден след раждането му. Този акт се извършва от евреите като символ на завета (договора) с Бог. С този празник завършва осемдневният тържествен цикъл на Рождество Христово. Свети Василий Велики е бил знаменит църковен учител, християнски мислител, философ и писател - един от тримата вселенски православни учители, изявен противник на арианската ерес. Василий е бил епископ на град Кесария в малоазийската провинция Кападокия. Най-известното от неговите произведения е \"Шестоднев\". През Златния век на старобългарската писменост Йоан Екзарх превежда \"Шестоднев\" на български език. Заради примерния си живот и висока ерудиция Свети Василий Велики е почитан заедно със Свети Григорий Богослов и Свети Йоан Златоуст като един от тримата велики светители и учители на православната църква. На Василий Велики принадлежи и идеята за активното милосърдие и добротворство като израз и реализация на Христовия закон за любовта и прошката. Той организира и първия благотворителен монашески център в Кесария, в който негови възпитаници дават безвъзмездна помощ на болни и страдащи. Още приживе Василий е наречен от съвременниците си Велик. На погребението му се стича цяла Кесария. След края на земния му живот църквата го канонизира за светец и чества паметта му в деня на неговата кончина. Васильовден, Василица или Сурваки е зимен празник, познат в цялата етническа територия на българите. Отличава се с богата празнична обредност. Свързан е с важен повратен момент в природата - деня на зимното слънцестоене, което го прави подходящ за различни гадания и обреди. Те могат да се обособят в четири основни групи - обредна трапеза, ладуване, сурвакане, дружини с маскирани лица. Вечерята срещу Нова година е втората кадена вечеря. За празничната трапеза на Васильовден се коли петел. Също така богата, както и на Бъдни вечер, трапезата се отличава с блажни ястия. В обредната трапеза има баница или пита с пара, в която се слагат дрянови клонки, наречени на домашните животни, здравето, къщата и богатството. След прекадяването на трапезата с въглен, поставен на керемида, най-възрастният в дома вдига високо питата, разчупва я и я раздава на всички по ред на възрастта им. Тавата с баницата се завърта три пъти, всеки взима падналото се пред него парче с късмет. Останалото от баницата се пази \"за Богородица\". Първият залък момите и ергените слагат под възглавницата си, вярвайки че когото сънуват, той ще е бъдещият им съпруг или съпруга. Около огъня се гадае за предстоящи сполуки през Новата година. Белязани с конец листа от бръшлян се оставят под стряхата през нощта в паничка с вода. Сутринта гадаят според това, чие листо е свежо или увехнало. С вода, в която е натопен дрян, жени и моми мият косите си, за да са здрави и лъскави. След прибирането на трапезата се запазват суровото жито, орехите и недогорялата свещ, както и палешникът с пепелта от предишната кадена вечеря. Преди разсъмване започва обичаят сурвакане. Той е най-характерният за Нова година обичай, известен в цялата страна. По смисъл е пожелание и обредно осигуряване на здраве чрез докосване със сурова (най-често дрянова) пръчка, и то именно в началото на годината. Сурвакарите са момчета до 14-годишна възраст. Събрани на групички от по няколко деца, те обхождат домовете на своите близки и съседи, като започват от своя дом. Всяко дете носи свежо откършена и украсена пръчка, която има специално название - сурвакница, сурвачка, суровакница, василичарка. Нейната украса, свързана често с основния за даден район поминък, е твърде разнообразна - преплетени клонки, нанизи от пуканки, разнообразни вълнени конци, малки кравайчета. Децата удрят със сурвачката всеки член от семейството, започвайки от най-възрастния. Имен ден празнуват Васил, Василка, Василена, Веселин, Веселина.", "date": "2020.01.01", "title": "Васильовден е – вижте какво повеляват традициите"}
{"url": "https://www.monitor.bg:443/bg/a/view/krystiha-rajcho-pyrvoto-bebe-za-2020-g-v-plovdiv-184658", "text": "Райчо е първото бебе за новата 2020 г. в Пловдив, съобщиха дежурните лекари от АГ клиниката на УМБАЛ „Св. Георги” в града. Пеленачето изплакало в първата минута на новата година, чрез нормално раждане. Дежурният екип на клиниката д-р Ямаков, д-р Владов, д-р Стоянова-неонатолог и акушерките Гергана Иванчева и Шенгюл Рамдан са поели новороденото в първите му секунди живот и са оказали и на него, и на майка му нужната помощ. С две нормални раждания може да се похвали дежурният екип в първите минути на новата година. Последното бебе за миналата година също е момченце и е родено в 19,25 часа.  ", "date": "2020.01.01", "title": "Кръстиха Райчо първото бебе за 2020 г. в Пловдив"}
{"url": "https://www.monitor.bg:443/bg/a/view/ot-dnes-minimalnata-rabotna-zaplata-veche-e-610-leva-184657", "text": "Минималната работна заплата нараства до 610 лв. от 1 януари 2020 г. Размерът й ще се повиши с 50 лева или с 8,9% в сравнение с миналата година. Мотивите за повишението са икономическото развитие на страната, устойчивите темпове на ръст на БВП, увеличаване броят на заетите и отчетеното повишаване на средната работна заплата за страната. От 1 януари минималната работна часова заплата ще бъде 3,66 лв.", "date": "2020.01.01", "title": "От днес минималната работна заплата вече е 610 лева"}
{"url": "https://www.monitor.bg:443/bg/a/view/160-dushi-posreshtnaha-novata-godina-v-krizisnija-centyr-na-stolichnata-obshtina-184659", "text": "Общо 160 души посрещнаха Новата година в центъра за кризисно настаняване на бездомни лица на Столичната община, съобщиха от общината. В навечерието на новата 2020 г. министър на труда и социалната политика Деница Сачева посети центъра. Тя занесе баница с късмети за празничната вечеря и пожела на хората да са здрави. За всички общината осигури празнична вечеря за посрещането на Новата година. Кризисният център в ЖК \"Захарна фабрика\" и филиалът към него е местна дейност и изцяло е финансиран от бюджета на Столичната община. Всеки ден подкрепа в него получават около 170-190 души. Освен подслон, на настанените лица е осигурена топла храна и се предоставя съдействие от социални работници. Всяка вечер дежурни лекари от общинските болници извършват медицински прегледи, а мобилни екипи на общината, съвместно с общинската полиция извършват обходи, с цел недопускане пребиваването на бездомни лица на улицата", "date": "2020.01.01", "title": "160 души посрещнаха Новата година в Кризисния център на Столичната община"}
{"url": "https://www.monitor.bg:443/bg/a/view/bylgarija-i-severna-makedonija-predsedatelstvat-berlinskija-proces-184660", "text": "През 2020-та година България заедно със Северна Македония за първи път председателства Берлинския процес за сътрудничество със страните от Западните Балкани. Съвместното председателство е резултат от усилията на София и Скопие за решаване на двустранните спорове, раздиращи Балканите от десетилетия, заяви премиерът Бойко Борисов на срещата на върха на Берлинския процес в Познан. За първи път начело на инициативата застава и страна-кандидат за членство. Кулминацията на съвместното председателство ще бъде среща на върха през юли, организирана съвместно от Скопие и София. Берлинският процес е създаден през 2014-та по инициатива на Германия във време на умора от разширяването както в Европейския съюз, така и в страните от Западните Балкани. В региона се появиха нови играчи като Русия и Китай, а целта на инициативата е да пази европейската переспектива жива с развиване на регионалното сътрудничество. Министърът на външните работи Екатерина Захариева: „Същественото в Берлинския процес е да надгражда механизмите, които има по разширяване - с включване на гражданското общество, на младите хора, на бизнеса, на учените, с много силни декларации за помиряване“. През юли страната ни стана постоянен член на Берлинския процес, редом с Австрия, Хърватия, Франция, Германия, Италия, Словения и Великобритания, а само година по-късно ние заставаме начело на инициативата заедно със Северна Македония. Зоран Заев заяви: „Искрено се радвам, че с моя приятел и колега Бойко Борисов заедно ще ги причакаме всички лидери на Берлинския процес и ще въведем нова практика на съвместно председателстване“. Мирът, религиозната толерантност, борбата срещу организираната престъпност - това посочи като приоритети за региона Бойко Борисов и предложи за съвместното председателство: “Да вкараме и екологията и всичко, което може да опази природата на Западните Балкани“. И както в Триест през 2017-та на България отново се отрежда ролята да съживява европейската мечта за страните от Западните Балкани, след като Северна Македония и Албания бяха попарени от Франция и не получиха през октомври дата за начало на преговори за членство.", "date": "2020.01.01", "title": "България и Северна Македония председателстват Берлинския процес"}
{"url": "https://www.monitor.bg:443/bg/a/view/bylgarskite-uspehi-zad-granica-prez-2019-g-galeri-ja-184412", "text": "България е родина на много таланти, с които трябва да се гордеем. Всеки нашенец следи изкъсо шоубизнеса у нас, но успехите зад граница като че ли го вълнуват с една идея повече. Друго си е българско име да блесне във финалните надписи на холивудска продукция или да чуем фолклорни мотиви в чуждестранен музикален хит. Вече отминаващата 2019 година се оказа много силна в това отношение. „Монитор“ подбра част от постиженията на българите, които ни прославиха в чужбина през последните месеци. Българският аниматор с постоянна адресна регистрация в Канада се доближи с една огромна стъпка по-близо до втората си номинация за „Оскар“, след като от Американската филмова академия обявиха своя шортлист в категорията за късометражно анимационно кино. Във въпросния списък влизат общо 10 заглавия, сред които е и „Физика на тъгата“, дело на Теодор Ушев. Присъствието на филм в шортлиста е особена гордост за нас, българите, и защото той е вдъхновен от едноименния роман на Георги Господинов. Добрата си стиковка в отношение сюжетна основа и режисура писателят и аниматорът доказаха още с предното участие на Ушев на оскарите – „Сляпата Вайша“, която също бе по разказ на Господинов. За 92-ата церемония на наградите, която ще се проведе на 9 февруари, „Физика на тъгата“ почти сигурно ще се класира с номинация. Причината – критиците отвъд Океана още отсега слагат заглавието в своя топ 3 с кратките рисувани ленти. „Филмът, който е поредната адаптация на българския писател Георги Господинов, ни представя по-полуавтобиографична, меланхолична история за изгубената младост и изгубената зрялост в друга държава. Забележителен във филма е и анимационният експеримент на Ушев с рисуването с горещ восък, който цели да предаде облика на египетската енкаустична портретна картина на починалия“, гласи представянето на филма в IndieWire, който също поставя „Физика на тъгата“ сред фаворитите си. Ако прогнозите се окажат верни и Ушев триумфира с номинация, България ще бележи церемонията за най-престижните киноотличия в света за трети път в последните четири години. През 2017 г., както вече стана ясно, номиниран бе филмът „Сляпата Вайша“. Миналата година пък актьорът като излезе на сцената в „Долби тиатър“ и развя националния флаг. Тази възможност той получи, след като участва в една от важните второстепенни роли в големия победител на наградите – „Зелената книга“. Във филма, режисиран от Питър Фарели, той изигра виолончелиста Олег. „В първия ми снимачен ден режисьорът ми каза: „Добре дошъл и на добър час!“ Отново никакъв коментар или напътствие за ролята. След четвъртия дубъл на първата сцена го попитах дали има някакви насоки за играта ми до момента, при което той се усмихна и каза: „Избрах те за ролята, нали? Върши си работата, както си знаеш. Нямам бележки.“ Шокиращо бе, но и удовлетворяващо“, коментира пред „Монитор“ Маринов. Въпреки забележителното си участие в „Зелената книга“ и последвалата награда в категорията за „най-добър филм“, актьорът е категоричен, че зрителската обич и от страна на българите му е в пъти по-мила, отколкото статуетката. „Определено признанието с толкова любов и сърдечни пожелания ме зашемети. Чувството е неописуемо, а и, откровено казано, много по-значително и смислено от самата церемония на оскарите. Твърдя го с чисто сърце“, разказа ни още той. А ние още отсега сме любопитни и за следващото заглавие във филмографията му – Little Things, където героят му ще управлява долнопробен мотел, а пред камерата българинът, който от години живее в САЩ ще си партнира с холивудския ас Дензъл Уошингтън. Българското кино също ни донесе много причини за радост и надежда, че страната ни ще стане все по-забележима на световната филмова карта. Несъмнено най-голямото постижение през отиващата си 2019 г. е Филмът е режисиран от Петър Вълчанов и Кристина Крозева, а признанието им идва от един от най-реномираните филмови фестивали по целия свят – този в Карлови Вари. „Бащата“ е горчиво-сладък семеен фарс, ситуиран в дълбоката българска провинция, където хората все още вярват повече в древни суеверия и магически фолклор, отколкото в уродливата държавна бюрокрация. Историята може да поставя на изпитание границите на правдоподобност на някои места, но като цяло този филм пътешествие извън картата е хуманно, състрадателно, обусловено от характерите удоволствие“, написаха от престижното издание The Hollywood Reporter по повод родното заглавие. Оттогава „Бащата“ се разписа с награди от още десетки фестивали. Вторият филм от планираната трилогия за колите из нощна София на Стефан Командарев – Най-яркото от тях бе „по сметката“ на Ирини Жамбонас. В лентата, която проследява три двойки патрулиращи полицаи, тя скача в ролята на униформен. Специално за превъплъщението си тя получи три отличия – от родния фест „Златна роза“, от форум в Испания и може би най-престижното филмово „състезание“ – в Сараево. „В Сараево публиката беше наистина международна, защото фестивалът е голям и се изсипват хора от цял свят. Реакциите на зрителите бяха страхотни и това беше успокоението, че сме се справили, предвид че те се смееха там, където трябваше да се смеят, включително и плакаха на някои моменти“, горд е Командарев. Повод за гордост ни дадоха още няколко български филма, които обраха овациите на международни кинофестивали. През ноември спечели голямата награда в рамките на филмовия фестивал в Котбус, Германия. „Режисьорът Светла Цоцоркова рисува визуално впечатляващ, изпълнен с конфликти семеен портрет\", коментира международното жури относно решението си на кого да връчи приза за най-добър филм. Отличието е придружено от награден фонд от 25 000 евро. Припомняме, че това е вторият пълнометражен филм на Цоцоркова. В края на септември тя спечели специален диплом в програмата „Нови режисьори“ от межуднародния фестивал в Сан Себастиан. „Сестра“ проследява живота на едно момиче и как нейните трагикомични лъжи са на път да унищожат света на семейството й. като застана пред камерата за сериала, който ще послужи като продължение на сръбския филм „Южен вятър“. Лентата направи премиерата си и у нас миналата година, като тогава с участие се разписаха Христо Шопов и Ивайло Захариев. Тогава филмът се превърна в най-успешния за западната ни съседка в последните 20 години. Сега към каста се присъединява и Сано. „Мисля, че ще се хареса на зрителите. Особено на тези, които са отявлени фенове на „Под прикритие“, защото – както и режисьорът ми призна в наш разговор, те са се вдъхновили да направят филма „Южен вятър“ именно от „Под прикритие“, който бе въртян три пъти по сръбската телевизия“, обясни пред „Монитор“ той. Нашенецът получи покана да се разпише с участие в сериала „Ирония на съдбата“, чиято звезда е Къванч Татлъту. Сюжетът на криминалната драма се върти около героя на именития турски актьор - полицай, решен да се бори с лошите. По пътя към целта той се сблъсква с руски мафиот, в когото се превъплъщава Аръков. Първоначално плановете на продуцентите са да ангажират българският актьор с малка роля, но след първите снимки и силното одобрение на екипа тя става по-голяма. „Първият снимачен ден трая общо около 18 - 20 часа. Колкото и да изглежда ефектно, боят е хореография, която трябва да се научи, като боевете в „Матрицата“. Юмруците трябва да минават на сантиметри от лицето. Опитът, който имам до момента с подобни каскади и продукции, ми помогна да науча хореографията за около 30 минути. Успях да впечатля екипа“, разказа пред „Монитор“ Иво. Не участваме в чуждестранни продукции обаче само с роли. Наскоро стана ясно, че има българска следа в хитовия сериал на НВО и ВВС „Тъмните му материи“. се разписват с участие в саундтрака, който също вече трупа суперлативи в социалните мрежи. Музикалната тема на поредицата съдържа 19 песни, включени в албума Тhe Musical Anthology of His Dark Materials („Музикалната антология на „Тъмните му материи“). По време на работата по саундтрака хорът на Ваня Монева не знае в коя тема точно се включва, но получава насоки кога музиката трябва да е по-мистериозна, кога трябва да звучи по-зловещо или радостно и т. н. \"Вкарахме много българско звучене с различни допълнителни ефекти от нашия фолклор. Бяха много доволни от това, което се случва и от допълненията, които предложихме. Престижно е да записваме за такъв сериал. Хубаво е, че се обръщат към българското. Участваме в големи продукции, които явно разбират стойността на нашето пеене, на нашите гласове“, сподели пред „Монитор“ майката на поп звездата Мария Илиева, чийто хор работи и по музиката на „Соло: История от Междузвездни войни\". Холивуд не посреща с отворени обятия само актьори, а дава поле за изява и на редица музикални таланти. Така през юли от Световния шампионат на сценични изкуства WCOPA, който се провежда в Меката на киното. 15-годишното момиче от Добрич участва в четири конкурсни номинации в направление „Вокал”. В нейната възрастова категория са се състезавали повече от 200 изпълнители. Димитрина грабна сребърни медали в номинациите Contemporary и World Music и бронзов в Pop Music. \"Изключително щастлива съм от постигнатото, тъй като се състезавах с участници, които имат огромен потенциал. Много от тях вече са реализирани изпълнители в държавите си. Придобих ценен опит и увереност, но и осъзнавам колко много още имам да уча“, призна пред „Монитор“ Димитрина. Тя получи и лична покана за разговор с продуцент от журито, който й предвещава светло бъдеще и иска да напише авторска песен за нея. Трупаме успехи и в модната индустрия. Много световноизвестни знаменитости се обръщат за тоалети към Една от фенките й е Никол Шерцингер, която в рамките на месец се появи с цели две облекла, скроени от българската дизайнерка. В последния случай бившата изгора на ракета №1 у нас Григор Димитров заложи на рокля с изящна бяла дантела, дело на Николова. Тя е покрита с много пайети и ситни цветя в горната част, както и с десетки метри от висококачествена коприна в полата. Силуетът подчертава фигурата на изпълнителката на Don't Hold Your Breath. „Често известни личности искат тоалети от нас, но ние подбираме клиентите си. За мен е важно човекът, който ще сложи роклята, да има класата и изяществото да я изнесе“, заяви пред „Монитор“ Невена. Малко преди това тя направи тоалет за Елизабет Хърли, с който британската актриса обра овациите на парти по случай рождения ден на Дейвид Фърниш - дългогодишният партньор на сър Елтън Джон. През февруари супермоделът Ел Макферсън избра рокля на Николова за Виенския бал в Австрия. Красавицата, спечелила си прякора Тялото, се спря на черния цвят. Облеклото представлява вталена блуза с дълъг ръкав от черна ангорска дантела, която е подплатена с копринен тюл, обясни ни Николова. Чуждестранните медии не пропуснаха да отбележат, че Макферсън е изглеждала страхотно на бала и похвалиха тоалета й. Връщайки се към началото на 2019 не можем да пропуснем и която през януари украси корицата на сп. Vogue в Украйна, а зад гърба си има участия в кампании на Fendi, Loreal, Max Factor, Tresseme и много други. Появявала се е в модните списания като Harper’s Bazaar, Cosmopolitan и Glamour. Тя блесна като едно от лицата на януарското специално издание на модната библия, в което е публикуван годишният хороскоп за 2019-а. 12-те кадъра за ексклузивната фотосесия са били заснети в Париж, а главен фотограф е световноизвестния Лукас Пуковец в екип с криейтив директор Соня Кваша и стилистът Джули Пелипас. Ивелина, която е родом от Хасково, влиза в света на модата през 2011 г. След като завършва Езиковата гимназия в родния си град продължава образованието си в престижния университет UEL в Лондон, където изучава специалност „Бизнес и Маркетинг“ с насока в модния бизнес. „Модата за мен е призвание. Красотата да изразиш и пресъздадеш копнежите и мечтите на умовете в модната индустрия, както пред камера, така и да седиш редом до тях, за да измисляте как да позиционирате и развиете определен бранд на пазара. Мога смело да кажа, че съм видяла доста от кухнята на модната индустрия“, сподели пред „Монитор“ Чоева.", "date": "2020.01.01", "title": "Българските успехи зад граница през 2019 г. (ГАЛЕРИЯ)"}
{"url": "https://www.monitor.bg:443/bg/a/view/radev-neka-ne-zabravjame-che-sme-narod-sys-slavna-istorija-184654", "text": "Нашето общество ще преуспява, когато обединим усилия в името на достойнството и благоденствието на българския народ, каза в новогодишното си слово президентът Румен Радев.  Ето и пълен текст на речта на президента: Скъпи сънародници, Новогодишните празници отново ни събират. Сгряват ни с топлината на дома и на близките хора. Изпълват ни с надежда за здраве и щастие. Както в новогодишната баница има късмет за всеки от семейството, така и в обществото ни трябва да има грижа и място за всички – за възрастните и самотните, за хилядите българи, които днес се борят с недоимъка и най-вече за децата на България, защото невидимите мостове на духа и добротата са по-трайни от съградените с човешка ръка. Именно те ще свържат днес българите, обединени от любовта към родината и надеждата за по-добро бъдеще. Изтичащата 2019 година отново ни припомни, че демокрацията и благоденствието изискват нашето постоянно усилие, че когато се примирим и престанем да сме взискателни, изборите се опорочават. Решенията за бъдещето ни се вземат на тъмно. Парите ни се харчат безотговорно. Непрекъснато се отчитат успехи, докато нищетата се множи, а качеството на живот пада драстично. Достъпът до вода и въздух се превръща във въпрос на оцеляване, а липсата на възмездие и справедливост разколебава вярата ни в утрешния ден. ... Но нека не забравяме, че сме народ със славна история, който и в най-тежки изпитания е намирал пътя към свободата и напредъка, като се е обединявал срещу грабителството, неправдата и безчестието. Вярвам, че имаме силите и куража де се справим с предизвикателствата и днес! Народ, който е бил сред водещите в културното развитие на Европа и пример за изграждане на просветена държавност, не може днес да се задоволява с плахи амбиции и последни места в европейските класации. Нашето общество ще преуспява, когато обединим усилия в името на достойнството и благоденствието на българския народ. Когато на почит са образованието, науката и културата, а талантът, трудолюбието и почтеността са водеща обществена ценност. Когато осъзнаем своята сила и отговорност. Имаме смелостта да отстояваме истината и възпитаме институциите да работят прозрачно и ефективно в интерес на обществото. Скъпи сънародници, секунди ни делят от новата 2020 година! Нека я посрещнем с вяра в доброто, в себе си и в бъдещето. Нека напредваме непоколебимо към онази България, в която децата ни ще искат да остават и ще се гордеят. И преди да отправим благопожелания, нека вдигайки чашите, благодарим на всички наши близки и приятели за подкрепата, за доверието и обичта. Да благодарим и на тези, които в празничната нощ са на работното място и на своя пост. Да пожелаем спорна година и на нашите сънародници, пръснати по всички краища на света. Нека новата година донесе здраве и благоденствие във всеки български дом. Да ни е честита новата 2020 година!", "date": "2020.01.01", "title": "Радев: Нека не забравяме, че сме народ със славна история"}
{"url": "https://www.monitor.bg:443/bg/a/view/vivaaaa-las-vegas-za-pubertetite-kazinata-i-prostitutkite-184187", "text": ". Малко са нещата, които могат да ме събудят от раз в 3.48 часа през нощта. Едното беше земетресението в Перник, за което известно време вярвах, че е бомба, взривила се току до блока. Второто – това незабравимо фалцетно изпълнение по телефона. Автор - отрочето. Тук е моментът да уточня, че когато получих обаждането й по месинджъра, кротко си спях енти сън, убедена, че се забавлява някъде из Щатите. До този миг обаче дори и не подозирах какви измерения могат да имат забавленията, когато в тях са намесени 26 тийнейджъри, а игралното им поле е Лас Вегас. Та, щом успях да набарам телефона (на цената на половин дузина потрошени неща от нощното шкафче) и да вдигна на Диана, ми отне точно половин секунда, за да нахвърлям всички възможни (според мен) причини за това среднощно обаждане – от изгубени документи, през почупен крайник, до загубване насред американски град. И още половин секунда, за да намаля хипотезите до една вероятност. Признавам си – зачудих се между крайника и документите, но в крайна сметка заложих на второто. И вече се виждах как звъня в консулството ни в САЩ с молба за помощ, изчислявайки набързо деветте часа разлика със Западния бряг, когато иначе абсолютно хладнокръвно попитах отрочето:  - \"  отговори ми за моя огромна изненада моята. - \"  разтръсках аз глава и тон. - \"  изкрещя ми онова в ухото. - \"  надигнах още повече глас аз. - \"  изтресе ми малката (към онзи момент 15-годишна!!!), на което получи фалцетен вик:  На следващия ден разбрах, че съм провела и бърза лекция на тема как хазартът води до пристрастяване, но към онзи момент бях убедена, че съм тръшнала телефона от раз. Също така бях убедена, че съм била единствената, събудена от Диана посред нощите, но се оказа, че и за това съм сгрешила. След като не получила достатъчно подкрепа в радостта си от своите родители (баща й кротко продължи да похърква въпреки писъците по телефона), звъннала и на една от близките ми приятелки, за да й се похвали. И събудила не само нея, а мъжа й в комплект с бебето им. Ама за майките по заместване ще си говорим друг път.  А цялата тази история започна абсолютно невинно. Един от плюсовете на гимназията й е, че участва в де що има международни панаири за стартъпи. Та когато моята се появи с офертата да замине за Щатите, за да представя заедно с още 25 чавета виртуални фирми, измислени от екипа на школото, не ми отне особено много време, за да се съглася. Лек начален тласък от приятели, бърз семеен консилиум и решихме, че е никак не лоша инвестиция в пубертета. 3 в 1 тъй да се каже. Хем ще направи контакти и ще види какво правят останалите на нейната възраст, хем ще си упражни английския, хем и свят ще види. Както обичайно се случва, в крайна сметка се оказа, че има разлика между нещата на хартия и на практика. Учебният панаир изведнъж бе сведен до 2 от всичките 10 дни, а в програмата се нароиха и доста градове за обиколка на групата. Извън Сан Франциско, където трябваше да се проведе събитието. Но пък веднъж като си се хванал на хорото, го играеш докрай. Нали така? Признавам си, обаче, че Лас Вегас дори и мен ме хвана неподготвена. Когато го видях в програмата, и през ум не ми мина какви висоти в лудостта може да бъдат постигнати. Няколко часа след среднощното обаждане, чаша кафе и половин дузина цигари по-късно, пробвах втори дубъл на разговора с Диана. Вече в ранния предиобед (за тях посред нощ), на почти наспана глава и в здравословната компания на приятелка, която да ме успокоява, ако подивея: - \"  тръгнах со кротце аз. - \" , застреля ме отрочето, като досадата в гласа й ме докара до онзи амок, в който само лудите майчета могат да изпаднат. Но тъй като по разбираеми (географски) причини нямаше как да й извия вратлето точно в този миг, продължих с разпита: - \" . - \"  звънливо ми отговори моята. - \" , продължих да опипвам почвата аз. - \" , лежерно отговори Диана и победоносно ми обяви –  . Таман щях да започна наново скандала затова, че ме е излъгала и очевидно не е излязла веднага от казиното въпреки заповедта ми, когато в мен започна да избуява далеч по-наложителен въпрос: - \" -  , най-невинно ми изтресе моето. Ако си мислите, че с това ужасът приключи, жестоко грешите. Тук дойде следващият пирон в ковчега. Оказа се, че няколко часа след нейното пребиваване в Меката на хазарта, късмета си да пробва там отишла друга една такава групичка – от 8 ученици. Само че ги хванали в полунощ, установили, че са непълнолетни (по американските закони за целта все пак трябва да имаш 21 години), закарали ги в тъмната стаичка и звъннали на директорката. Която, оказа се, била рожденичка въпросния ден. , продължи историята моята. И още преди да успея да кажа, че изобщо нямаше да ме интересува дали директорката има празник, ако я беше застигнала същата съдба (все пак забраната за стъпване в казина вероятно върви с далеч по-сериозни „екстри“), се оказа, че с това приключенията на тийнейджърите дори не са приключили. Други няколко преди това отнесли глоба от 250 долара, защото пушили трева в хотелската стая (!!!!!!). Но черешката на тортата били двама от групата – от по-горните випуски, които решили да си повикат проститутки. И жриците ги обрали, разбира се.  Това, последното, вече ме уби. Реших, че е най-мъдро да приключа разговора и да си припомня дихателните упражнения от йогата. Затворих телефона, погледнах приятелката с вид на корабокрушенец, а тя съчувствено ме застреля с въпроса:  Да ви кажа честно, дойдоха ми наум бая отговори на тема учителите, тийнейджърите и собствената ми недосетлива личност, но дори нямах сили да ги артикулирам. Пльоснах се на облегалката на стола, метнах взор към сервитьора и си поръчах заветната чаша розе. Омммммм.", "date": "2020.01.01", "title": "Виваааа Лас Вегас! (за пубертетите, казината и проститутките)"}
{"url": "https://www.monitor.bg:443/bg/a/view/patriarh-neofit-shte-se-molim-za-uspeh-na-bylgarskija-narod-za-mnogo-godini-184662", "text": "\"За много години - ще се помолим за успех на българския народ\". Това каза Негово светейшество Патриарх Неофит преди празничната литургия по повод Васильовден тази сутрин. \"През новата година - нови успехи. Много радости в нашите усилия в спазването на Христовия закон. Да се обичаме, да си помагаме, да бъдем истински Христови ученици. За много години!\", каза Негово светейшество. Патриарх Неофит отслужва света литургия и молебен за новата 2020 г. в катедралата \"Свети Александър Невски\", както е по традиция. След светата литургия е молебенът.  ", "date": "2020.01.01", "title": "Патриарх Неофит: Ще се молим за успех на българския народ, за много години!"}
{"url": "https://www.monitor.bg:443/bg/a/view/2020-a-idva-s-uvelichenie-na-vyzrastta-i-osiguritelnija-staj-za-pensionirane-184661", "text": "Новата 2020 г. идва с ново увеличение на възрастта и осигурителния стаж за пенсиониране. За жените от най-масовата, трета категория труд, възрастта се увеличава с два месеца спрямо изминалата година и вече е 61 години и 6 месеца. За мъжете увеличението е с един месец и става 64 години и 3 месеца. За да се пенсионират, жените вече трябва да имат 35 години и 10 месеца осигурителен стаж. За мъжете той вече е 38 години и 10 месеца. И за двата пола това е с два месеца повече, в сравнение с миналата година. Ако хората нямат право на пенсия, защото не изпълняват посочените условия за възраст и стаж, те могат да се пенсионират на възраст 66 и половина години при поне 15 години действителен стаж. Крайната цел на плавното повишение на пенсионната възраст е тя да се изравни за мъжете и за жените да стане 65 години през 2037 г., припомня БНР. Таванът на пенсиите остава 1200 лева. До 1 юли минималната пенсия ще бъде 219,43 лв., след което ще стане 250 лв. Също от 1 юли пенсиите, отпуснати до 31 декември 2019 година, ще се увеличат с 6,7 на сто. Запазва се периодът на изплащане на обезщетението за бременност и раждане - 410 дни, както и обезщетението за отглеждане на дете до 2-годишна възраст - 380 лв. Минималните осигурителни доходи също остават без промяна спрямо 2019 година, с изключение на случаите, за които минималният доход е по-нисък от минималната работна заплата за страната. Запазват се и миналогодишните размери на обезщетенията за безработица - минималното е 9 лева на ден, а максималното - 74,29 лева.", "date": "2020.01.01", "title": "2020-а идва с увеличение на възрастта и осигурителния стаж за пенсиониране"}
