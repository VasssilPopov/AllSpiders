{"url": "https://www.monitor.bg/bg/a/view/zeleno-s-nuansi-na-tor-167882", "text": "Наторяването около дюните вече е спряно. Сега зелените организации ще скочат. Защото те обичат да наторяват всеки един нов обект, както и да подпомагат развитието на растенията по дюни, плажове, горички и храстчета. И може и да имат право. Все пак тези терени са за обществено ползване, но трябва да се пазят. А когато всеки с излишни 5 хил. лева, който може да си купи стар кемпер или каравана, се изтъпанчи на първа линия на плажа, то тогава наторяването взима размери на масово и не особено приятно мероприятие. Защото тези неща се правят в къмпинга, където има обособена тоалетна и баня, а не се рови по плажа като куче или котка. Хора сме и сме се еволюирали, а и отдавна сме възприели за правилно, и слава Богу, да използваме тоалетна, а не да си хвърляме фекалиите през прозорците. Знаем го, но не всеки го спазва, а уж ние тук сме били от първите европейци. И сега е време да го покажем. Не със законови промени, а със спазването на закона. Това е европейското, а не да се изтипосаме на първа линия и да си паркираме стария кемпер, да го заградим с ограда и да се правим, че целият плаж е наш. Не е ваш. Той е за обществено ползване. Иначе всички къмпингари го раздават „зелени“, но пък си спират колите на дюните. Зелени ама само за кеф, а не заради действителното опазване на природата. Могат да протестират на жълтите павета, но не и да спазват разпоредбите и законите на пясъка. Те смятат, че той е техен, защото са развявали знаменца пред парламента. Ами не е техен. Той е на всички. И не е никак приятно да преминаваш между караваните на „Градина“ и да те гледат, все едно им минаваш през двора. А няколко месеца по-късно да ти затапят центъра на столицата, защото видиш ли, им искали някакви такси и им забранявали да се изхождат на плажа, в гората, между храстите. Палаткаджии почти няма. Повечето зеленомислещи хора, които искат да са в близост до морето със собствените си каравани, са хора с възможности. Проста проверка показва, че една каравана започва от 5 хил. лева нагоре. И то възможно най-старата и най-евтината. По-новите са на цената на апартаменти. Ами никак не е зелено да се паркира на дюните. Нека ги глобяват. Не е и зелено и да се изхождат обитателите им по пътеките, където нормалните туристи отиват, за да стигнат до морето, не е и зелено да си хвърлят пликчетата, където сварят. Не зелено, а е направо за черна точка. А къмпингарите и палаткаджиите натрупаха бая черни точки. Не за друго, а защото докараха иначе чудесната и вдъхновяваща зелена идея до най-тъмни и неприятни нюанси. Създават повече боклук, отколкото хотелите. Защото хотелите поне имат канализация и сметосъбиране. А къмпингите нямат пречистваща станция. Има дупка, външен кенеф и разградена баня. И така зеленомислещите направо се нацапват до ушите с всички нюанси на кафявото.", "date": "2019.06.13", "title": "Зелено с нюанси на тор"}
{"url": "https://www.monitor.bg/bg/a/view/prof-donka-bajkova-s-monodietite-se-otslabva-zdravoslovno-167861", "text": "- Като експерт, лекар и университетски преподавател по диететика и хранене заявявам, че бързи безвредни диети няма. Когато човек чуе или прочете за такова нещо, не бива да се втурва, а да помисли и да се консултира с медик. За отслабване трябва да се мисли по-отрано, а не месец преди морето. Аз препоръчват т. нар. диета „зиг – заг“. Това означава да се започне с няколко дни, 2-3, с нискокалорийно хранене. Така организмът започва да се подготвя, за да не бъде подложен изведнъж на стрес, когато се започне диета. В тези дни човек трябва да спре да консумира банички, тестени изделия, мазни храни, колбаси и да премине към натурални храни. По броя на храненията, те трябва да са толкова, според това, колко са специфичните нужди на всеки един, което зависи от режима му на работа и живот. С количествата не трябва да се прекалява. Не бива да се пропускат закуската, обедът и вечерята, като са необходими и две междинни хранения, за да не изяде човек всичко от хладилника, когато му дойде време за хранене. Продуктите са от основната хранителна пирамида, която в основата си е еднаква с малки разлики, според националните предпочитания в кухните на различните народи. В менюто трябва да присъстват белтъците чрез месото, млякото и млечните продукти, зеленчуците и плодовете. Въглехидратите са картофи, зърнени и бобови храни, но те трябва да бъдат в ограничени количества. Необходимо е да се наблегне на зеленчуците, защото те са обемни и допринасят за усещането за ситост. Добавъчните мазнини трябва да са в умерени количества, като това са зехтин или олио. На вечеря не бива да се ядат въглехидрати, защото всеки излишен грам от тях организмът превръща в запасни тъканни мазнини отколкото, ако се изяде една лъжица краве масло. През нощта, между 2 и 3 часа нощем е пикът на Гаусовата крива. - Тогава в организма се осъществяват производствените, синтезните, анаболните процеси. Сутрин ние сме в най-висока активност, тогава се извършват разградните, асимилационните процеси. Те са между 08.00 и 10.00 часа. Каквото и да изядем в този период, ние ще го разградим, защото това е времето на биологичния ритъм на разграждане. Затова е в сила и източната поговорка: „Сутрин изяж закуската си сам, обядът раздели с приятели, вечерята дай на врага си“. До тук говорим за подготовка и задържане на постигнати резултати. След трите дни вече можем да приложим който и да е ограничителен режим за редукция на теглото. В никакъв случай организмът не бива да бъде подлаган на стрес. -Това са монодиетите, те са актуални и приложими. Моно диета означава един ден въглехидрати, втори ден плодове и зеленчуци, за да бъде изпълнен балансът. На третия ден следват белтъците, а след него отново плодове и зеленчуци. Този режим може да се повтори дванадесет дни.  - Да, разбира се, но то да е малко и в такъв случай да не се посолява със сол. В Интернет на много места се твърди в дните за млечни продукти, например 100 г кашкавал, което е неправилно. Допустимото количество е 40 грама. Диетата, в която храната трябва да бъде с количеството на юмрук, не е сериозна. Всичко зависи от вида храна. - Не я препоръчвам, тъй като в нея липсват плодовете, а от захарта се храни мозъкът. Най-добрият начин за отслабване е подготвителният режим, последван от моно диета.", "date": "2019.06.13", "title": "Проф. Донка Байкова: С монодиетите се отслабва здравословно"}
{"url": "https://www.monitor.bg/bg/a/view/mon-s-chat-za-avtori-na-uchebnici-167872", "text": "Просветното министерство ще направи онлайн платформа, която да сформира екипите за подготовка на учебното съдържание, обяви министърът на образованието Красимир Вълчев. Така различните специалисти ще могат да се свързват един с друг и да обменят идеи като в чат. Министърът заяви, че най-големи затруднения при съставянето на актуални учебни помагала има в сферата на професионалното образование, която е най-динамична. Той обясни, че разработването и адаптирането им може да се извършва по един от модулите на националната програма „Модернизиране на системата в професионалното образование“. Тя е с обща стойност 100 000 лв. По нея могат да бъдат финансирани пилотно до шест проекта за разработване на учебни помагала. Размерът на един проект може да е до 20 000 лв. В авторския колектив пък трябва да участват учители и минимум по двама представители от бизнеса и един преподавател в университет. „Целта е в проектите да участват екипи от висшите училища, професионални гимназии и представители на бизнеса от съответния сектор на разработваното помагало“, обясни Вълчев. Разширяването на този модул предстои и вероятно следващата година ще бъде оформен като самостоятелна програма, уточни образователният министър. По нея ще бъда направена платформата, която ще сформира екипите. По думите на Вълчев това е най-трудната част от процеса на създаване на едно учебно помагало. „Трябва да знаем по всяка една дисциплина кои са специалистите, за да ги привлечем и сключим договор с тях“, обясни той и уточни, че сега с това се занимават издателствата. Вълчев обясни, че ще се финансира и превод, там където е уместно и не се извършва механично. „Има някои случаи, в които преведени учебни помагала могат да се ползват ефективно. По този начин се надяваме да се преодолее този недостиг“, каза още просветният министър. Той уточни, че тези помагала след това трябва да се валидират от МОН. Друг от начините за създаване и споделяне на образователни ресурси е по ОП „Наука и образование за интелигентен растеж“. Със бюджет от 100 000 лева ще бъде създадена платформа за споделяне на образователни ресурси. Съдържанието на дигиталния облак ще бъде дело основно на учителите. За всяка своя разработка те ще получават заплащане.", "date": "2019.06.13", "title": "МОН с чат за автори на учебници "}
{"url": "https://www.monitor.bg/bg/a/view/po-10-bona-darili-firmite-za-godina-167880", "text": "Средно по почти 10 бона са дарили фирми и еднолични търговци през миналата година и са декларирали това в данъчните си декларации, като общата сума от бизнеса надвишава 40,3 млн., сочат данни на Националната агенция по приходите (НАП), предоставени на „Монитор“. Логично най-голям е броят на фирмите и дарените суми по код 01, в който обаче има цели 17 позиции включващи - здравни и лечебни заведения и специализирани социални институции, училища, детски градини, бюджетни предприятия, социално слаби и хора с увреждания, както и кооперации за тях и кооперации за инвалиди и пострадали от бедствия. Във въпросния код са още и БЧК, културни институти, юридическите лица с нестопанска цел, подпомагащи културата, фондът „Енергийна ефективност и възобновяеми източници,, комуните за лечение на наркозависими, УНИЦЕФ. За тези цели 2623 компании са дарили 36,185 млн. лв., а 1427 еднолични търговци - 4,147 млн. лв. Освен това 135 физическите лица са декларирали дарения по този код за почти 381,5 хил. лв. За миналата година само 85 са даренията за Фонда за лечение на деца и Центъра за асистирана репродукция, като общата сума от физически и юридически лица възлиза на 325 446 лв. Най-много – 21, са предприемачите, дарили общо почти 230 бона. При едноличните търговци бройката на пожертвуванията е 63 на стойност 95 817 лв. От обикновените данъкоплатци само един човек е дарил за целта 100 лв. и е отбелязал това в данъчната си декларация. Не става обаче ясно дали парите са били дадени за лечението на деца или за асистирана репродукция. Общо 550 хил. декларации са подали физическите лица до края на април, но от тях едва 137 са вписали дадените суми за дарения през миналата година. Подобно е положението и за безвъзмездно предоставените помощи по реда и условията на Закона за меценатството. При физическите лица дарението е само едно за 2000 лв. и най-вероятно е направено по приятелска или роднинска линия. За подобни цели 12 фирми са дарили общо 140 713 лв. Интересното е, че по-големи меценати се оказват едноличните търговци. Според информацията от данъчните декларации за миналата година 52-ма от тях са дарили за целта над 176 хил. лв. Само 13 фирми са заделили средства по 20-ото перо, отбелязано с код 04 в данъчните декларации относно дарения на компютри и периферни устройства за тях, произведени до една година преди датата на дарението, в полза на български училища, включително висши училища. Общата дарена сума за целта е 64 381 лв., сочи справката, предоставена от НАП. Физически лица и еднолични търговци не са декларирали направени дарения за нови или почти нови компютри и периферия за учебни заведения. Според юриста и предприемач Борис Кумпиков немалко от фирмите предпочитат да даряват пари за благотворителност, без обаче да вписват това в данъчните си декларации. Причината според него е, че по този начин те си спестяват счетоводни главоболия и необходимостта да попълват множество документи. „Да не забравяме, че у нас корпоративният данък е 10% и е много по-нисък, отколкото в Щатите, където е 36%. За това и там, където са високи и корпоративните данъци има стремеж да се дарява повече. Данъчният фактор не е решаващ, а липсата на пари у бизнеса. Цифрата от около 41 млн. лв. не е голяма, но реално даренията са за 4-5 повече пари. Останалите собственици на фирми не са го декларирали, а плащат от лични средства“, смята той. Кумпиков твърди, че повечето българските фирми обикновено даряват без много-много да поставят условия. Големите компании с чужди собственици обаче винаги се стремят да спонсорират мероприятия, които ще бъдат отразявани в медиите, най-вече по телевизията, и по този начин ще им се направи безплатна реклама. Изследване от 2018 г. ни класира на 18-о място сред 30 европейски страни по благоприятна среда за дарителство. България с бал от 3,75 при максимален 5 в Глобалния индекс на средата за дарителство, твърдят от университета в Индиана, САЩ. През последната година 51% от хората в България са дарили пари за благотворителна кауза, като средната сума на даренията е 100 лв., сочи проучване на една от фондациите в България. Според данните от него 61% от българите биха дарявали повече, ако знаят къде отиват парите им. Около две трети от хората даряват или са доброволци. DMS кампаниите са на трето място в проучването. Дарителите казват, че го правят, защото вярват, че заедно можем да направим света по-добър. Вече хората оценяват факта, че и малкото дарение е от значение. 44 на сто от дарителите у нас са хора с ниски доходи, които не надвишават 12 хил. лв. на година. Трима от четирима от младите българи на възраст до 24 години се включват в благотворителни каузи. Отчита се голяма активност при даряването за деца, болни и животни. Има и немалък ръст при даряването за образователни кампании и кръводаряване.", "date": "2019.06.13", "title": "По 10 бона дарили фирми за година (ТЕМАТА)"}
{"url": "https://www.monitor.bg:443/bg/a/view/cacarov-razkri-myj-ot-severna-afrika-radikaliziral-momcheto-ot-plovdiv-167879", "text": "16-годишният тийнейджър от Пловдив е вербуван от човек от арабски произход от страна от Северна Африка, съобщи главният прокурор Сотир Цацаров. Разследването е установило целия контакт между двамата и всички етапи, през които е минал той. Главният прокурор подчерта, че е трудно да се установи дали зад профила на вербовчика стои човек с това име, или е ползвана фалшива самоличност. Иначе комуникацията по интернет е започнала с начално въвеждане в ценностите на исляма, който е мирна религия, подчерта Цацаров. Освен това на момчето били обяснявани основните стълбове на исляма, като в един момент се стигнало до самостоятелно решение от страна на тийнейджъра да приеме тази религия. Това обаче така и не станало, тъй като ученикът извършил обреда сам, в домашни условия. След това обаче вербочикът преминал на следващия етап, в който му разяснил какво е задължението на всеки истински мюсюлманин – то градирало от това да твори добро всеки ден до унищожаване на неверници, обясни още Цацаров. Последвало изпращането на клипове с екзекуции на „Ислямска държава“, които обаче първоначално предизвикали отвращението на момчето. След това обаче ученикът получил съобщение, в което било написано: „Да, това е лошо нещо, но е задължение на всеки мюсюлманин и един истински вярващ в живота си трябва да унищожи поне един неверник“. Последвали инструкции за изготвянето на бомби, които тийнейджърът изпълнил. Когато тези бомби били открити от полициите, експертиза на СОБТ установила, че те представляват „пълна готовност за използване на самоделно взривно устройство“. „Детето не е терорист. Не знам дали то би се подчинило на инструкция да занесе бомбата и да я остави някъде. Въпросът е дали е щяла да издържи детската психика, обаче подчерта главният прокурор.  Магистратите потвърдиха решението на предходната съдебна инстанция момчето да остане под надзора на инспектор от детска педагогическа стая. Основният мотив е, че детето трябва да продължи да ходи на училище и да остане в естествената си среда. По-рано днес от прокуратурата заявиха пред медиите, че настояват детето да бъде оставено за постоянно в ареста. Заготовката за бомба, намерена в Пловдив, е една от най-мощните в съвременната ни история. Това стана ясно от изказване на спецпрокуратурата минути преди заседанието за мярката на младежа от Пловдив, който беше вербуван от ИДИЛ да извърши атентат. „Прокуратурата ще продължи да поддържа искането си за задържане под стража на непълнолетното лице, тъй като считаме, че тя е една от най-адекватните. Така той ще бъде изолиран в специална среда, в която с него ще работят психолози и психиатри“, заяви още говорителят на Специализираната прокуратура Сийка Милева.", "date": "2019.06.13", "title": "Цацаров разкри: Мъж от Северна Африка радикализирал момчето от Пловдив"}
{"url": "https://www.monitor.bg/bg/a/view/zabraniha-projekciite-na-roketmen-v-samoa-167867", "text": "Две седмици, след като филмовата биография на Елтън Джон „Рокетмен“ завладя и българските киносалони, държавата Самоа издаде забрана за прожекциите на заглавието. До решението се стигна заради наличието на любовни сцени между Тарън Еджъртън, който играе изпълнителят на I’m Still Standing във филма и Ричард Мадън, който затегна вратовръзката на мениджъра Джон Райд. Според официалното становище на Самоа Това не е първият път, в който заглавието пада жертва на провокативните сцени. Над пет минути от филмовото съдържание бяха цензурирани и в Русия. Това провокира създателите на лентата да разкритикуват практиката, а продуцентската компания Paramount дори заведе дело. Подобна съдба, впрочем, имаше и „Бохемска рапсодия“. Режисьорът на „Рокетмен“ Декстър Флечър работи и по този филм, макар и за кратко, а през месец март над 2 минути от биографията на Queen и Фреди Меркюри бяха изрязани за кината в Китай. Междувременно Флечър призна, че е обмислял да покани Реми Малек, който спечели „Оскар“ за превъплъщението си в „Бохемска рапсодия“, да направи камео роля и в лентата за Елтън Джон. Замислената сцена щяла да позиционира звездите в ресторант, като на едната маса са Еджъртън и екранната му майка, а на другата – Малек с общия навремето мениджър и на двамата изпълнители – Райд (изигран от Ейдън Гилър вместо от Мадън в „Бохемска рапсодия“ – б.а.). „Отказах от тази идея. Все пак аз нямам намерение да градя филмова вселена“, уточнява Флечър.", "date": "2019.06.13", "title": "Забраниха прожекциите на „Рокетмен“ в Самоа"}
{"url": "https://www.monitor.bg/bg/a/view/nujorkchani-gonjat-stresa-s-obshtestveni-boksovi-krushi-167875", "text": "Дизайнерско студио разположи на стратегически места в Ню Йорк обществени боксови круши, така че гражданите да могат да прогонят стреса си, съобщи в. \"Метро\", цитиран от БТА. Уредите са с формата на на жълти възглавници и на тях е изписано: \"Обществена боксова круша. Използването й е на ваш риск. Здравословно място за загърбване на вашите тегоби\". В социалните мрежи веднага се появиха добри отзиви за новата придобивка. В един от форумите нюйоркчанин писа, че успешно си е излял злобата, породена от съграждани, които не си почистват изпражненията на кучетата, от нахалните типове, които спират на входа на метрото, за да си говорят по смартфона. Друг потребител използвал боксовите круши, след като платил високия си наем и по този начин малко му олекнало.", "date": "2019.06.13", "title": "Нюйоркчани гонят стреса с обществени боксови круши"}
{"url": "https://www.monitor.bg:443/bg/a/view/prandi-celta-mi-e-da-vyrna-bylgarija-v-top-5-na-sveta-167870", "text": "Старши треньорът на волейболните ни национали Силвано Пранди обяви, че целта му е да върне България в топ 5 на света. „Преди години, когато си тръгнах от националния отбор, оставих България сред първите пет отбора в света и сега целта ми е да го върна там“, коментира италианският специалист, който преди това води „лъвовете“ в периода 2009 – 2010 г. Пранди ще направи повторен дебют пред българска публика в петък от 20:40 ч. във Варна срещу състава на Австралия от третия уикенд в турнира Лигата на нациите. Останалите ни съперници в морската столица са Япония и Италия. Преди тази надпревара нашите записаха 2 победи и 4 загуби в Аржентина и Китай. За мачовете във Варна обаче към състава ни се присъединиха опитните Цветан Соколов, Теодор Тодоров, Владислав Иванов и Мартин Атанасов. Според Пранди всички двубои в този уикенд ще бъдат трудни. “Срещата с Австралия ще е тест за нас за по-нататъшното ни представяне в турнира. За отбора и за мен обаче е удоволствие да играем пред собствена публика и позната атмосфера“, заяви селекционерът на пресконференция във Варна. Според колегата му от Австралия Марк Лебедев мачовете с останалите претенденти за оставане в лигата - България, Канада и Португалия, ще са изключително важни и затова тимът му гледа по-специално на двубоя с „лъвовете“. Треньорът на Италия Джанлоренцо Бленджини пък похвали тима ни, като обяви, че „България има играчи на световно ниво“. „За нас е важно да се представим добре, но със сигурност ще е много трудно, особено срещу България, защото домакините са в почти пълен състав“, коментира той. Наставникът на Япония Юичи Накагаичи обяви, че всичко в плана на отбора му е свързано с олимпийските игри в Токио през 2020 г. „Нашата цел от срещите в Лигата е изграждане на отбор за догодина“, заяви той. Женският ни национален тим обаче претърпя 11-а поредна загуба. Момичетата на Иван Петков отстъпиха в Перуджа (Ит) и пред Русия с 0:3 (-20, -23, -16) в 4-ата седмица от Лигата на нациите при дамите и продължават да са на последното 16-о място без победа и само с 1 точка в актива си. Днес нашите играят с тима на Република Корея, който е само с един успех досега. \"Това е 11-ти мач, който губим след 20-а точка. Тук говорим за самочувствие, за манталитет, за ситуации и за характер. Време беше да го покажем, все пак срещу нас не беше най-силният отбор на Русия. Проблемът обаче не е в това кои състезателки ги няма в техния отбор, а в можещите и не можещите като цяло“, коментира Петков след загубата от Русия.", "date": "2019.06.13", "title": "Пранди: Целта ми е да върна България в топ 5 на света"}
{"url": "https://www.monitor.bg:443/bg/a/view/starite-shkodi-ostavat-na-relsite-novi-vlakove-sled-chetiri-godini-obzor-167873", "text": "Ремонт на старите чешки локомотиви „Шкода“ предвиждат държавните железници. До края на юли ще бъде публикуван търг за капиталов ремонт на 30 машини, които се движат по релсите вече десетилетия. Модернизацията на един локомотив струва между 700 000 и 1 млн. евро, след което ще може да развива максимална скорост до 160 км/час. Решението е част от плана на ръководството, за да осигури графика на движение за следващите три години\", заяви председателят на Съвета на директорите в „Холдинг–БДЖ“ Григори Григоров пред журналисти. Предвижда се ремонтите на 30-те локомотива да се случат в рамките на следващите две години. С производителите им вече се водят разговори и така ще им се осигури ресурс за още поне 20 години. В плановете на дружеството влиза обявяване на търг преди края на 2019 г. за до 15 мотриси за средни разстояния с капацитет от 4000 седящи места. По думите на Григоров до края на лятото ще се сформира работна група, която ще даде яснота по основните параметри на поръчката. Планираната инвестиция е в размер на повече от 100 млн. евро разсрочена в рамките на 7 години. Вчера по темата се организира общественото обсъждане на плана на българските железници за подновяване на подвижния състав. Неправителствените организации, които участваха на общественото обсъждане, изразиха мнение, че те не трябва да бъдат само мотриси, а да бъдат разделени според различните маршрути и нужди на железницата. По думите на шефът на БДЖ за дългите направления са по-подходящи вагони, а за средните – мотриси Сред възможностите, предложени от граждани, синдикати и бизнеса, са ремонта на бъдещите нови влакове да се извършва на наша територия. Григоров обяви, че с подновената наскоро спорна процедура за ремонт за 137 млн. лв на 46 броя мотрисни влакове Сименс Дезиро се цели обезпечи движението на крайградските линии за следващото десетилетие. След ремонта им се планира да возят пътници до 2030 г., когато ще бъдат подновени поетапно. Шефовете на БДЖ водят преговори с Дойче Бан за закупуване на около 100 броя вагони, използвани от немските железници в момента. Сумата не беше обявена, но изчисленията показват по-ниска инвестиция от тази за модернизация на собствените вагони.", "date": "2019.06.13", "title": "Старите „Шкоди“ остават на релсите, нови влакове след четири години (ОБЗОР)"}
{"url": "https://www.monitor.bg:443/bg/a/view/spice-girls-stavat-animacionni-geroi-167862", "text": "Членовете на култовата през 90-те години на миналия век група Spice Girls се завръщат с нов общ проект. Виктория Бекъм, Мелани Браун, Мелани Чизхолм, Ема Бънтън и Джери Халиуел ще обединят усилия, но този път не за музикална продукция, а – за филмова. Това обяви шефът на Paramount Animation М. Сориа. По думите й, цитирани от The Hollywood Reporter, и петте певици са обвързани с предстоящата анимация, като не само са дали зелена светлина за създаването й, но и участват дейно в процеса. По сценария заедно с тях работят Карън Маккъла и Киви Смит. Режисьор все още не е привлечен за заглавието. Въпреки това премиерата към момента е заложена още за 2020 г., като се очаква във филма да зазвучат, както класиките на Spice Girls, така и нови парчета. Това не е първият опит за филм, вдъхновен от историята на една от най-успешните момичешки групи в историята. През 2017 г. петте трябваше да се съберат за документален филм и нова музикална продукция.", "date": "2019.06.13", "title": "Spice Girls стават анимационни герои"}
{"url": "https://www.monitor.bg:443/bg/a/view/pesen-s-hyrkane-ni-prispiva-za-po-malko-ot-2-minuti-167869", "text": "Необичайна песен, в която е включено и хъркане, претендира, че може да ни приспи за по-малко от 2 минути, пише в. \"Мирър\", цитиран от БТА. Новото парче е дело на блус певеца Саймън Уеб и на продуцентката Обри Уитфилд. Песента е озаглавена \"Snored to Sleep\" и е призвана да ни докара до дълбок сън, с помощта на хъркане. Тя е с продължителност 1 минута и 40 секунди, като в композицията са вплетени бавна мелодия и похърквания, действащи приспивателно. Същата цел постигат повтарящите се басове, ниските честоти и забавения ритъм. Когато ги слушаме се забавят дишането и сърдечният ни ритъм. Като последствие се намалява мозъчната активнотст, което е чудесна предпоставка за изпадане в дълбок сън. Саймън Уеб сподели за новото парче: \"Никога не съм си и представял някога, че мое хъркане ще попадне на запис и ще стане хит! Но за всяко нещо си има първи път!", "date": "2019.06.13", "title": "Песен с хъркане ни приспива за по-малко от 2 минути"}
{"url": "https://www.monitor.bg:443/bg/a/view/elza-na-misija-da-spasi-zamryznaloto-kralstvo-2-video-167863", "text": "„Винаги сме се страхували, че силите на Елза са прекалено големи за този свят. Сега се надяваме да са достатъчни“ – думите излизат от устата на краля трол и предупреждават за огромната заплаха, надвиснала над Арендел в новия официален трейлър на „Замръзналото кралство 2“. Какво представлява голямото зло във втория пълнометражен филм от поредицата? Вероятно ще трябва да почакаме до премиерата на лентата през ноември, за да си дадем отговор на този въпрос. Още отсега можем да заявим обаче, че „Замръзналото кралство 2“ ще ни поведе на поход към опознаване силите на Елза, от която жителите на Арендел толкова много се страхуват. Много магия, сестринска любов и шеги обещава отсега анимацията, чийто предшественик се превърна в най-доходоносния анимационен филм на всички времена.", "date": "2019.06.13", "title": "Елза на мисия да спаси „Замръзналото кралство 2“ (ВИДЕО)"}
{"url": "https://www.monitor.bg:443/bg/a/view/ekskluzivni-zapisi-razkrivat-kak-alo-izmamnici-verbuvat-muleta-167871", "text": "Както съобщи „Монитор“ журналист от медията беше вербуван от ало измамници по домашния му телефон. Той обаче успя да ги запише (подробности четете  ). Чуйте как става уговарянето на мулетата. В 18-минутен ексклузивен запис, колегата Красимир Крумов е убеждаван да стане доставчик на откраднатите пари срещу 20% от всяка сума, хвърлена от бабичка през балкона или оставена на тайно място.", "date": "2019.06.13", "title": "Ексклузивни записи разкриват как ало измамници вербуват мулета"}
{"url": "https://www.monitor.bg:443/bg/a/view/grafa-pusna-novija-album-s-tajno-slushane-167865", "text": "С лека мистика и почти съзаклятнически, най-близките хора около Влади Ампов-Графа напълниха столичния клуб „Перото“ за първото „тайно“ прослушване на новия албум на звездата „Страничен наблюдател“. Този път изпълнителят на CA$H избра нетрадиционен начин за премиера, като покани приятели и музиканти първи да чуят 13-те парчета, а в паузите разказваше историята на написването им. Сред отбраната публика бяха колегата му от „Гласът на България“ - Иван Лечев, победителят във формата Атанас Кателиев, който беше в отбора на Графа, Поли Генова, Михаела Филева, добрият му приятел Любо Киров, китаристът на D2 Митко Кърнев, музикални критици, представители на гилдията и просто близки хора. Отличаваше се съпругата на Ампов – Мария, която се оказа, че има специална роля в албума. Именно на нея той е посветил една от най-красивите балади „Сродна душа“. Първите 6 песни от тавата са напълно нови, като в голяма степен са социално ангажирани. „Фалшиви струни“ и „Страничен наблюдател“ са записани с помощта на струнен оркестър „Софийски солисти“, а зад рояла в студио за пръв път е седнал Графа. Албумът включва и вече превърналите се в хитове сингли CA$H, “Огън”, “Квартални джентълмени”, “Приятели завинаги”, и баладата, посветена на майка му „Последна песен“. каза Ампов и пусна лятното парче с реге привкус „Да“, върху което са се трудили заедно с Белослава. Тази вечер, в голяма верига книжарници, Графа ще се срещна с фенове, на които ще раздаде и първите автографи върху току-що наредените по рафтовете CD-та. А само след няколко месеца, през октомври, тръгва на турне с новите си песни, което ще приключи с голям концерт на 10 юни 2020 г.", "date": "2019.06.13", "title": "Графа пусна новия албум с тайно слушане"}
{"url": "https://www.monitor.bg:443/bg/a/view/mahmurlukyt-na-d-r-filipoff-i-drazniteljat-peevski-167878", "text": "Има една порода хора, които говорят за себе си в множествено чисто, придавайки си важност. Или пък коментират драгоценната си персона в трето лице. Някои достигат до това състояние по естествен път – след третата ракия. Понеже са толкова самовлюбени, да не виждат по-далеко от носа си, те се самораздвояват и саморазтрояват на воля. Понякога тези породисти „ние-човеци“ си измислят псевдоним, юнашко име, с което искат да надскочат интелектуалния си провинциализъм. Или се кръщават нещо си – доктор, Наполеон, Мунчо... Или пък, дълбоко убедени в своята уникална неповторимост, смятат, че са върхът на остроумието, че светът благоговее пред чара им, а тяхната „гражданска“ позиция е единствено правилната. А когато тези характеристики се съчетаят в една личност, обикновено се получава нещо като горделив пуяк, нещо като книжен лъв, нещо като просребрял мъж, който се има за момче и още се забавлява жестоко, когато ритне някое другарче по пищялките и хукне да бяга. Такъв е пишман-журналистът Стойко Тонев, който се изявява във виртуалното пространство с измисления от него самия прякор Тони Филипов, д-р. Толкова е доктор, колкото и журналист, ще знаете. Казват, че първо искал Пеевски да се кръсти, но видял на търсачката, че името е заето, затова се писал доктор. Злобата на този „ние-човек“ е пословична, особено откакто остана на свободния пазар. Тогава намрази и в червата бившите си колеги, а най-паче издателя, който го прецени от един поглед колко струва. Трябва да си бил край него, за да го опознаеш. В „Монитор“ го раздаваше „звезда“, от тези, дето много не пишат, но не изпускат гуляй и разпивка, а в останалото време по бохемски се отъркват около началниците, защото по-сладка е паницата с леща от ръката на големеца... Тонито го раздаваше един Ален Делон на средна възраст със сърце на руски бард и самочувствие на татарпазарджишки диван-чорбаджия. Отдавна пресъхналият му хумор на Филипoff не предизвиква усмивки. Нали ги знаете как реагират хората, когато някой луд си говори на висок глас в тролея. Всички извръщат глава и се правят, че не го чуват и виждат. Та и с д-р Филипoff така. Говори си, отговаря си, хихика си нещо. И от време на време произнася името на „дразнителя“. Ама понеже е не само пишман журналист, а и пишман мъж, та не му стиска да му напише името правилно, ами уж неволно го изписва Пеефски. Да си умреш от смях направо. На 13 юни, махмурлийската, д-р Филипoff пак реши да споменува „дразнителя“, събуждайки се по обед. Цял ферман изписа, без и той да знае защо, пък го изсипа в грантово зависимото си сайтче „Редута“. Там нямало цензура, хвали се докторът. Цензурата е кофти нещо, не е като мензурата, става ясно от обясненията му. Какъв му е проблема с Пеевски обаче не става ясно, защото докторът си е забравил и мисълта при чувството за хумор. Същият този фотьойл-журналист няколко дни след като депутатът и издател на „Телеграф медиа“ Делян Пеевски се отказа от евродепутатското си място и го съобщи лично в българския парламент, пак се беше намахмурил по темата „Пеевски“. Тони Филипов, д-р, отдавна всъщност се опива и от шума на парите, та нищо чудно и тази му нездрава възбуда да е по линия на на някой грант. Иво Прокопиев, олигарх, никога не се е стискал да поощрява с пълна паничка служителите си. А Тони Филипов, д-р, обича и препълнените до ръба чаши. Доста от тях трябва да е обърнал, докато разсъждава на глас на тема „колко струва охраната на Пеевски“ и докато прави шкембеджийски сметки колко хора охраняват депутата, колко струвало това, пък тръгнел ли да те трепе някой, нищо не можело да те спаси. Учудва ли се някой, че този самозван самодържец на „свободата на словото“ е обсебен от един издател, но хич пък не се вълнува от охраната на издателя Прокопиев, нито какъв уплах го подплаши преди няколко години да се скрие в луксозна миша дупка чак в Сингапур. На него не са му интересни теми като: кой ограби народа, задкулисие, енергетика, голяма политика. На него болката му от години е все една една и съща – Пеевски, та Пеевски. И въпреки че не работи в пресгрупата на Пеевски, този канапе-философ продължава да се издържа покрай издателя на „Телеграф медиа“, когото споменава под път и над път. Професионалната му ниша е едничка, но добричка – плюеш и клеветиш по адрес Пеевски като дърта вещица, а задкулисието ти плаща. Само че овехтя му вече „остроумието“ на Тони Филипов, д-р, не помагат и цитатите от книжки, дето ги натрапва, та да се прави на народен интелектуалец. Щото не е остроумно, нито смешно, да напишеш Пеевски с грешна буква в името, не ли? Обаче точно пък Стойко Тонев да се прави на морален стожер, това вече наистина е смешно, за разлика от купешкото му „остроумие“. Защото този пишман-говорител на гражданите се облажи преди няколко години с едни 300 000 лева от „Америка за България“. Кинтите Тони Филипов, д-р, ги усвои по „Програмата за дебютиращи автори, която предоставя на студентите по журналистика възможност да работят с ментори и да получат практическо обучение от опитния екип на „Редута“. Не е ясно дали студенти по журналистика изобщо някога са писали в сайтчето на Стойко Тонев. Ясно е само, че то е пълно с бивши отрочета на гуру-олигарха Прокопиев. Тони Филипов, д-р, гаврътна 300 бона чуждоземни грантове като чаша вино, за да разправя брадясали лакърдии. Ако има наивници, да му верват. „Докторчето“ ще се попротегне на канапето и ще изпие една чаша и заради тях.", "date": "2019.06.13", "title": "Махмурлукът на д-р Филипoff и „дразнителят“ Пеевски"}
{"url": "https://www.monitor.bg:443/bg/a/view/tajsyna-nahalen-sym-shte-stana-novija-ronaldo-167855", "text": "Българският Тайсън – Даниел Асенов, не скри амбицията си да се завърне с титла от Европейските олимпийски игри в Минск, които започват на 21 юни. Боксовият турнир при мъжете ще бъде с ранг и на европейско първенство. 6-кратният ни континентален шампион при мъжете и при младежите обяви, че се цели в нова титла в кат. до 52 кг. \"Аз съм си нахален и смятам да продължавам да печеля титли. Гоня седмо злато. Ще стана новия Роналдо“, каза Тайсъна, визирайки прословутия номер 7 на португалския футболист. По-малкият му брат Боян, който боксира при 56-килограмовите, също иска да стигне до медалите. \"За мен това ще бъде първо участие на Европейски игри, но се надявам да ги разбия и да спечеля\", каза той. Старши треньорът Жоел-Солер Арате повежда пълен състав от 10 състезатели, като 70% от него е съставен от момчета на по 19-20 г. При жените турнирът няма да е и европейско първенство, като ще има надпревара само в новите 5 олимпийски категории. За България право да участват извоюваха Габриела Димитрова (51 кг), Станимира Петрова (57) и Деница Елисеева (60). \"Всяко състезание е важно, без значение дали е световно, европейско, игри или турнир. За мен е важно да ми вдигат ръката, иначе после трудно го преживявам. Надявам се, че ще се представя по-силно от Баку преди 4 г., когато отпаднах на четвъртфиналите“, сподели Станимира. Габи пък се завръща на ринга след месец в гипс на ахилеса. \"Контузията ми отшумя, добре съм, възстановена съм. Мисля, че, ако и късметът е на моя страна, имам силите за медал\", каза тя. Нашите се надяват да счупят каръка от двете досегашни европейски първенства в Минск, от които се завръщаха без медал.", "date": "2019.06.13", "title": "Тайсъна: Нахален съм, ще стана новия Роналдо"}
{"url": "https://www.monitor.bg:443/bg/a/view/deputati-kym-lozan-panov-dokladyt-na-vks-e-politicheski-167877", "text": "Депутатите от правната комисия в Народното събрание отправиха сериозни критики към скандалния шеф на Върховния касационен съд Лозан Панов, че в годишния доклад на съда е вписал политически позиции, което е недопустимо. Документът бе разгледан от депутатите на заседание, на което бяха приети и докладите на Висшия съдебен съвет, прокуратурата, Върховния административен съд и Инспектората на ВСС. Всички те бяха гласувани с пълно единодушие от народните представители и приети с 16 гласа „за“. За доклада на Панов обаче депутатите подчертаха, че го приемат само от уважение към съдиите в България, но въпреки това не приемат политическата риторика в него. „Високо уважавам съдиите, но докладът не трябва да се превръща в изразяване на политически позиции“, заяви депутатът от „Обединени патриоти“ Християн Митев, който е зам.-шеф на правната комисия. Той оприличи доклада не на такъв за дейността на ВКС, а за подходящ за дейността на депутати. Митев подчерта и че докладът не трябва да бъде използван за инструмент за политически цели. „Не е работа на председателя на ВКС да заема подобни политически позиции“, категоричен бе още Митев. На същата позиция застана и депутатът от „Обединени патриоти“ Емил Димитров, който заяви, че „не подкрепя опитите за политическа намеса“. Критика към Панов отправиха и от ДПС. Депутатът Йордан Цонев обясни в залата, че ВКС си е позволил да допише закон в случая с тълкувателното решение, при което бе направен опит да се блокира дейността на Антикорупционната комисия (КПКОНПИ). „По отношение на тълкувателното решение за КПКОНПИ не оспорвам правото на ВКС да тълкува законите и съдебната практика, но това не беше волята на законодателя – да се прекратява процедурата по отнемане на незаконно придобитото имущество. В същото време оспорвам ВКС, използвайки правото да тълкува, да дописва законите и да ги променя“, категоричен бе Цонев. \"Ще подкрепим доклада, защото е доклад на съдилищата и ще пропуснем, че някои тълкувателни решения създават привилегия на някои проверявани олигарси\", бе твърдението пък на Хамид Хамид от ДПС.", "date": "2019.06.13", "title": "Депутати към Лозан Панов: Докладът на ВКС е политически"}
{"url": "https://www.monitor.bg:443/bg/a/view/mule-poluchi-6-meseca-zatvor-167856", "text": "„Муле” получи 6 месеца затвор за участие в телефонна измама. А.П. се призна за виновен по повдигнатото му от прокуратурата обвинение, че на 15 декември 2018 г. в съучастие с друг измамник задигнали 6780 лв. от възрастна жена от Велико Търново. двамата действали по разпространяващата се ударно през последните месеци измамна схема с участието на „служител на МВР”. Съучастникът Я.Н. се представил на жената за полицай и я информирал, че участва в акция за залавянето на телефонни измамници. За да приключи успешно акцията бабата трбвало да даде всичките си спестявания на въпросния измамник. А след катотой бъдел заловен от полицията, парите веднага щели да и бъдат върнати. Жената не заподозряла капана и се съгласила да помогне на МВР. Тя събрала парите си и ги дала на дошлият пред жилището и А.П., който ги отнесъл и ги дал на мозъка на акцията. След като разбрала, че е излъгана, жената подала сигнал в полицията. Двамата извършители на престъплението били разкрити и задържани. За да избегне по-тежка присъда А.П. приел да сътрудничи на прокуратурата и направил пълни самопризнания. Заради това и той получил почти символична присъда, която ще излежава в затвора при общ режим.", "date": "2019.06.13", "title": "„Муле” получи  6 месеца затвор"}
{"url": "https://www.monitor.bg:443/bg/a/view/london-dade-odobrenieto-si-asandj-da-byde-ekstradiran-v-sa-sht-167854", "text": "Британският министър на вътрешните работи Саджид Джавид съобщи днес, че е подписал заповед основателят на \"Уикилийкс\" Джулиан Асандж да бъде екстрадиран в САЩ, ако британските съдилища са съгласни, предаде Асошиейтед прес. Пред радио Би Би Си Джавид уточни, че съдът ще реши дали Асандж ще бъде съден в САЩ по обвиненията в шпионаж. Утре Асандж трябва да се яви на изслушване по делото за поисканата от Вашингтон екстрадиция. Вероятно окончателното решение ще бъде взето до няколко месеца. Към момента Асандж изтърпява 50-седмична присъда в затвора Белмарш в Лондон за нарушаване на условията на гаранцията, която му беше определена от британски съд. Основателят на \"Уикилийкс\" беше твърде болен, за да се яви на неотдавнашно изслушване и на утрешното съдебно заседание ще участва чрез видеовръзка. Намерението на властите в САЩ да го съдят за шпионаж породи проблеми във връзка със свободата на словото. Асандж твърди, че като журналист е защитен от Първата поправка на американската Конституция.", "date": "2019.06.13", "title": "Лондон даде одобрението си Асандж да бъде екстрадиран в САЩ"}
{"url": "https://www.monitor.bg:443/bg/a/view/cska-se-vkluchva-v-akcija-po-kryvodarjavane-167853", "text": "ЦСКА и Военномедицинска академия отново обединяват сили в подкрепа на безвъзмездното кръводаряване. На световния ден на кръводарителя - 14 юни, от 12:00 часа, представители на клуба и военни лекари ще дадат своя личен пример, дарявайки кръв в Центъра по трансфузионна хематология на ВМА. В кампанията ще се включи и Командването на силите за специални операции на Българската армия - военните, които бяха част от празника по случай 70-годишния юбилей на ЦСКА. “Преливането на кръв и кръвни продукти ежегодно спомага на милиони хора в целия свят. Не се страхувайте да спасявате и вие човешки животи”, призовава официалният сайт на „армейците“. В същото време футболистите на ЦСКА се подготвят усилено за новия сезон. Вече четири дни тимът е на лагер в Тетевен и тренира двуразово. Новите попълнения в състава - Петър Занев, Тони Уот, Денис Давидов, Греъм Кери и Диего Фабрини свикват с обстановката и съотборниците си и се очаква треньорският щаб да им даде шанс за изява в предстоящата първа лятна проверка. \"Червените\" ще се изправят срещу втородивизионния “Локомотив” (Горна Оряховица) в Тетевен във вторник (18 юни) от 11:00 часа.", "date": "2019.06.13", "title": "ЦСКА се включва в акция по кръводаряване"}
{"url": "https://www.monitor.bg:443/bg/a/view/skulptoryt-jivko-sedlarski-otkriva-izlojba-v-plovdiv-167850", "text": "Скулпторът Живко Седларски, който от 30 години живее и твори във Франция, пристигна в България, за да представи в Пловдив самостоятелна изложба с нови, непоказвани досега скулптури, пластики и рисунки. Изложбата ще бъде открита днес от 18.30 ч. в галерия „Аспект”. Изложбата носи името на най-новата му мащабна скулптура на жена в „метална рокля” - „Дева - М”. Висока 2,32 м, тя е изработена от арматурно желязо. До края на месеца жителите и гостите на Пловдив – Европейската столица на културата 2019, ще могат да я видят на открито пред галерията. Попитан защо точно „Дева - М”, скулпторът отговаря: „ Всеки се моли на своя господ, а аз – на Девата. Нека всеки намери своето М – може да е Мария или Мая, но също Мода, Майка, Муза, Модел, Мадона, Марица (все пак сме в Пловдив), Манекен, Метал, Монумент, Молитва и още, и още...”. „Дева - М” е поредната новаторска скулптура, която Живко Седларски създава от арматурно желязо. „Докато за другите арматурното желязо е материал, който се поставя в основите на сградите и се скрива в бетона, за мен това е материал за изграждането на скулптури. Аз го изваждам от неговата първоначална роля и му давам нова – да носи наслада на минувачите и да служи за възпитаването на вкуса им. Красотата на този материал е в това, че с него рисувам скелета, рисувам сктруктурата и когато една скулптура е завършена – тя е прозрачна, ефирна, пълна с много въздух и пространство, през нея прозират и сградите, които я заобикалят”, споделя скулпторът. В галерия „Аспект” Седларски ще представи десет пластики на женски силуети в рокли от бронз и неръждаема стомана, както и рисунките, предшестващи появата на скулптурите. Темата „Рокля” е запазена марка на твореца. В нея той работи вече единадесета година. Началото на този период в творчеството му поставя уникалната внушителна женска фигура в рокля от неръждаема стомана Rainbow In The Darк - “Дъга в Нощта”, която краси замъка Bois Guy във Франция. Сред емблематичните му скулптури в тази тема са също „Жената на рибаря”, „Полъх”, „Фукла” и др. У нас на открито могат да се видят две от ефектните рокли на Живко Седларски - „Сирена” в Поморие и „Бягаща по вълните” в Бургас. В Карлово пък се намира една от първите монументални творби на автора - 4-метровият войнишки паметник от бронз „Майката”, който карловчани днес наричат „Розоберачката”.", "date": "2019.06.13", "title": "Скулпторът Живко Седларски открива изложба в Пловдив"}
{"url": "https://www.monitor.bg:443/bg/a/view/bilki-mamjat-s-otrovni-dvojnici-167859", "text": "Билки мамят с отровни двойници. Независимо, че повечето са полезни, някои от тях имат опасни копия, които могат да заблудят дори опитния билкар. Например, танацетумът, популярен като моминска вратига, прилича много на лайката и често пъти я берат вместо нея. Двете растения се различават единствено по стеблото – на момината вратига то е право, докато на градинска лайка е пълзящо. Полското подрумче също е двойник на лайката. Много близки на външен вид са маточината и ментата. Неопитните берачи могат да бъдат заблудени и по свежия аромат, подобен на лимон. Беладоната, макар и да се използва във фитолечението, е силно отровна. Тя се нарича още лудо биле и при предозиране води до главоболие, замаяност, зачервяване на лицето, температура, ускорен пулс и дори гърчове. Достатъчни са само няколко от плодчетата й, за да се стигне до отравяне. Тези й действия са в резултат на съдържащият се в нея атропин. Срещу него има антидот, но това не означава, че беладоната може да се прилага пришо самолечение. Препоръчва се тя да се ползва само по лекарско предписание и дозировки, назначени от фито-фармацевти. Макар и при тези растения грешката да не е фатална, тъй като и едните, и другите имат лечебни свойства, редица други могат да доведат до тежки интоксикации с фатален край или тежки алергични реакции. Жълтият кантарион независимо, че прилаган перорално е полезен, подсилва имунната система и е добро средство при настинки, може да навреди пред лятото особено на хората със светла кожа, при които количеството на меланина е по-малко. В състава му е има пигмент, който при прием на отвара или тинктура от билката чрез кръвта достига до участъци в кожата, където под действието на слънчевата светлина води до раздразнение, сърбеж и дори разраняване. Отравянето с мак може да предизвика парализа на дихателния център в различна степен, според приетата доза. Това растение предизвиква отслабване на рефлексите. То удря и централната нервна система, като води до сънливост, главозамайване, а в някои случа и до загубване на съзнанието. Бъзът, популярен в Северозападна България още като бъзовина също може да предизвика повръщане, ако плодовете му не са узрели. Вълчото биле, на латински аконит, пък се характеризира с това, че разликата между терапевтичната и токсичната доза е много малка. Основните симптоми следствие на отравянето са гадене, повръщане, коремен дискомфорт, диария, колики, мускулни потрепвания, ускорена сърдечна дейност, а при допир с кожата се получава загуба на чувствителност на нервните окончания. Всеизвестно е, че жен шенът подсилва половата мощ на мъжете. При честа употреба той може да предизвика диария, нервно напрежение и повишаване на кръвното налягане. Затова избягвайте да събирате лековитите билки, освен ако не ги познавате достатъчно добре. А като по-добър вариант бихме Ви препоръчали да ги посадите и отгледате в домашни условия, тъй като те не се нуждаят от много място или специални грижи, съветват опитните билкари. Дори да познаваме билките е необходимо да спазваме няколко основни правила. Всяка една от тях има определен период, в който е най-целебна и тогава трябва да се запасяваме с нея. Справка за всяка може да се направи в книгите за билки. Ако събирате дървесна кора, това става през пролетта, когато е млада. Листата, цветовете и цялата надземна част на растението се берат по време на цъфтежа или до няколко дни след това. Плодовете и семената трябва да се изчакат да достигнат зрялост. Все пак има изключения, например шипките е добре да се берат няколко дни предварително, защото така запазват най-добре формата и полезните си вещества. Корените се изкопават през есента или най-ранна пролет, когато се намират в период на покой. Независимо обаче за каква част от растението става дума, времето трябва да е сухо и слънчево, защото влагата запарва набраните билки и влошава качеството им. Когато се отправяме за билки трябва да мислим не само за собствените си нужди, но и съхранението на това богатство. Отделните части трябва да берем, без да унищожаваме цялото растение, като внимателно вземаме само това, което ни е нужно и в количеството, което ни е нужно. Останалото е лакомия и безотговорно отношение към природата. Цветовете трябва да откъсваме цели, при някои билки, като лайката например, и с част от стъблото. Те са най-нежната част на растението, затова трябва да внимаваме да не се смачкат или запарят, докато се приберем у дома. Корите е най-добре да се вземат от млади 2-3 годишни дървета, като се белят от горе на долу.", "date": "2019.06.13", "title": "Билки мамят с отровни двойници"}
{"url": "https://www.monitor.bg:443/bg/a/view/partiite-sys-srok-do-kraja-na-2020-g-da-vyrnat-nadvzetite-subsidii-167857", "text": "Партиите ще трябва да върнат надвзетите субсидии най-късно до края на следващата година. Това предвиждат промените в закона за политическите партии, които депутатите от правната комисия приеха на второ четене. В петък пък поправките трябва да минат и през пленарна зала. Така крайният срок е 31 декември 2020 г.. Ако обаче средствата не се върнат дотогава, то те ще се събират по общия ред и ще започне да тече лихва за забавяне. Всъщност промените предвиждат партиите да върнат надвзетите субсидии, преведени им от 2016 година досега. Дава се възможност това да става чрез прихващане от следващите траншове от държавата. При липса на такива или при недостиг, сумата трябва да се възстанови. Този втори вариант ще засегне предимно онзи партии, които вече не получават държавна субсидия и вече са извън парламента, но са взимали държавни пари през последните три години. Срокът до края на 2020 г.  ще важи и ако се проведе предсрочен вот и някоя от сегашните партии изпадне от НС и не получи субсидии. Онези политически сили, които в момента са в НС, има възможност да върнат парите предварително. Ако не го направят, ще се пристъпи към приспадане от следващите суми. Така от втория транш, който трябва да им бъде преведен до края на юни 2019-та, ще се удържат 30 % , а формациите ще вземат само 70 % от сумата. През следващите два транша пък ще получат по 50 %. Сумата, която трябва да върнат партиите, е в размер на 14,6 млн.лева. До това се стигна, след като преди около месец стана ясно, че вместо по 11 лева на глас, партиите са получили по 13,23 лева през 2018-та. В последствие се оказа, че това е неправилно тълкуване на закона, с който се позволява преразпределяне на всички действителни гласове, дадени и за партиите под бариерата и дори от квадратчето „Не подкрепям никого“.", "date": "2019.06.13", "title": "Партиите със срок до края на 2020 година да върнат надвзетите субсидии"}
{"url": "https://www.monitor.bg:443/bg/a/view/matros-pochina-po-vreme-na-uchenieto-v-shabla-167860", "text": "Старши матрос втори клас е починал на зенитния полигон на ВВС при Шабла. Именно там се провежда международно тактическо учение. По първоначална информация вероятната причина е инфаркт, съобщиха от военното министерство. Най-вероятно влошаването на състоянието на военнослужещия е провокирано от жегата в четврътък.  От МО съобщиха и името на матроса. Това е 36-годишният Жеко Галинов Добрев от военното формирование 38 920 – Варна. По време на изпълнение на служебните си задължения в рамките на учението, което бе наблюдавано и от премиера Бойко Борисов и вицепремиера и военен министър Красимир Каракачанов, той се е почувствал неразположение и е припаднал. Незабавно му е била оказана първа помощ от медицинските екипи, осигуряващи учението. Въпреки усилията на лекарите, не се е върнал в съзнание и медиците са констатирали смъртта му, като по първоначална информация вероятната причина е инфаркт. Старши матрос Добрев е бил на длъжност минен електротехник във военното формирование 38 920 Варна. На служба в Българската армия е от 11 август 2008 г. От МО изказаха съболезнования на семейството и близките на старши матрос Жеко Добрев. От профила му във Фейсбук пък става ясно, че Жеко Добрев оставя две малки дечица сирачета. Дни преди да умре, той е празнувал рождения си ден.", "date": "2019.06.13", "title": "Жегата взе втора жертва за ден, матрос издъхна при учението в Шабла (ОБНОВЕНА)"}
{"url": "https://www.monitor.bg:443/bg/a/view/vap-razporedi-proverki-v-bolnici-za-plashtanija-pod-masata-167858", "text": "Болници, медицински центрове, лекари-специалисти и джипита, както и зъболекари, които работят по договори с Националната здравноосигурителна каса ще бъдат проверявани за нерегламентирани плащания „под масата“ от пациента, издаване на касови бонове, когато става въпрос за заплащане на избор на лекар и екип и доплащане на медицинско изделие, което не се поема на 100% от касата. Това е разпоредила Върховната административна прокуратура (ВАП), съобщиха от там и уточниха, че ще се проверяват и всички видове плащания, направени в националните центрове по проблемите на общественото здраве. „С посочените действия е ангажиран управителят на НЗОК, предвид правомощията за извършване на контрол и налагане на санкции по Закона за здравното осигуряване“, посочват от върховната административна прокуратура. По време на проверките инспекторите ще трябва да проверяват отчетните документи на изпълнителите на медицинска или дентална помощ, каквито са болниците, медцентрове, лекари със самостоятелни практики и зъболекари, които са регламентирани в Националния рамков договор (НРД). Стриктно ще се гледа на какво основание са плащали здравноосигурените граждани, ако им се е налагало при приемането в лечебните заведения. Предстои да бъде проверявана и дейността на изпълнителите с критериите за достъпност и качество на медицинската помощ, които са регламентирани в НРД. Ще се проверява още вида и обема на оказаната медицинска и дентална помощ по договор с НЗОК. Инспекторите ще проверяват най-стриктно дали изписаните медицински изделия, за които касата е платила изцяло или частично, са били изписани и вложени в пациентите или не. Те ще проследят и дали на пациентите са издавани касови бонове, когато им се е налагало да доплащат някоя медицинска или стоматологична услуга. Върховната адиминстративна прокуратура поставя двумесечен срок за извършване на проверката. След това тя ще представи обобщена информация за констатираните нарушения, предприетите конкретни мерки и действия за отстраняване на разкритите случаи на неспазване на закона и последиците от тях и за санкциониране на виновните лица. Това включва дори възстановяване на неоснователно получени суми, съставени актове за установяване на административни нарушения, издадени наказателни постановления и постановени административни актове. Целта на проверката е гарантиране на нормативноустановеното право на достъп до медицинска помощ, заявяват от НАП.", "date": "2019.06.13", "title": "ВАП разпореди проверки в болници за плащания под масата  "}
{"url": "https://www.monitor.bg:443/bg/a/view/chetem-personalizirini-novini-do-2022-g-167848", "text": "Всеки читател да може да се осведомява чрез персонализиран набор от новини най-късно до три години - това предвидиха медийни експерти по време на Шестия световен конгрес на информационните агенции. Форумът стартира по-рано през деня в НДК. По думите на Ърл Уилкинсън, изпълнителен директор и управляващ International News Media Association в САЩ, тази тенденция е неизбежна, а един от пътищата за това, е сътрудничество с Фейсбук и Гугъл. Именно в такава посока гледат издания като The New York Times, каза още той, но подчерта, че хората все по-рядко се информират от тези платформи. В подкрепа на идеята за персонализираните новини, Уилкинсън цитира проучване в Норвегия, където 84 на сто от потребителите предпочитат да четат информация, подбрана специално за тях според собствените им интереси.  „Карайте хората да плащат“, призова още експертът, като подчерта, че бизнес моделът все повече променя фокуса си от рекламата към самите потребители/читатели. „Но същите тези хора няма да ви платят за новини. Ще ви платят за журналистика“, заяви той. Както той, така и Расмус Нилсен - директор на Института на Reuters за проучване на журналистиката, изведоха като акцент все по-големият интерес на публиката към подкаста. Той е сред любимите начини за осведомяване при младежите, сочи отново проучване в Норвегия, където над 80% от подкастите се слушат от хора под 30-годишна възраст. „Доверието е новата валута“, категорични бяха още участниците в първия ден на Световния конгрес на информационните агенции. Показателни за това са данните, че 35% от респондентите в последния доклад на Reuters посочват, че активно се опитват да избягат от новини. Малко повече от половината пък казват, че не успяват да разберат ситуацията, в която се намират, използвайки новинарски сайтове. „Трябва повече контекстуалност“, заяви Нилсен. За фокус върху различните жанрове в поднасянето на новините говори на свой ред Ърл Уилкинсън. „Не да бъдеш по-добър, а по-различен“, отбеляза като тенденция той.", "date": "2019.06.13", "title": "Четем персонализирини новини до 2022 г."}
{"url": "https://www.monitor.bg:443/bg/a/view/ferari-njama-da-objalva-nakazanieto-na-fetel-167847", "text": "Отборът на „Ферари“ е преосмислил решението си до обжалва наказанието на Себастиан Фетел в Канада, пише английският вестник „Дейли Мейл“. Припомняме, че четирикратният световен шампион във Формула 1 беше лишен от първа победа за сезона, след като стюардите му дадоха 5-секундно наказание за опасно връщане на пистата. Фетел беше бесен, а светът на Ф1 се раздели на две по въпроса дали мярката е била справедлива. Вече няколко дни коментарите по темата не стихват, но ето че драмата изглежда най-накрая ще бъде приключена. Според информацията, има ново видео доказателство, на което се вижда, че Фетел първо е овладял колата, а след това е завъртял волана втори път, така че да блокира Хамилтън. При наличието на подобен факт, наказанието изглежда напълно основателно. Така аргументът, с който Себ се оправдаваше, че \"не е имало къде да отиде\", се обезсилва. В същото време официалният доставчик на гуми във Формула 1 „Пирели“ разкри избора на отборите за предстоящия старт за Голямата награда на Франция този уикенд. В решението на тимовете няма особена разлика с това от миналата година, когато френското трасе \"Пол Рикар\" се завърна в шампионата. Лидерите „Мерцедес“ и „Ферари“ залагат на идентична стратегия с по девет комплекта софт гуми за всеки от пилотите си. Софт смесите за Франция обаче ще бъдат с една степен по-твърди от тези, които „Пирели“ предложи в Монако и Канада.", "date": "2019.06.13", "title": "„Ферари“ няма да обжалва наказанието на Фетел"}
{"url": "https://www.monitor.bg:443/bg/a/view/sejnt-luis-s-pyrva-kupa-stenli-167852", "text": "„Сейнт Луис“ спечели за първи път в историята си купа \"Стенли\" в Националната хокейна лига след победа с 4:1 срещу „Бостън“ в решителния седми мач от финалната серия. Така тимът затвори плейофа с 4:3 победи и приключи 51-годишното чакане на трофея. „Сейнт Луис“ участва в НХЛ от 1967 г. и до момента не бе печелил най-престижния трофей в лигата. Този сезон тимът направи впечатляващ рейд, като през януари заемаше последното място, но със серия от победи стигна до плейофите, а след това и до титлата. В последния мач „Сейнт Луис“ поведе с 2:0 в първата третина след попадения на Райън О'Райли и Алекс Пиетранджело. Третата шайба за \"блусмените\" реализира Брейдън Шен, а четири минути преди края Зак Санфорд добави четвърти гол. Почетното попадение за „Бостън“ вкара Мат Гризлик в самия край на мача. Нападателят на шампионите Луис Райън О'Райли получи приза за най-полезен играч във финалните плейофи. Той вкара първия гол за своя отбор във всеки от последните четири финални двубоя, с което повтори постижение на Уейн Грецки от 1985 г. Райън постави и рекорд за най-много точки (гол плюс пас) в плейофите - 23. \"Спрях да се тревожа за крайния резултат и просто давах всичко от себе си. Направо избухнахме, страхотно е\", каза О'Райли.", "date": "2019.06.13", "title": "„Сейнт Луис“ с първа купа „Стенли“"}
{"url": "https://www.monitor.bg:443/bg/a/view/analizirat-tramvajnoto-trase-po-grafa-za-problemi-167851", "text": "Екип на Столичната община ще прави анализ на цялостната трамвайна конструкция по ремонтираната улица „Граф Игнатиев“. Целта на мярка е да се установи дали са възможни дефекти подобни на надигането на трамвайната настилка, което бе констатирано в началото на седмицата. Това съобщи зам.-кметът по транспорт Дончо Барбалов. Именно заради надигането кметът на София Йорданка Фандъкова наложи 279 хил. лв. глоба на фирмата изпълнител „Джи Пи Груп“. От дружеството обаче обявиха, че не приемат санкцията, защото грешката не била в изпълнението, а в проекта за трамвайното трасе. „Ще се поставят и допълнителни фуги до линейните отводнители, за да се компенсира разширението на материалите при затопляне“, уточни Барбалов. Междувременно от групата на БСП в Столичния общински съвет поискаха обявяването на нов конкурс за ремонта около храм „Александър Невски“. Фандъкова обаче обяви, че това не може да се случи, защото и сегашният проект е избран след публичен конкурс, но ще бъде преправен и отново ще има публично обсъждане. От понеделник пък улица „Каменоделска“ ще бъде затворена изцяло, защото „Топлофикация“ ще изгражда нов колектор. В момента там тече реконструкция на трамвайното трасе, настилката, осветлението и тротоарите. Автомобилите и градския транспорт се движат само в по една лента в двете посоки. В петък се очаква да бъде отворена ул. „Раковски“ в участъка между улиците „Московска“ и „Врабча“, където пропадна пътрното платно, заради ВиК авария.", "date": "2019.06.13", "title": "Анализират трамвайното трасе по „Графа“ за проблеми"}
{"url": "https://www.monitor.bg:443/bg/a/view/prokuraturata-pogna-magistrat-za-poboj-167839", "text": "Прокуратурата започна разследване срещу магистрат за побой. Всичко започнало на 12 юни тази година, когато бил подаден сигнал на телефон 112. Поводът бил извършени хулигански действия от магистрат, отличаващи се с изключителен цинизъм – престъпление по чл. 325 ал.2 от НК. Разследването се провежда от следовател при СО-СГП под надзора на Софийска градска прокуратура. До момента е било установено, че на 12.06.2019 г., на паркинг в Самоков прокурор в Района прокуратура-Самоков е извършил хулигански действия и нанесъл побой на свидетелката Д.Г. Пострадалата е настанена в лечебно заведение.  Магистратът е призован на 17.06.2019 г. за привличане към наказателна отговорност и разпит в качеството на обвиняем. Към настоящия момент са извършени първоначалните процесуално-следствени действия и разследването по случая продължава.", "date": "2019.06.13", "title": "Прокуратурата погна магистрат за побой над свидетел"}
{"url": "https://www.monitor.bg:443/bg/a/view/izvadiha-na-svetlo-pylkovodcite-na-ivan-shishman-167844", "text": "Със забележителен финал завършват разкопките на хълма Чуката в Свищов под ръководството на проф. Николай Овчаров. Идентифицирани са имената и личностите на пълководците на цар Иван Шишман в последната му война с османците през 1395 г., съобщи историкът. В продължение на 4 седмици в града бе проучван българският средновековен замък, чиито руини са запазени до близо 10-метрова височина. За разлика от останалите крепости на Второто българско царство, за него съществуват много писмени сведения. Археологическите проучвания от май-юни 2019 г. дават значителна яснота и подреждат хронологическите периоди от съществуването на крепостта. Като цяло е разкрита северната половина на замъка. Най-високият пласт се отнася към края на ХVІІІ – началото на ХІХ в., когато твърдината е изоставена след поредната руско-турска война от 1810 г. Така замъкът се запазва до началото на ХІХ в., което личи от 3 много точни гравюри, съхранявани днес във Виена. От този период са разкрити крепостната порта и частично запазеният калдъръм на вътрешния двор, както и керамични съдове, гюлета за оръдия. Огромен интерес предизвика по-ранният период от ХV-ХVІІ в. По това време Свищов има важна роля в лютите битки между мюсюлмани и християни. Ключов е епизодът от зимата на 1461-62 г., когато прочутият воевода на Влахия В писмо до унгарския крал той съобщава, че при офанзивата са ликвидирани 410 турци, много от тях – чрез любимия му способ: набиване на кол. В 4-ата седмица на разкопките на дълбочина 1-1,5 м бе достигнат дебелият културен пласт от периода на Второто българско царство – ХІІІ-ХІV в. В него се откриха десетки накити и монети на византийските императори Андроник ІІ и Андроник ІІІ, на българските царе Иван Шишман, Иван Срацимир и много други владетели от епохата. Намери се и огромно количество художествена керамика тип „сграфито“, характерна за столицата Търновград и големите центрове на държавата. След като през 1393 г. османците превземат столицата Търновград, Иван Шишман успява да сключи унизителен мир, припомня Овчаров. Условие на договора било отказването от царската му титла. В писмените източници тя се определя различно: турците го наричали бег, а преминалият през Балканите немски рицар Ханс Шилтбергер – херцог. Османците му оставят крайдунавския град Никопол. Според западния хронист Леунклавий заедно с него той има още 4 крепости. Най-вероятно това са Оряхово, Холъвник от северната страна на Дунав, Нови град и Свищов, който е най-големият и най-добре укрепен град на изток от Никопол. Иван Шишман обаче продължава да крои планове за съпротива срещу турците, както през последните 20 години. Едно голямо откритие на българските учени дава възможност да разберем как се е назовавал официално самият той. В съхраняван в библиотеката на Румънската академия на науките български ръкопис на последната страница са запазени изключително важни приписки. Това са чернови от писма на писаря на Иван Шишман, на когото той лично е диктувал. В тях владетелят нарича себе си „Господин Търновски”, както очевидно е звучала титлата му в последните 2 години от съществуването на Търновското царство, разказва проф. Овчаров. В тях Иван Шишман нарежда на конкретни свои военачалници да съберат оцелелите си хора и и цялото им въоръжение. Ето как звучат тези по чудо дошли от вековете заповеди на последния български владетел. “Господинът Търновски до тебе, Бауле. За това (да пристигнат) при мен тук войниците. По-бързо да ги събереш и да дойдеш с тях в Никопол по заповед на Господството ми!”. „Господинът Търновски ти заповядва на тебе, Алдимире. За това (да пристигнат) при мен тук войниците. По-бързо да дойдат тук с командирите си...в Никопол по заповед на Господството ми!”. Няма съмнение, че споменатите в заповедите командири на българските отряди са се намирали в 4-те града на Иван Шишман, които през 1393 г. са му оставени заедно с Никопол. Предвид близостта и голямото значение на крепостта Свищов със сигурност Алдимир или Баул са били и коменданти там. А е твърде вероятно един от тях да е бил управителят, бранил до последно Свищов при предишната акция на османците, тълкува с днешна дата Овчаров, свързвайки писмените източници с разкритията на археологическия сезон. Разкопките на Чуката ще продължат и следващите години, подпомагани от Община Свищов. Целта е крепостта да бъде разкрита напълно и после реставрирана по археологическите данни и изображенията в австрийските гравюри.", "date": "2019.06.13", "title": "Извадиха на светло пълководците на Иван Шишман"}
{"url": "https://www.monitor.bg:443/bg/a/view/avtomobil-za-djejms-bond-otiva-na-tyrg-167846", "text": "Автомобил \"Астън Мартин\" DB5 от 1965 г., конструиран за Джеймс Бонд и оборудван с шпионски екстри като приспособления за рязане на гуми, картечници и брониран щит, ще бъде предложен на търг през август, предаде Ройтерс. Организаторите на аукциона от \"Ар Ем Сотбис\" очакват за сребристото возило с 13 \"Бонд модификации\" да бъде платена сума между 4 милиона и 6 милиона долара. Търгът ще бъде организиран на 15 август в Монтерей, Калифорния. Автомобилът \"Астън Мартин\" не е използван във филми от поредицата за приключенията на Джеймс Бонд, но е сходен с този, който екранният агент 007 шофира в продукциите \"Голдфингър\" и \"Операция \"Мълния\".  Возилото е изработено по поръчка на кинокомпанията EON Productions за промоционални прояви за филма \"Операция \"Мълния\" в САЩ.", "date": "2019.06.13", "title": "Автомобил за Джеймс Бонд отива на търг"}
{"url": "https://www.monitor.bg:443/bg/a/view/uvolniha-direktora-na-nacionalnija-stadion-167845", "text": "Спортният министър Красен Кралев уволни директора на националния стадион „Васил Левски“ Георги Кузев, съобщиха от ММС. Причина за раздялата е президентът на БФС Борислав Михайлов. След злополучния мач с Косово в понеделник босът намери безпрецедентен начин да се измъкне от феновете и репортерите, които го очакваха пред стадиона. Джипът на Михайлов влезе директно на пистата на „Васил Левски“, след което напусна съоръжението през аварийния изход за линейките. Подобно нещо е абсолютно забранено, тъй като така се уврежда лекоатлетическата писта. Навлизането на джипа на Михайлов е било организирано от уволнения вече Кузев, който освен това лично ескортира президента на БФС до луксозното возило. Топлата връзка между двамата не е никак случайна, тъй като преди да стане управителн на националния стадион през 2013-а, Кузев бе търговски директор във футболната централа. Очаква се в близките дни да бъде обявен новият директор на „Васил Левски“, съобщиха още от ММС.", "date": "2019.06.13", "title": "Уволниха директора на националния стадион"}
{"url": "https://www.monitor.bg:443/bg/a/view/jegata-vze-pyrvata-jertva-167840", "text": "В Сандански днес жегата взе първата жертва за тази година. В най-горещите часове около обед малко над 60-годишен мъж преминавал през напечения от слънцето площад на курортния град, в един момент забавил крачки, хванал се за сърцето и се строполил на нажежените плочки пред очите на десетки минувачи. Мъжът само успял  да промълви, че му е лошо и клюмнал глава. Дошлият екип на Спешна помощ само констатирал смъртта му. В човека не са намерени документи за самоличност. В най-топлия град на България Сандански днес е истински мор.", "date": "2019.06.13", "title": "Жегата взе първата жертва"}
{"url": "https://www.monitor.bg:443/bg/a/view/boris-djonsyn-vodi-na-pyrvija-kryg-167849", "text": "Бившият британски външен министър Борис Джонсън получи най-много гласове на първия кръг на изборите за нов лидер на британската Консервативна партия, предадоха световните агенции. Джонсън получи 114 гласа. Следва го външният министър Джереми Хънт с 43 гласа и министърът на околната среда Майкъл Гоув с 37 гласа. Кандидатите Мат Ханкок, Саджид Джавид, Доминик Рааб и Рори Стюарт получиха съответно 20, 27, 23 и 19 гласа. От надпреварата отпадат Естер Маквей, Андреа Ледсъм и Марк Харпър, получили съответно 9, 11 и 10 гласа. Изискването беше на първия тур да се съберат най-малко 17 гласа. Вторият кръг на гласуване ще бъде на 18 юни. Следващи кръгове ще има на 19 и 20 юни. Гласуването ще продължава, докато останат двама претенденти за поста на Тереза Мей. Измежду тях ще избират всички членове на Консервативната партия (около 160 000 души) с гласуване по пощата. Победителят ще бъде обявен в седмицата, започваща от 22 юли. Той ще бъде следващият британски премиер.", "date": "2019.06.13", "title": "Борис Джонсън води на първия кръг "}
{"url": "https://www.monitor.bg:443/bg/a/view/turskata-senzacija-dolapdere-big-gang-s-vtori-koncert-u-nas-167841", "text": "Турската банда Dolapdere Big Gang пристигна у нас за втори пореден концерт. След успешната си изява на “Банкя Мези” в началото на май, ексцентричните музиканти от групата са готови да завладеят и публиката на “Свиленград Мези”. Изявата им е на 15 юни в Младежки парк, като част от популярния фестивал на балканската скара и хубавата музика. Dolapdere Big Gang жънат успехи благодарение на неповторимия си стил, който интерпретира евъргрийн хитове с етно мотиви. В нашия социален живот това нямаше как да не окаже влияние, както и на музиката, която създаваме. Ние пресъздаваме именно тази атмосфера и дух”, описват творчеството си те. Името на групата идва от популярно в Истанбул арт място, на което се събират творчески личности. В репертоара им са включени от парчета на Стинг, R.E.M. и Depeche mode до Майкъл Джексън и Мадона. обобщават още музикантите. Поредното издание на “Свиленград мези” започва от 13 юни с участието на Годжи и Аристос Константину, а на 14 юни под светлината на прожекторите ще застанат Тита,Енчев и Мариета. В последния ден от фестивала - 16 юни, ще звучат на живо сръбската звезда Весна Змиянац и Millenium Band. Освен музика, гостите ги очаква и мини лунапарк, както и много игри.", "date": "2019.06.13", "title": "Турската сензация Dolapdere Big Gang с втори концерт у нас"}
{"url": "https://www.monitor.bg:443/bg/a/view/borisov-ot-shabla-miryt-na-balkanite-moje-da-syshtestvuva-ako-sme-edinni-167832", "text": "Мирът на Балканите може да съществува, когато всички са много силни и единни. Това коментира премиерът Бойко Борисов, който присъства на заключителния етап на международно тактическо учение на полигона край Шабла. По думите му всичко различно от мир ще бъде щета за всички и добави, че е важно усилията да се съсредоточават в повишаване на доходите и на БВП. „И Сърбия, и Косово го демонстрираха, и Босна и Херцеговина - най-бедни, най-неразвити, с хиляди човешки жертви. За това и президентът Вучич, и президентът Тачи сме осъзнали - колкото повече мир има, да вдигаме брутния вътрешен продукт (БВП), да има по-високи доходи - това искат хората. А ние военните на тези учения ще демонстрираме колко добре работят ракетите или новите ни самолети\", каза Борисов. Премиерът припомни, че само преди ден е имало учение край Ново село, където са всели участие бойци от Македония, Гърция, Албания и САЩ, а сега в Шабла има от Сърбия и отново от САЩ. По думите всички тези учения показвали колко са важни те за дипломацията и за външната политика. „До вчера сме си сваляли самолети, днес всички заедно тренираме, показваме способностите си\", каза Борисов. По думите му изводите са, че \"Колкото повече се опознаваме, колкото летят повече нашите летци, толкова повече възпиращата сила е най-важна\", добави премиерът Борисов.Той изтъкна, че формированията ни са показали отлични резултати. на тренировъчните бойни стрелби. На свой ред военният министър Красимир Каракачанов поясни, че военните ни са добре подготвени. Борисов коментира и изказването на президента Румен Радев по-рано през деня, че с намаляването на субсидиите партиите ще се задушат, особено за местния вот. каза Борисов по адрес на държавния глава. Само преди ден НС одобри предложението на правителството партийната субсодия да бъде свита от 11 на 1 лев за спечелен глас.  Същото бе поискано и на референдума през 2016-та, организиран от водешия Слави Трифонов. Иначе премиерът получи пистолет „Макаров“ от военните като подарък за 60-я си рожден ден. Той дори сподели,че президентът Румен Радев му се е обадил да го поздрави и честити. Радев дори изтъкнал,че също щял да дойде на учението, но имал визита в Унгария. Президентът се пошегувал, че ако е отишъл на учението край Шабла, са щели да приемат като фойерверки изстрелването на противовъздушните ракети по време на учебните маневри. \"Само изчакайте да литнем, да не ни уцелите\", обърна се на шега Борисов към военния Каракачанов, когато двамата се ръкуваха за довиждане. Преди началото на учението пък премиерът и официалните гости бяха приветствани от почетен караул., след което той разгледа част от бойните машини и разпитваше войниците и командирите за техниката. каза Борисов. Премиерът поясни, че сме предоставили възможност на сърбите да тренират с нашите установки, а те носят само ракетите си. „Това летец да не си сега в този момента. Гледай ракетата как го търси. Няма отърване\", коментира Борисов пусковете на ракетите. \"На румънците казали ли сте, че водим учения, че преди няколко години Траян Бъсеску се чудеше какво става. Радарите им сигурно се въртят сега. А от Севастопол дали ни следят сега. Дали ни наблюдават сега? Предупредени са, нали? Трябва да се спазват всички мерки за сигурност\", отсече премиерът. В тактическото учение се включиха над 1400 военнослужещи. Стрелбите бяха наблюдавани и от делегация от Сърбия, водена от министъра на отбраната Александър Вулин, заместник-посланика на САЩ Джъстин Фридман, командира на Сухопътния компонент на Националната гвардия на Тенеси бригаден генерал Джими Кол, представители на държавни институции, висши генерали и офицери от Българската армия и от армиите на страните-участнички в учението САЩ и Сърбия.", "date": "2019.06.13", "title": "Борисов от Шабла: Мирът на  Балканите може да съществува, ако сме единни (ОБНОВЕНА)"}
{"url": "https://www.monitor.bg:443/bg/a/view/369-deca-raneni-pri-katastrofi-167831", "text": "369 деца са пострадали от началото на годината при катастрофи. Черната статистика беше изнесена от „Пътна полиция“, от където уточняват, че загиналите са 7. Информацията излиза във връзка със започването на ваканцият за най-малките ученици. Съвсем скоро към тях ще се присъединят и по-големите. Това е поводът Пътна полиция да започне няколко инициативи, насочени към опазване на живота и здравето на децата като участници в движението по пътищата. Една от тях е акция „Ваканция! Да пазим живота на децата на пътя!“. „При тежки пътнотранспортни произшествия през първите пет месеца на 2019 г. са загинали 7 деца и са ранени 369. Като пътници в колите на свои близки и по-големи свои приятели са загинали 3 и са ранени 183 деца. Като пешеходци загиналите са 3, а 131 са ранените. Има едно загинало дете като водач, а ранените са 55“, обобщават от „Пътна полиция“. През летните месеци на 2018 г., за времето от 1 юни до 31 август, на територията на страната са настъпили общо 2024 тежки пътнотранспортни произшествия с 202 загинали и 2575 ранени. За същия период при ТПТП са загинали 16 и са ранени 407 деца. Като пътници броят на загиналите деца е 8, на ранените - 203, като пешеходци – 4 загинали и 125 ранени, а като водачи – 4 загинали и 79 ранени.", "date": "2019.06.13", "title": "369 деца ранени при катастрофи"}
{"url": "https://www.monitor.bg:443/bg/a/view/sdvr-zadyrjaga-myj-s-nad-10-kg-narkotici-167830", "text": "В хода на проведена на 10 юни полицейска операция по противодействие на престъпления, свързани с дрога, служители от сектор „Наркотици“ задържали 50-годишен мъж, у когото били намерени над 10 кг наркотици. Действията са осъществени малко преди обяд в сряда, в столичния квартал „Филиповци“. При последвалите оглед и претърсване в обитаваното от него жилище, полицаите намерили и иззели множество различни на вид опаковки, съдържащи таблетки, тревиста маса и прахообразно вещество, колби, пресовъчна машина, електронна везна, оръжие и боеприпаси. От изготвената експертна справка на част от намереното е установено, че иззетите вещества са 10317,89 грама амфетамин, 9,84 грама коноп и 34,80 грама хашиш. Предстои изследване и на останалите вещества. След доклад на събраните материали в Софийска градска прокуратура, задържаният е привлечен като обвиняем за престъпление по чл. 354 а от НК. Наложена му е мярка за неотклонение „задържане под стража“ за срок до 72 часа.", "date": "2019.06.13", "title": "Задържаха мъж с над 10 кг наркотици"}
{"url": "https://www.monitor.bg:443/bg/a/view/sistema-predpazva-motocikletistite-167803", "text": "Повечето от най-новите технологии за безопасност, вграждани в автомобилите, след дълго време биват достъпни и при мотоциклетите. Системи като ABS, контрол на сцеплението и въздушните възглавници стигнаха до мотоциклетите поне десетилетие, след като бяха въведени в автомобилите. Поради някаква причина, предпазните колани все още не са намерили приложение, въпреки множеството спасени живота. Когато радара засече нещо, светва един от двата, малки мигащи индикатори, които се прикрепят към огледалата за обратно виждане, като и седалката започва да вибрира достатъчно силно, за да се усеща през предпазната екипировка. Комплектът за мотоциклети на Senzar, като и подходящи за ремаркета, камиони и кемпери, ще са достъпни скоро на сайта на  . Направилите предварителна поръчка ще получат 50 % намаление, но въпреки това цената от $ 399 си остава доста висока.", "date": "2019.06.13", "title": "Система предпазва мотоциклетистите"}
{"url": "https://www.monitor.bg:443/bg/a/view/kasi-chaka-bebe-167835", "text": "Певицата Каси е бременна с първото си дете. Щастливата новина сподели самата тя с публикация в социалните мрежи. 32-годишната красавица оповести в Интаграм, че скоро ще гушне дъщеричка. Бъдещият татко е персоналният треньор Алекс Файн, който се грижи за визията на голяма част от звездите в хитовия сериал „Ривърдейл“. Той също се е похвалил с предстоящото бащинство и е споделил прочувствено писмо до нероденото си отроче. Новината за бебето идва само осем месеца, след като Каси се раздели с Шон \"Диди\" Кумс след страстна 11-годишна връзка.  Изпълнителката на Me & U обяви публично през декември миналата година, че в живота й има нов мъж. В медийното пространство се завъртяха слухове, че Каси е имала афера с доста по-младия Файн и заради това е изоставила Диди.", "date": "2019.06.13", "title": "Каси чака бебе "}
{"url": "https://www.monitor.bg:443/bg/a/view/ideja-apelativni-specprokurori-shte-razsledvat-trimata-golemi-v-temida-167843", "text": "Апелативните спецпрокурори да могат да разследват „тримата големи“ в Темида – главният прокурор и председателите на ВКС и ВАС, гласи предложение на правосъдния министър Данаил Кирилов, което ще бъде обсъдено в петък по време на заседанието на междуведомствена работна група. Тя е създадена за изготвяне на предложения за законодателни промени, засягащи разследванията срещу председателите на ВКС, ВАС и главния прокурор. „Това е базово предложение, с което ще стартираме, ще чуем становището на магистратите в работната група“, обясни Кирилов. Той вече е запознал с идеята еврокомисаря по правосъдие Вера Юрова. „Тези предложения са изцяло мои, изборът откъде да стартираме говоренето и в кой момент да бъде това, е изцяло мой. Разговорът с г-жа Юрова беше много продължителен, много конструктивен, беше изцяло добронамерен. Влязохме в дълбочина на анализа по отношение на въпроса за отговорността на „тримата големи“, смятам че имаме подкрепа, тъй като това е и елемент от задачите, които са ни поставени за механизма за сътрудничество и оценка“, каза още Кирилов. Той допълни, че двамата коментирали и ситуацията до приключването на мандата на настоящия състав на ЕК. „Г-жа Юрова многократно подчерта, че имаме много сериозен напредък и че имаме шанс, постижения, които трябва да покажем, че сме затвърдили, че сме постигнали един стабилен резултат. Срещата ни стартира с мое изявление, че съм приел задачите за приключване на механизма като лична персонална задача като министър, така че с оглед краткото време, което имаме да работим по този въпрос, аз заявих пред нея, че ако не отпадне мониторингът, ще представя оставката си като министър на правосъдието“, каза Кирилов. Той председателства пленума на ВСС, чиято първа точка от дневния ред бе приемането на времеви график (хронограма) за избор на главен прокурор. Обвинител №1 Сотир Цацаров предложи промяна в графика, гласуван от прокурорската колегия на ВСС. Стартирането на процедурата да започне на 15 юли, но вместо изслушването на кандидатите и изборът да са на 14 ноември, това да стане на 24 октомври. „Правя предложението с оглед на обществените настроения, които се създадоха с този избор, и след проведените консултации. Забавянето не е от полза на никого. То и изтеглянето не е толкова съществено“, каза Цацаров. След кратък дебат кадровиците на Темида гласуваха едновремено двете предложения – графикът, предложен от прокурорската колегия, и поисканата промяна от главния прокурор. С 21 гласа „за и само един „против“ - на Цветинка Пашкунова, предложението на Цацаров беше прието. „Аз смятам, че процедурата, която беше приета от ВСС, е изцяло законосъобразна и дава достатъчно време за обсъждане. Това е един оптимизиран график, който съответства на календара, в който се осъществява тази процедура. Наистина, би било неестествено през август да правят заседания, само за да се изпълни законовото изискване. Целесъобразно е преместването на тези заседания да бъде през юли. С това по никакъв начин не се повлиява прозрачността. Подпомага се възможността да има плавна приемственост, т.е. приемане и предаване на работата между отстъпващия и новоизбрания главен прокурор“, коментира пред журналисти министър Кирилов. Той заяви, че няма да се възползва от правото си да прави номинация за главен прокурор, но направи уговорка. „Аз продължавам да съм категоричен, че в тази процедура министърът на правосъдието би следвало да бъде максимално въздържан, освен ако не настъпят такива обстоятелства, които налагат по една или друга причина от обществен интерес да се направи номинация. Не мисля, че този случай ще се осъществи в конкретната процедура“, каза Кирилов.", "date": "2019.06.13", "title": "Идея: Апелативни спецпрокурори ще разследват „тримата големи“ в Темида "}
{"url": "https://www.monitor.bg:443/bg/a/view/samo-shpanovich-po-dobra-ot-mitkova-na-turnira-v-zenica-167837", "text": "Българката Милена Миткова завърши на второ място в дисциплината скок дължина на турнира по лека атлетика в Зеница (Босна и Херцеговина). Националната шампионка в зала и на открито заслужи сребърното отличие с постижение от 6,10 м. Победителка стана сръбската звезда Ивана Шпанович, бронзова медалистка от олимпиадата в Рио 2016. Световната и европейска шампионка на закрито Шпанович триумфира с 6,57 м. Трета се нареди Сара Лукич също от Сърбия с 6,06 м. В същото време на първия мемориал „Ирена Шевинска” в полския град Бидгошч рекордьорът ни на 3000 м стипълчейз Митко Ценов записа лошо начало на сезона. Той бе един от тримата (заедно с етиопеца Тесфайе Гирма и поляка Анджей Ковалчик), които не успяха да финишират. В надпреварата участваха 14 бегачи. Ценов се движеше в челната група след първия километър и половина, но постепенно започна да изостава и накрая преустанови участието си. Победител стана Барнабас Кипйего (Кен) 8:26,58 мин., следван от Лорънс Кембой (Кен) – 8:31,27, Толоса Нурги (Ет) – 8:35,24 и др. Следващият планиран старт на Ценов пак на 3000 м стипълчейз трябва да бъде следващия вторник (18 юни) в Копенхаген. Нормативът за участие на световното първенство в Доха в тази дисциплина е 8:29,00 мин.", "date": "2019.06.13", "title": "Само Шпанович по-добра от Миткова на турнира в Зеница"}
{"url": "https://www.monitor.bg:443/bg/a/view/tri-stadiona-iskat-revansha-djoshua-ruis-167842", "text": "Три футболни стадиона ще влязат в битка за домакин на реванша между Антъни Джошуа и Анди Руис. Реваншът за световната титла в тежка категория се очаква да бъде през ноември. „Имаме разговори с \"Уайт Харт Лейн\", \"Уембли\" и Кардиф - каза мениджърът на Джошуа - Еди Хърн, пред IFL TV. - Желанието на Ей Джей е да се бие на \"Уембли\". Но там времето не е много добро през ноември. Не съм сигурен дали Анди Руис харесва дъжда. Антъни има желание мачът да се проведе отново в „Медисън Скуеър Гардън.\" В същото време пък новият световен шампион в тежка категория Анди Руис-младши обяви, че иска да бъде по-известен от своя сънародник Канело Алварес. С успеха над Джошуа той набра сериозна инерция. „Желанието ми е да помагам на семейства, на деца, на хората. Мечтаех си да бъда световен шампион\", каза Руис, който направи обиколка из Мексико. Новият носител на поясите е роден в САЩ и дори неговият боксов лиценз е като американски гражданин. Въпреки това във всички свои интервюта той се представя като мексиканец.", "date": "2019.06.13", "title": "Три стадиона искат реванша Джошуа – Руис"}
{"url": "https://www.monitor.bg:443/bg/a/view/rusnacite-minaha-na-evtino-vino-167821", "text": "Руските потребители на напитки с градус рязко преминаха на евтино вино. Това показват наблюденията на компанията за производство на алкохол „Абрау-Дюрсо“. Любителите на чашката предпочитат предимно вино, местно производство, чиято цена за бутилка не надхвърля 300 рубли или около 4 евро. Вносните качествени вина струват двойно и тройно по-скъпо. Експерти обясняват новата тенденция в алкохолните предпочитания на руснаците с намалената им покупателна способност. Преди време руският Министерски съвет със свое постановление забрани покупката на вносни вина за нуждите на държавните и общински органи, с цел протекция на родното производство. Отново на ниво правителство се предлага минималната възраст на купувачите на алкохолна и тютюнева продукция в страната да бъде вдигната от 18 на 21 години. Властите смятат, че ожесточаването на режима значително ще намали броя на злоупотребяващите с алкохол и цигари руснаци. Готвените промени са част от действащата в страната антиалкохолна политика, според която продажбата на алкохол е абсолютно забранена през нощта. Ограничението важи за всички напитки с градус над 0,5 и действа от 23,00 до 8,00 часа сутринта. Освен това напитките от споменатата категория изчезнаха и от уличните палатки, спирките и бензиностанциите. Също така бе наложено вето върху  продажбата на алкохол в детските, образователните, културните и спортни организации.    ", "date": "2019.06.13", "title": "Руснаците минаха на евтино вино "}
{"url": "https://www.monitor.bg:443/bg/a/view/parapet-na-jp-nadlez-se-otkyrti-i-rani-dvama-tinejdjyri-167836", "text": "Две момчета на по 17 г. са били ранени от откъртил се парапет на жп надлез в района на пазарджишкото село Мокрище. Това съобщи говорителят на местната Областна дирекция на МВР Мирослав Стоянов. Съоръжението свързва селото с град Пазарджик. Инцидентът е станал малко след 21 часа в сряда, когато група деца преминавали по надлеза до Мокрище. Внезапно част от предпазния парапет се откъртила в основата и повлякла след себе си и останалата част  от предпазното съоръжение с обща дължина 27 метра. Три от момчетата, които се държали за металното заграждение, също били повлечени. Децата са извадили истински късмет, че са били още в началото на надлеза, където  височината не е толкова голяма и преминаващата отдолу жп линия е била далече. Едното от пострадалите момчета е с фрактура на глезена, а другото е било с временна загуба на съзнание, но без опасност за живота. То е оставено под лекарско наблюдение в болницата. Третият тинейджър се е отървал само с уплаха. Надлезът над жп линията София-Пловдив, който се намира до село Мокрище, е строен преди повече от 30 г., спомнят си запознати. Досега не е имало проблеми със съоръжението, но тепърва ще се изясняват причините за откъртването на металната ограда. Нищо чудно някой любител на цветни метали да се е опитвал да краде част от парапета и железата да са били срязани долу в основата, заварена в бетона.", "date": "2019.06.13", "title": "Парапет на жп надлез се откърти и рани двама тинейджъри"}
{"url": "https://www.monitor.bg:443/bg/a/view/seksshopovete-v-italija-s-dyrjavno-finansirane-167825", "text": "Народните избраници от опозиционната лявоцентристка Демократическа партия настояха секс-магазините в Италия да ползват облагите на новия закон за стимулиране на икономическия растеж в селищата под 20 хиляди жители и управляващите подкрепиха искането им. Така благодарение на гласовете на депутатите от правителствената коалиция на Движението „Пет звезди“ и партията „Лига“ занапред собствениците на бутици за стимулиране на мерака и половите фантазии ще имат достъп до улесненията и финансовите лостове за поощряване на местната икономика. С други думи през следващите 4 години секс-шоповете в по-малките градове ще могат да ползват държавна помощ наред с магазините за хранителни стоки и дрехи, с кафенетата, занаятчийските работилници, семейните хотели и т.н. Народните избраници изключиха категорично от новия закон хазартните игрални зали и магазините за покупко – продажба на злато. Според данните, събрани през миналата година от Националната асоциация за психо-сексуални изследвания/НАПСИ/, към настоящия момент в Италия има към 700 секс-шопа. Те дават работа на над 15 хиляди души, а годишният обем на техния алъш-вериш надхвърля 1 млрд. евро. Напоследък обаче въпросният обем намалява заради разцвета на „он-лайн“ търговията със сексуални атрибути, аксесоари, видео материали и др. Ето защо в мотивите си за включването на секс-магазините в новия закон депутатите от левицата вписаха на първо място запазването на работните места в тях и в съпътстващите ги дейности, а на второ – техния стимулиращ половото развихряне ефект особено в по-малките населени места. Свидетелството за популярността на секс-бутиците между Алпите и Сицилия може да се намери в цитираното по-горе изследване на НАПСИ – 31% от пълнолетните италианци ги посещават редовно, за да се зареждат с всевъзможни джунджурии за разпалване на мерака и увеличаване на удоволствието. Една пета от представителите на силния пол пък си пазаруват пак редовно в тях, ама винаги в компанията на постоянния секс-партньор.", "date": "2019.06.13", "title": "Сексшоповете в Италия с държавно финансиране"}
{"url": "https://www.monitor.bg:443/bg/a/view/myri-njakoi-nacionali-poluchavat-flanelkata-vse-edno-ja-kupuvat-ot-pazara-v-krasno-selo-167834", "text": "Станимир Стоилов даде специално интервю за \" \". Той говори по доста теми - за управлението на клубове, треньорите и готови ли са те за днешния футбол, играчите - тяхното желание, футбола като бизнес, националния отбор и др. Господин Стоилов, минаха 2-3 дни от загубата от Косово. Мислили ли сте някога, че ще дойде и такъв ден, в който да коментираме поражение от Косово в София? - Честно да ви кажа, пътят, по който се развиват младите български играчи и школите, е нормално да стигнем дотук. Начинът, по който работим ние треньорите, е нормално да стигнем до тук. Аз виждам два основни проблема, за да сме в това състояние - собствениците на клубовете и треньорите или спортно техническите екипи. Какво имам предвид за собствениците? Те определят хората, които ръководят клубовете им, те предполагам задават стратегии. Аз винаги съм казвал - да мислят сто пъти и веднъж да вземат решения. От друга страна обаче тези хора спасяват футбола от тотална разруха, инвестирайки пари.  - Разбира се, че е така. Ако правиш бизнес проект, би трябвало да се довериш на хора, които да развият продукта, за да печелиш от него. След като имаш пари да даваш за футбол, значи си добър бизнесмен. А днешният футбол стана един огромен бизнес, това са бизнес империи. И, който не го е разбрал, жалко, че хвърля парички за имитация. Затова имам предвид, когато говоря за собствениците - те са добри бизнесмени, след като инвестират във футбола, но да направят така, че и да печелят от футбола. Не го казвам с лошо за собствениците, напротив - казвам го от тази гледна точка, че трябва да подберат точните хора, които да им ръководят чисто футболните неща в клубовете. Ето тук идва следващият проблем - ние спортно-техническите хора и треньорите. Няма какво да се заблуждаваме - ние футболните хора не трябва да си бягаме от вината. Основната вина е в нас - винаги имаме хиляди извинения и нито едно решение. Ние само търсим извинения и оправдания и нито едно решение. И ако продължаваме така, скоро футболът ще стигне прекалено надолу и ние няма да може да отреагираме по никакъв начин. Да ви върна на мача с Косово, всички правят сравнение къде играят нашите футболисти и къде - косовските им колеги... - Вижте, няма голяма разлика в класата на футболистите на двата отбора. Имаме едно ядро от средна класа играчи, които могат да победят много отбори, както и победиха, но могат да загубят и от всеки. Разликата специално за мен е голяма в игровото поведение на отборите. Игровото поведение на терена е големият проблем за българския футбол. Това, че един мач ще го загубиш или спечелиш, не е страшно. Игровият стил е проблемът и ако го имаш и изградиш - да, в някои мачове ще играеш добре и ще губиш, но отборът ти ще контролира ситуацията, ще създава положения, ще има облик. Много от нас гарантират пред собствениците - аз идвам, правя те шампион, спасявам те, но това никой не може да го гарантира. Аз говоря лично за себе си като треньор мога да гарантирам работа и честност, всичко друго е в сферата на химерите. Вероятно чухте част от изказванията на футболистите, че са били изморени след дългия сезон в клубовете им? - Ние винаги сме изморени - когато започва новият сезон, сме изморени, след петия кръг набираме скорост и в десетия кръг пак сме изморени и чакаме зимата или лятото. Пак се връщам на думите си отпреди малко - ние постоянно търсим извинения. Аз също се смятам за виновник българският футбол да е в това състояние, защото аз съм част от от българското треньорство. Когато обаче са ми дали възможност да работя в клубове, се е получил приличен продукт. Най-малкото всички клубове, в които съм работил, от финансова гледна точка са печелили пари и сме продавали винаги играчи в големи отбори. Другият основен проблем е, че доста често се измества фокусът на акцента, не се говори за съществените неща... - Аз се уморих постоянно да слушам глупости за съдии, че ни пречат съдиите. Преди всеки мач първата работа е да кажем колко лоши са съдиите. А това, че създаваме полуфутболисти в момента и полуголови положения на терена, никой не го казва. А казваме на шефа, че ни пречат съдиите. И друго - футболистите нямат особена голяма вина. Те са продукт на нашата работа. Както му задаваме задачата, те така я изпълняват по същия начин на терена. И тук стигаме до това кой какво желание има да изпълнява задачите си?  - Истината е в изискванията, които ние им поставяме, но има и второ нещо. А то е, че много от футболистите получават националната фланелка все едно отиват в супера да си купят слънчоглед. Тази фланелка стана все едно се продава на пазара в Красно село. По-добре да играем с девет футболисти, отколкото да правим подаръци. Това е моето мнение. И пак се връщам, че всичко опира до работата, която извършват спортно техническите хора. Те са виновни! Ако иска някой, да ми се обижда. Футболистите са продукт на нашата работа. Защо част от играчите обаче отиват в чужбина и после се връщат, защо не се получава? - Дължи се на слабохарактерността на нашите футболисти, те нямат волята да се преборят с проблемите и явно не са готови да се преборят. Истината обаче е, че има футболисти, които дълго време играха в чужбина - да не пропусна някого, но Станислав Манолев игра няколко сезона в ПСВ (Айндховен), Ивелин Попов дълго време е в силни отбори в Русия. Около тях трябва да се градят нещата. Връщат се много малко играчи, но пак казвам - има големи подаръци с националната фланелка. Къде е БФС в цялата ситуация? Какво може да подобри футболният съюз? - Първата и основна задача на БФС е да организира перфектни условия за лагери, база, ако щете - самолети, хранене и т.н. Това е задължението на БФС. Другото, което може БФС да направи, е да инвестира в инфраструктура, база, в кадри. И да помага на самите клубове с кадри финансиране, обучение. Защото ние изоставаме в това отношение. Вашето мнение за натурализиране на чужденци. Може ли да прибегнем и към този вариант? - Нито ще сме първата, нито ще сме последната страна. След като президентът им е дал паспорт, какво да коментирам?! Има ли български паспорт, може ли да играе и да помогне... Малко съм против обаче това изкуствено натурализиране, което се получи в последните няколко години в България. Няма нужда от такова. Но хора, които са родени тук или имат паспорти и са живели повече години - така има смисъл. Виждате една Германия, Франция - правят го, но тези футболисти или са родени там, или са израснали, имат по-дълбока връзка със страната, за която са избрали да играят. Искам да кажа още нещо за чужденците. Аз не харесвам думата чужденци и българи. Ние, след като не създаваме собствени кадри, клубовете са принудени да използват услугите на четвърторазрядни футболисти - ние нямаме възможност за първо, второ и трето качество. Част от клубовете могат да си позволят трето ниво чужденци и то срещу по-високо заплащане. Ние като не създаваме, никой не ни е виновен. Когато говорите за националната фланелка, по ваше време от кой пазар я взехте, за да я облечете, ако мога да използвам вашия израз?  - Аз не обичам думата преди - важното е какво правим сега. Преди имахме шест национални отбора и шестият можеше да победи първия. Може да се струва на младите клише, но преди, когато те повикат в националния отбор, два дни не можеш да спиш от вълнение... Ето затова казвам, че сега трябва да поставим жестоки изисквания към българските футболисти, към всички български футболисти. Обществото вече предлага какви ли не развлечение и забавления освен футбола. А истината е, че без сериозност и лишения, няма как да се получат нещата. Много е важно да си припомним и тази хубава поговорка, че кучето скача според тояжката си. Сега нашата тояжка не е вдигната, тя е под земята дори. Затова, ако я вдигнем първо половин метър, после един метър, това е пътят и начинът. Нещо за финал, отново сте откровен и прям в думите си? - Знам, че на много хора няма да им харесат думите, които казвам, но това е моето мнение. Най-важното, с което искам да завърша, е, че ние футболните хора, ако не се събудим и не започнем да развиваме продукта футбол, скоро няма какво да работим. Дълги години слугуваме на тъпотии, а продуктът футбол го сваляме надолу и надолу към пропастта. Скоро няма да има какво работим и трябва да ставаме продавачи на пазара.", "date": "2019.06.13", "title": "Mъри: Някои национали получават фланелката все едно я купуват от пазара в Красно село!"}
{"url": "https://www.monitor.bg:443/bg/a/view/vijte-kakvi-syveti-dade-ivet-na-mladata-lalova-167828", "text": "Сайтът на Международната асоциация на лекоатлетическите федерации (IAAF) отдели специално внимание на Ивет Лалова. 35-годишната спринтьорка продължава да печели важни състезания и ще бяга на петата си олимпиада (бел.ред. - Токио 2020), след като преди няколко седмици отвя конкуренцията в Осака и спечели квотата. Българката дебютира на олимпийските игри през 2004 г. с 4-то място на 100 м и 5-то място на 200 м. В Пекин през 2008 г. Лалова стигна до полуфинал на 100 м, през 2012 г. в Лондон - до полуфинал на двете дистанции, а в Рио да Жанейро преди 3 години завърши 8-ма на 200 м. В материала, посветен на спринтьорката, 35-годишната Лалова-Колио е написала писмо със съвети до себе си или по-скоро до младата Ивет, преди всички върхове и падения, преди всички изпитания и контузии.  \"Ивет, Твоето атлетическо приключение ще бъде изпълнено с върхове и спадове. Няма винаги да печелиш златни медали или да подобряваш рекорди. Ще има времена, в които сърцето ти ще е разбито, ще изпитваш физическа болка, ще имаш контузии и ще страдаш, но мога да ти гарантирам едно нещо: с времето ще става по-добре. Ще станеш по-зряла и ще разцъфтиш, ще станеш по-уверена и дори на 35 ще се чувстваш физически и ментално по-силна, откогато и да било преди това. Когато си дете, леката атлетика е много по-забавна. Помниш ли, когато посети концерт на главния площад в Мурсия, Испания като 17-годишна по време на европейския младежки олимпийски фестивал? Помниш ли насладата от танцуването цяла нощ? Тогава беше толкова безгрижна. Опитай да се осланяш на онези чувства възможно най-дълго, защото всичко ще се промени. Ще спечелиш спринта на 200 метра на европейското първенство за юноши през 2003 г. в Тампере, Финландия. Твоят успех ще те издигне до нови висини, но с нарастването на очакванията, ще се покачва и напрежението. Моля те, дръж се за онези забавни моменти и спомени, Ивет, и се наслаждавай на всяка минута. Ако мога да ти предложа някакъв съвет, бих казала, че с времето ще научиш, че не можеш да бъдеш харесвана от всички, и че ще бъдеш окей с това. Сега знам, че винаги искаш да угаждаш на всички и че страдаш при мисълта да нараниш другите. Но заради своята неувереност и притеснението какво мислят другите можеш да си причиниш душевна болка. Отново, не се притеснявай, ще отнеме време, но ще се справиш с това. Ще намериш начини да се справиш. По-късно ще работиш с психолог и ще откриеш колко голяма сила се крие в теб. Ще четеш книги по темата и чрез упражнения ще достигнеш начина, по който искаш да се чувстваш - това е много важно и за тренировките и за състезанията. Също бих казала, да се увериш, че се обграждаш с подкрепящи и позитивни хора. Ще имаш проблеми и понякога ще си заобиколена от деструктивни хора, които искат да те наранят, но които искат да са близо до теб. Моят съвет е: отърви се от тези хора. Те носят само негативна енергия. Някои от тях ще поставят под съмнение възрастта ти и ще кажат, че щом достигнеш 30 години, вече си твърде стара. Ти ще ги опровергаеш. Ще се чувстваш невероятно на 35. Не се тревожи за малки, глупави неща, защото с времето ще научиш да поемаш контрола, а това е чувство, което ти дава много власт. Най-накрая, Ивет, помни, че си любопитно дете с много интереси извън леката атлетика. Ще продължиш с другите си страсти, а това ще бъде важно. Обичаш музиката и да пееш. Обичаш да пишеш. Не спирай с тези странични интереси, защото ти гарантирам, че те ще ти дадат енергия, когато изпитваш затрудения на пистата. А и никога не се знае - един ден може би ще напишеш собствената си история!\".", "date": "2019.06.13", "title": "Вижте какви съвети даде Лалова на младата Ивет"}
{"url": "https://www.monitor.bg:443/bg/a/view/ostaviha-za-postojanno-v-aresta-narkodilyr-zaribjavjal-deca-167820", "text": "  Постоянно мярка за неотклонение „задърж ане под стража“ постанови състав на старозагорския окръжен съд спрямо 31 – годишен жител на Раднево, обвиняем под дело за притежание на синтетична дрога и зарибяване на непълнолетни. Завърналият се от Германия преди година Неделин Д. е бил арестуван в момент на получаване на пратка от куриерска фирма на 15 май, оказало се че в пакетчето има 0,5 г метаамфетамини с изключително висока чистата,показала лабораторната проверка. Това според специалистите о давало възможност дрогата да бъде разпределена поне в 10 дози. В хода на образуваното досъдебно производство са разпитани множество свидетели, включително и непълнолетни пред съдия, които са дали показания, уличаващи реабилитирания и неработещ никъде млад мъж в траен интерес към уличната търговия с опиати.В „практиката“ си Неделин Д. използвал своя пълнолетна позната, която насочвала потенциални клиенти към него.Имало и няколко непълнолетни момичета, които гравитирали около „чичкото“ с цел осигуряването си метаамфети за собствена употреба. При разглеждането на поисканата от прокуратурата постоянна мярка съдът  е установил, че самият обвиняем е личност с висока степен на обществена опасност, тъй като от материалите, по досъдебното производство имало  данни за извършени от обвиняемия и  и други умишлени престъпления от общ характер.  ", "date": "2019.06.13", "title": "Оставиха за постоянно в ареста наркодилър, зарибявял деца"}
{"url": "https://www.monitor.bg:443/bg/a/view/tinejdjyri-razmahvat-avtomati-i-pistoleti-ot-kola-167824", "text": "Двама 19-годишни младежи са задържани в столичното Второ РУ след хулиганска проява. Това съобщиха от пресцентъра на МВР, цитирани от Фокус. Около 20.25 часа на 12 юни в полицията е получен сигнал, че в района на бул. „Константин Величков“ в посока бул. „Сливница“ младежи размахват оръжие през прозореца на движещ се автомобил „Нисан Микра“. В резултат на незабавно организираните заградителни действия около 20.30 часа автомобилът е локализиран на улиците „Скопие“ и „Подполковник Калитин“. Непосредствено преди предприетите действия по задържането на намиращите се в него двама младежи, един от тях размахал оръжие през отворения прозорец на колата. Минути след това на бул. „Рожен“ двамата са задържани с използване на белезници и е установена самоличността им - 19- годишни от София. В хода на полицейската проверка у единия от тях е намерен пневматичен пистолет, реплика на боен пистолет „Глог“, у другия – електрошок, а в багажника на автомобила полицаите намерили пневматично оръжие, реплика на автомат „М4“. По случая е образувано досъдебно производство. Предстои доклад на събраните материали в прокуратурата.", "date": "2019.06.13", "title": "Тинейджъри размахват автомати и пистолети от кола"}
{"url": "https://www.monitor.bg:443/bg/a/view/lorina-kamburova-prigotvja-brusketi-s-aktiven-vyglen-167827", "text": "Чаровната актриса Лорина Камбурова ще покаже първите си големи крачки в кулинарията пред зрителите. Звездата от „Скъпи наследници“ ще твори в кухнята в рамките на „Черешката на тортата“. Тя ще ползва жокер „обади се на приятел“. Двамата се захващат с приготвянето на необичайни брускети от хляб с активен въглен, яйца с бланширани аспержи, телешко гнездо с валериана, рукола и пoширано яйце. Трапезата на Камбурова ще видим другия четвъртък. Старт на шоуто идната седмица ще даде нейният колега Николай Ишков. Той ще посрещне гостите в своя любим ресторант, а зад котлоните ще му помагат синът му Николай и готвач от заведението – Иво. С общи усилия те ще приготвят богата трапеза – зелена салата, скариди или както ги нарича Ники - „морски череши“, агнешки език с коприва и още изкушения. Във вторник домакин ще е певицата Йоана Захариева – Йоко, която кани участниците и зрителите в дома си. Като за начало тя ще предложи две салати, две предястия и диетичен домашен хляб по рецепта на д-р Емилова. Акцентът в менюто е основното – ребра по провансалски с бейби картофи и десертът – любимата торта на нейните синове. Трета ще е младата изпълнителка Ева Пармакова. Въпреки че почти няма опит в готвенето, тя показва завидни кулинарни умения. Тя избира меню от различни кулинарни дестинации - тайландска салата, кралски скариди, пролетни ролца, Чили кон карне и любимият ѝ десерт по южноафриканска рецепта. Финала на кулинарната седмицата ще постави младият актьор Зафир Раджаб. За своето меню той залага на арабска кухня с български привкус. С доста притеснение и осем часа, прекарани в кухнята, Зафи ще приготви три салати, типично арабско предястие, по-леко основно и десерт – яйчен крем.", "date": "2019.06.13", "title": "Лорина Камбурова приготвя брускети с активен въглен"}
{"url": "https://www.monitor.bg:443/bg/a/view/v-nu-jork-gonjat-stresa-s-obshtestveni-boksovi-krushi-167829", "text": "Дизайнерско студио разположи на стратегически места в Ню Йорк обществени боксови круши, така че гражданите да могат да прогонят стреса си, пише в. \"Метро\". Уредите са с формата на на жълти възглавници и на тях е изписано: \"Обществена боксова круша. Използването й е на ваш риск. Здравословно място за загърбване на вашите тегоби\". В социалните мрежи веднага се появиха добри отзиви за новата придобивка. В един от форумите нюйоркчанин писа, че успешно си е излял злобата, породена от съграждани, които не си почистват изпражненията на кучетата, от нахалните типове, които спират на входа на метрото, за да си говорят по смартфона. Друг потребител използвал боксовите круши, след като платил високия си наем и по този начин малко му олекнало.", "date": "2019.06.13", "title": "В Ню Йорк гонят стреса с обществени боксови круши"}
{"url": "https://www.monitor.bg:443/bg/a/view/naj-posle-razreshiha-na-jitelite-ot-kv-pastir-v-general-toshevo-da-pijat-voda-167811", "text": "След 48-дневен безводен ад и мъки, най-после Регионалната здравна инспекция в Добрич издаде заповед за възстановяване използването на водата за питейни цели и готвене в генералтошевския квартал “Пастир”, където живеят около 400 души. Разрешението от директора на РЗИ д-р Светла Ангелова е на база пристигналите резултати от лаборатория в Германия, в които се казва, че във водата няма пестициди. Жителите на квартала са без вода от 25 април. Тогава бе установено, че местен арендатор е отровил водата с пестициди. От РЗИ веднага спряха водоподаването, а от ВиК започнаха да промиват тръбите. Последвалите проби показаха, че водата все още е негодна за пиене. Междувременно бяха осигурени водоноски, но само за хигиенни нужди. Дарители пък доставиха на жителите на квартала туби с минерална вода. Потърпевшите генералтошевци изпратиха петиция до държавните органи с искане за незабавна намеса. В средата на месец май директорът на Регионалната здравна инспекция в Добрич, главният инженер на водното дружество в Добрич Павел Павлов, както и главният държавен здравен инспектор обсъдиха в Министерството на здравеопазването предложението на ВиК водата да се пусне само за битови нужди, а жителите на квартала да бъдат предупредени да не пият и да не готвят с нея. На 17 май водоподаването беше възстановено, но само за битови нужди. Оказа се, че в България няма акредитирана лаборатория с технология, която да изследва останалите вещества във водата по Наредба 9 и пробите бяха изпратени в Германия. На 18 май жителите на квартала, вече изгубили търпение, излязоха на мирно протестно шествие, съпроводени от мотористи и автомобили. След 48 дни пълна мизерия, жителите на квартал “Пастир” спокойно могат да пият вода от чешмите и да готвят с нея.", "date": "2019.06.13", "title": "Най-после разрешиха на жителите от кв. „Пастир“ в Генерал Тошево да пият вода"}
{"url": "https://www.monitor.bg:443/bg/a/view/livyrpul-otkriva-novija-sezon-unajted-sreshtu-chelsi-oshte-na-starta-167823", "text": "Европейският шампион \"Ливърпул\" ще сложи началото на новия сезон в Премиър лийг. \"Мърсисайдци\", които завършиха на второ място през миналата кампания, приемат новака \"Норич\" в първия двубой от сезон 2019/20.  Срещата е в петък, 9 август, от 22:00 часа българско време.  Шампионът \"Манчестър Сити\" започва поредната защитата на титлата с гостуване на \"Уест Хем\" в събота по обяд. Програмата предлага голямо дерби още в първия кръг. То е на \"Олд Трафорд\" и в него един срещу друг ще излязат \"Манчестър Юнайтед\" и \"Челси\". \"Тотнъм\" приема на новия си стадион друг от отборите, които спечелиха промоция за Висшата лига - \"Астън Вила\". \"Арсенал\" пък започва с трудно гостуване на \"Нюкасъл\". По традиция седмица преди началото на сезона - на 4 август, ще бъде двубоят за \"Къмюнити Шийлд\", в който един срещу друг ще се изправят \"Манчестър Сити\" и \"Ливърпул\". За първи път в историята на Премиър лийг ще има кратка зимна пауза. Тя ще бъде през февруари, когато в две поредни седмици ще има само по пет мача на уикенд, което ще даде възможност на всички отбори да имат едноседмична почивка. Другата съществена промяна е, че през новия сезон във Висшата лига ще бъде въведена системата ВАР. Програма за първия кръг: Петък, 9 август, 22:00 часа Ливърпул - Норич Събота, 10 август Уест Хем - Манчестър Сити, 14:30 часа Борнемут - Шефилд Юнайтед, 17:00 часа Бърнли - Саутхамптън, 17:00 часа  Кристъл Палас - Евертън, 17:00 часа  Лестър - Уулвърхамптън, 17:00 часа  Уотфорд - Брайтън, 17:00 часа  Тотнъм - Астън Вила 19:30 часа Неделя, 11 август  Нюкасъл - Арсенал, 16:00 часа Манчестър Юнайтед - Челси, 18:30 часа", "date": "2019.06.13", "title": "\"Ливърпул\" открива новия сезон, \"Юнайтед\" срещу \"Челси\" още на старта "}
{"url": "https://www.monitor.bg:443/bg/a/view/udyljiha-razsledvaneto-sreshtu-lutvi-mestan-167822", "text": "Срокът на разследване на катастрофата, в която участва лидерът на ДОСТ Лютви Местан е удължен с два месеца, съобщиха от Окръжна прокуратура – Кърджали, предава ardanews.info. Причината е, че все още вещите лица не са изготвили назначената по делото авто-техническа експертиза. На този етап единственият обвинянем по случая, при който загина 6-месечно бебе е Лютви Местан. Произшествието стана на 14 април на разклона край село Загорско. Лидерът на ДОСТ направи опит за включване в главния международен път, водещ към Гърция и последва сблъсък с „БМВ“, движещо се от Кърджали по посока ГКПП „Маказа“. При последвалата жестока катастрофа „БВМ“-то излетя от главния път и падна на над 100 метра в близкото дере. При инцидента загина 6-месечно момиченце, пътуващо се със семейството си към Кирковско. Пострадаха 9-годишното братче на бебето, както и родителите му. Лютви Местан се размина само с изкълчена китка. Часове след инцидента лидерът на ДОСТ беше задържан от полицията и му беше повдигнато обвинение за причиняване на смърт по непредпазливост. В началото напредизборната кампания за евровота Лютви Местан обяви, че „няма да носи чужда вина и чужд грях“ и хвърли вината за катастрофата бащата на загиналото бебе.", "date": "2019.06.13", "title": "Удължиха разследването срещу Лютви Местан"}
{"url": "https://www.monitor.bg:443/bg/a/view/otkriha-naj-drevnite-sledi-ot-ritualna-upotreba-na-kanabis-167833", "text": "Археолози са открили най-ранното свидетелство за употреба на марихуана - в гробище на 2500 години в западната част на Китай, съобщи АП. Канабисът се култивира като насаждение от хилядолетия, но историческите или археологически доказателства, показващи кога хората са започнали да използват растението с най-популярната му днес цел - за \"напушване\", са оскъдни. Находката в планината Памир - в район в близост до границите на Китай, Пакистан и Таджикистан, се явява най-ранното пряко доказателство за употребата на канабис от хора заради психоактивните му свойства. Учени от Китай и Германия са анализирали дървени фрагменти и обгорели камъни, намерени в гробището. Резултатите от анализа са показали следи от тетрахидроканабинол (ТНС) - най-мощното психоактивно вещество в растението. Авторите на проучването допускат, че канабисът е бил използван по време на погребални церемонии, вероятно като начин за общуване с боговете или мъртвите. Малко вероятно е обаче марихуаната да е употребявана по същия начин, както днес. По-вероятно е растението да е било изгаряно като тамян в затворено пространство, за да се отделят пари. Специалисти от изследователския екип от института \"Макс Планк\" обясняват, че канабисът е бил изгарян върху горещи камъни в дървени мангали.", "date": "2019.06.13", "title": "Откриха най-древните следи от ритуална употреба на канабис"}
{"url": "https://www.monitor.bg:443/bg/a/view/dps-shte-obmisli-svivane-na-dds-to-za-vsichki-hrani-167813", "text": "ДПС ще обмисли свиване на ДДС-то за всички храни, а не само за хляба. Това даде да се разбере лидерът на движението Мустафа Карадайъ след среща в НС на партията с браншовите организации – на хлебопроизводителите, на зърнопроизводителите, както и на мелничарите. Карадайъ обясни, че по време на срещата станало ясно, че у нас ДДС-то на храните е най-високо в целия ЕС и съседните на България страни. „Това води до предпоставки за сивия сектор и намаляване на конкурентоспособността на нашите производители”, каза той и добави: Карадайъ даде да се разбере, че това  е бил аргумент и на самите производители, който те са склонни да разгледат и анализират. Именно така целеният ефект щял да бъде и по-голям. В тази връзка Карадайъ заяви, че ще са нужни малко по-задълбочени анализи и на пазара на съседните страни и ставките при тях. Затова те ще продължат да търсят обществен дебат и съгласие заедно с бранша и политиците, че да стигне до ефекта, който е нужен за цялата страна - свиване на цените на стоките чрез намаляване на ДДС-то за тях. каза Карадайъ. Той обаче не каза кога точно ще внесат законовите поправки, като само заяви,че няма да правят прибързани действия. По думите му във  фармацевтичния бранш картината е много по-ясна, докато при хляба , за да има ефект, е нужно по-задълбочен анализ.", "date": "2019.06.13", "title": "ДПС ще обмисли свиване на ДДС-то за всички храни   "}
{"url": "https://www.monitor.bg:443/bg/a/view/turisticheska-karta-pokazva-mestata-za-platena-lubov-vyv-varna-167815", "text": "Карта на Варна, която се разпространява безплатно на английски език показва интересни места в града, за които няма официална информация, включително циганския пазар и улиците, на които се предлага платена любов. Картата представя всички емблематични места в града със способа на карикатурата, като запазва автентичност им. Много от нарисуваните места предизвикват смях у хората, след като ги разпознаят. Това е една от целите на двамата варненци, които намират досегашните карти на Варна за скучни и еднообразни, посочва безплатното издание „Ти си Варна”, което разпространява картата, цитирано от novavarna.net. Картата е изцяло на английски език, за да е достъпна за чужденците, които понякога се лутат по варненските улици, без да знаят какво ги очаква зад ъгъла. Гърбът на картата съдържа полезна и практична информация за жителите и гостите на града, представена отново по забавен начин, чрез езика на карикатурата, разказват създателите на проекта Varna Mapia Боян Любенов и Георги Митев. Всеки един от обектите на картата е ръчно рисуван от талантливия Георги, който е обърнал специално внимание на детайлите и на онези отличителни белези, които правят мястото запомнящо се. Сред тях са споменатият вече цигански пазар и улиците за платената любов. Идеята на двамата автори е да направят още подобни карти в този стил и за други градове и курорти по българското Черноморие.", "date": "2019.06.13", "title": "Туристическа карта показва местата за платена любов във Варна"}
{"url": "https://www.monitor.bg:443/bg/a/view/90-godishna-monahinja-posreshta-sborjani-v-manastira-sveta-troica-167817", "text": "  90-годишна тополовградчанка, станала монахиня преди четвърт век ще посрещне за поредна година хилядите сборяни , които за Петдесятница в неделя ще се съберат на поляните край един от най-старите манастири в Сакара: устремския „Света Троица“. Сестра Ефросиния , игуменката на обителта сложила черните монахински дрехи след като овдовяла, а двете и пораснали дъщери се разпилели по света: в Австрия и Германия.Тогава била 67-годишна, със себе си довела и 19-годишната по онова време сестра Серафима. Преди време към тях се присъединила далеч по-младата Анисия от Сливен, трите правели просто чудеса, за да поддържат сградата и черквата, разказва архимандрит Амвросий, който е родом от близкото село Устрем, а кръста да служи на Бог поел от сливенския митрополит Йоаникий преди 15 години. Вече започнаха да пристигат сборяни, до неделя заранта, когато ще започне службата за Петдесятница със сигурност ще има поне 9-10 000 души. Хората идват да запалят свещичка, да се помолят за здраве, а след това да чуят надпяванията и да гледат борбите. Така е било от край време, никой не може да каже кога е основан манастирът, но легендата разказва че първите монаси са се заселили още през ХІV век, обяснява монахът. Предполага се, че основите са били положени от отшелници-анахорети, които първоначално ползвали пещера в скалите , известна на местните като Вехтата черква заради следите от живописни сцени. Първите сгради били унищожени по време на кърджалийските размирици през ХVІІІ в., възстановил ги сливенския войвода Христо, който се замонашил под името Хрисант и живял до 1813-а. Погребан бил в предверието на църквата „Свети Петър и Павел“, чийто останки са послужили за издигнатата през 1836-а черква „Света Троица“. Повече от столетие обителта била мъжка, но през 1909.-а там пристигнали 50 монахини от село Студена, начело със сестра Евпраксия, която година по-късно склопила очи.  Сегашната църква е трикорабна, едноапсидна, безкуполна каменна постройка с двуредово осветление на наоса, постигнато с комбинация от широки и тесни прозорци. Под нея се намира костница, до която се слиза по каменни стълби, а в южната й част има отделение с царски двери и олтарно помещение в чест на св. апостолите Петър и Павел. Интерес представлява църковния иконостас с пластични резбени елементи и три реда възрожденски икони. Център в него са царските двери с красива пластична резба. В църквата се пазят още възрожденски икони, сребърен потир от 1779г. и старопечатни книги.Под олтара има скривалище, което легендата свързва с войводите Кара Кольо и Индже и това е повод често в района да се навъртам иманяри, обяснява отец Амвросий, който очаква владиката Йоаникий, въпреки напредналата си възраст /80 години/ да спази традицията и на 16 юни да отслужи светата литургия за Петдесятница точно тук. Над 100 фолклорни състава и индивидуални изпълнители са поканили за събора организаторите му от община Тополовград, местното тракийско дружество и читалището „Св. Св. Кирил и Методий 1894“. Пак по традиция на поляната ще се проведе и международен турнир по борба за мъже и жени, посветен на легендарните пехливани Еню Вълчев и Димитър Чифудов, който някога на това място се борил с мечка.Потвърждение за присъствие сред гостите домакините имат от Александър Томов, Нонка Матова, Станка Златева, Георги Мърков и Дончо Памуков.Очаква се в петък от САЩ да пристигне специално изработеният там Златен шампионски пояс за най-добрия свободняк, за пръв път т.г. той ще бъде придружен и от шампионски пръстен, уточни дългогодишният треньор по борба от Стара Загора Биньо Чуфудов. Своя купа за жените ще връчи на най-добрата на тепиха Станка Златева, а за любителите на атракцията пехливани  от Одрин ще демонстрират в събота, преди началото на турнира мазни борби.", "date": "2019.06.13", "title": "90-годишна монахиня посреща сборяни в манастира „Света Троица“"}
{"url": "https://www.monitor.bg:443/bg/a/view/predi-eniovden-otkrivat-amfiteatyr-s-koncert-na-mariana-popova-167818", "text": "С концерт на поп – певицата Мариана Попова късно вечерта на 21 юни, в самото навечерие на магическия празник на билките Еньовден ще бъде открит амфитеатър – реплика на античните, който ще може да побере над 400 зрители, съобщиха от етнографския комплекс „Дамасцена“, разположен върху огромна площ край павелбанското село Скобелево. Първата копка на амфитеатъра бе направена преди 3 години по идея на собственика Стоян Стоянов, който е внук на опълченец от Руско-турската освободителна война и е притежател на първата частна дестилерия за розово масло у нас. Идеята за специално място, където гостите да се запознават от близо с древните орфически мистерии се родили преди още по поръчка на розопроизводителя скулпторът Тамер Халил да извае от  бронз фигурите на писателя Алеко Константинов и героя му бай Ганьо, които посрещат от входа на комплекса туристите. В последствие се появила бронзовата фигура на тракийката  Беренике, смятана за втора съпруга на владетеля Севт ІІІ, чийто конна скулптура бе поставена по-късно недалеко от красавицата. Появата й стъпва на версията, че откритата от археолога д-р Георги Китов бронзова глава на владетеля край могилата Голямата Косматка е била фрагмент скулптура, изобразяваща владетеля яхнал кон и предвождащ армията си в победна битка. За направата на амфитеатъра се наложило дори да направят корекция по реката, която преминава на границата на комплекса, в който освен розоварна има музей на розопроизводството с оригинална гюлпана , ползвана преди 300 години, ресторант и мини зоопарк Над 100 са засадените тук през последните няколко години сортове рози, които предстои да разцъфтят.Сред тях има както класическите LiLi Marlene и Harry Wheatcroft, така и специално селектираната за английската кралица в Белгия през 1964 г. Yellow queen Еlizabeth, а най-претенциозните могат да помиришат аромата на прасковената Versilia. От „Дамасцена“ засега не бързат да разкриват всички действащи лица при откриването на новата арт-придобивка, знае се само че на сцената ще се появят и ездачите от прабългарската школа за оцеляване „Бага тур“, които взеха участие и в заснемането на игралния филм „Дамасцена“. В него главната роля изигра актьорът Веселин Плачков, съпругът на поп-певицата.", "date": "2019.06.13", "title": "Преди Еньовден откриват амфитеатър с концерт на Мариана Попова"}
{"url": "https://www.monitor.bg:443/bg/a/view/antimafioti-nahluha-v-ofisite-na-kabelen-operator-v-ugozapada-proverjavat-za-piratstvo-167819", "text": "Антимафиоти нахлуха в офисите на кабелния оператор „Кабел Сат Запад“ в Югозапада. Акцията, в която участват служители на ГДБОП и жандармерия, започна около 10 часа днес. Първи на проверка беше подложен офисът на оператора в Кюстендил. Само за минути в центъра на града почерня от полиция, на място пристигнаха и два екипа на жандармерията. Достъпът до касата на кабелната беше забранен, а всички клиенти бяха връщани. „Не знаем какво се случва. Бях влязъл да си платя месечната такса, когато се изсипаха полицаите. Казаха да напуснем и това беше. Хората бяха истински стресирани, защото никой не знаеше каква е причината за наличието на специализираните екипи“, коментира свидетел на случващото се в Кюстендил. По първоначални данни разследването е срещу укриването на абонати и нелегално разпространение на видеосъдържание. В помещенията се извършват претърсвания и изземвания. Само час по-късно същата акцията стартира и в „Кабел Сат Запад“ в Благоевград.   Кюстендилци коментираха, че в сряда вечерта са били спрени почти всички канали на кабелния оператор. Официално никой от ръководството не излезе с позиция за проверките, които стартираха в Югозапада. По наша информация акцията е след сигнал за кабелно пиратство.", "date": "2019.06.13", "title": "Антимафиоти нахлуха в офисите на кабелен оператор в Югозапада, проверяват за пиратство (ОБЗОР)"}
{"url": "https://www.monitor.bg:443/bg/a/view/obsyjdat-razvitieto-na-nauchno-izsledovatelskite-karieri-v-biznesa-167810", "text": "Варна ще бъде домакин на Международна бизнес конференция „Наука и бизнес за интелигентно бъдеще 2019“ (Science and Business for Smart Future), която се организирана за трети път от факултет „Международни икономика и администрация“ на ВСУ„Черноризец Храбър“. Форумът ще се проведе на 14 и 15 юни, уточняват домакините от университета. По време на конфренцията ще бъдат дискутирани изследователски практики в полза на бизнеса, партньорството на университети и фирми, създаването и включването наизследователски групи. Ще бъдат представени партньорски междудисциплинарни изследвания в бластта на медицината и компютърните науки. Специален акцент са научно-изследователските кариери и развитието на изследователските екипи за елите на бизнеса. Студенти и докторанти ще представят в постер-сесии реални бизнеспроекти, разработени в бакалавърската програма „Информатика и компютърни науки“ и в магистърските програми по „Предприемачество“, „Архитектура“, „Кръгова икономика“, „Софтуерно инженерство“, „Киберсигурност“ и „Data Science“. В конференцията ще участват и ученици от елитни варненски гимназии, поканени да се включат в изследоватеслките групи, които ще бъдат представени и ще участват в научно-изследователски стажове в университета през лятото. Екип от професионално направление „Информатика и компютърни науки“ на Варненския свободен университет „Черноризец Храбър“ работи по анализ на биомедицински изображения в партньорство с екип от катедра „Анатомия и клетъчна биология“ на Медицинския университет „Проф. д-р Параскев Стоянов“ във Варна. Екипът на ВСУ изследва възможностите за приложение на различни алгоритми, включително с използване на невронни мрежи за ускоряване на процеса за анализ на медицински изображения. Целта на съвместната работа е ускоряване на специфичните медицински изследвания. Съвместната изследователска работа между Варненския свободен университет и бизнеса ще бъде демонстрирана с линията „умни“ облекла, разработена от варненската фирма „Квантерал смарт облекла“, идеята за които се ражда на същата конференция през миналата година. Сред интересните демонстрации в панела „Open Smart City“ ще са иновативните решения, както за „умни“ домове, така и за „умни“ паметници, разработени от студентите от специалностите „Информатика и компютърни науки“ и „Архитектура“.", "date": "2019.06.13", "title": "Обсъждат развитието на научно-изследователските кариери в бизнеса "}
{"url": "https://www.monitor.bg:443/bg/a/view/kasijas-prekratjava-karierata-si-167814", "text": "Футболната легенда на \"Реал\" (Мадрид) Икер Касияс обяви, че спира с футбола. Това се случва около 45 дни след като играчът получи инфаркт на тренировка със сегашния му тим \"Порто\". Според португалското издание Рекорд, той ще получи пост в ръководството на 28-кратните шампиони на Португалия. 38-годишният вратар се присъедини към \"Порто\" през 2015 година, а преди месец получи сърдечна атака по време на тренировъчно занимание с отбора. Касияс е световен шампион с Испания през 2010 година, както и на два пъти европейски шампион с \"Ла Фурия\", има над 700 мача за \"Реал\" и 167 участия с националния отбор на Испания. Шампион на Португалия с \"Порто\" през сезон 2017/2018.", "date": "2019.06.13", "title": "Касияс прекратява кариерата си"}
{"url": "https://www.monitor.bg:443/bg/a/view/otkriha-shestija-svetoven-kongres-na-informacionnite-agencii-167801", "text": "Шестият световен конгрес на информационните технологии бе открит в зала 3 на НДК в София. Какво е бъдещето  на новините, как да защитим авторското право и какви са новите модели на финансиране са само част от въпросите, които ще обсъждат представители на някои от най-влиятелните световни новинарски агенции от 100 държави. Форумът ще продължи през целия ден, а утре - 14 юни, участниците в Конгреса ще обсъдят мерки за справяне с фалшивите новини. Домакин и организатор на събитието е Българска телеграфна агенция. Нейният директор Максим Минчев е и генерален секретар на ръководния орган на Конгреса - Световния съвет на информационните агенции. \"Днес, повече от всякога, е важно да се срещаме и да си говорим, да си наместим фокуса и да обсъждаме идеи\", с тези думи Минчев официално даде старт на форума. Президентът на Световния съвет на информационните агенции Клайв Маршал благодари за гостоприемството и подчерта, че сред основните приоритети пред медиите сега е да предоставят на своите читатели, слушатели и зрители новини, които са обективни, справедливи, балансирани и честни. Само по този начин журналистите могат да се противопоставят на дезинформацията, добави още той. На откриването на Шестия Световен Конгрес на информационните агенции присъстваха още президентът Румен Радев и министърът на културата Боил Банов, които в словата си също засегнаха темата за фалшивите новини.", "date": "2019.06.13", "title": "Откриха Шестия Световен Конгрес на информационните агенции"}
{"url": "https://www.monitor.bg:443/bg/a/view/gdbop-nahlu-v-kabelna-televizija-v-kustendil-167800", "text": "ГДБОП нахлу преди минути в \"Кабел Сат Запад\" в Кюстендил. Специализирани екипи, в които са включени и служители на жандармерия влязоха тази сутрин малко след 10.30 в офиса на едниствената кабелна телевизия в областния град. Все още не е ясна причината за проверката, очаква се по-късно от прокуратурата да излязат с информация, Очаквайте още подробности по темата!", "date": "2019.06.13", "title": "ГДБОП нахлу в кабелна телевизия в Кюстендил"}
{"url": "https://www.monitor.bg:443/bg/a/view/selena-gomes-zapisa-nov-album-167812", "text": "Любимката на тийнейджърите Селена Гомес записа нов албум. Това се случи четири години след като на пазара излезе последната й тава – Revival. Чаровната брюнетка поясни, че й било трудно да изрази в записите си онова, с което се е сблъскала в живота си оттогава, включително трансплантацията на бъбрек, престоя в клиника за психични болести, разделите с Джъстин Бийбър и Уикенд. Сега обаче е щастлива, че новият й албум е готов. \"Трябваше да минат четири години, за да се почувствам готова да запиша нов албум. Песните ми винаги са се отличавали с поп звучене, но в издаде певицата. Наскоро Селена записа I Can't Get Enough заедно Бени Бланко и Джей Балвин и се разписа с участие в записа на песента Anxiety на Джулия Майкълс, но не е издала свое собствено парче от излязлото през 2018 г. Back to You , което бе записано за саундтрака на сериала \"Тринадесет причини защо\". Гомес вече е сключила договор с промоутърска компания да тръгне на световно турне, за да популяризира новия си албум.", "date": "2019.06.13", "title": "Селена Гомес записа нов албум"}
{"url": "https://www.monitor.bg:443/bg/a/view/kakvi-globi-chakat-narushitelite-na-pravilata-za-dvijenie-na-balkanite-167816", "text": "Ако планирате да пътувате в някоя от балканските страни това лято, трябва да знаете какви глоби ви чакат, ако не спазвате правилата за движение, пише македонският портал Пресс24. 1. Превишена скорост Северна Македония - от 20 до 300 евро Гърция - от 40 до 750 евро Черна гора - от 450 до 2000 евро Хърватия - от 40 до 2029 евро Босна и Херцеговина - от 15 до 511 евро България - от 5 до 76 евро или отнемане на книжката   2. Шофиране под въздействието на алкохол Северна Македония - от 250 до 400 евро Гърция - от 78 до 625 евро /в зависимост от промилите/ Черна гора - от 70 до 2000 евро или отнемане на книжката Хърватия - от 135 до 2029 евро Босна и Херцеговина - от 200 до 500 евро България - от 102 до 306 евро или 1022 евро при повторно нарушение   3. Шофиране без предпазен колан Северна Македония - 20 евро Гърция - 350 евро Черна гора - от 40 до 100 евро Хърватия - 67 евро Босна и Херцеговина - от 30 до 70 евро България - от 25 до 50 евро", "date": "2019.06.13", "title": "Какви глоби чакат нарушителите на правилата за движение на Балканите"}
{"url": "https://www.monitor.bg:443/bg/a/view/provejdat-na-carevec-srednovekoven-festival-167805", "text": "В крепостта Царевец във Велико Търново за пета поредна година ще се проведе Международният фестивал „Средновековен Търновград“. От 28 до 30 юни битът, занаятите, изкуствата и войнските умения на България, Византия и Европа от XII-XIV век  ще оживеят на историческия хълм. В зрелищните възстановки ще участват над 140 реконструктори от България, Италия, Румъния, Сърбия и Украйна. Тази година във фокуса на форума са вкусът и кухнята на средните векове. Участниците на място ще приготвят ястия от епохата на Второто българско царство, Византия, Англия, Русия, Скандинавието и Средиземноморието.  За посетителите ще има специални дегустации, на които ще може да се опита още медовина, бира, манастирска и войскова храна от периода XII-XIV век. В дните на фестивала на Царевец ще бъде показан животът на средновековния град и различни занаяти - горещо и студено коване, точиларство, обработка на кожа, производство на пергамент и хартия, монетосечене, дърворезба, ножарство, грънчарство и керамика, различни методи на тъкане. Посетителите ще могат да се включат в стрелби с лък и арбалет и да се забавляват със средновековни игри, музика и танци. За първи път ще се проведе боен турнир „Болярски меч“, ще има реконструкция на  завръщането на славните средновековни войни от поход, интересни ще бъдат бойните демонстрации „Справедливо възмездие“ и др.      Програмата на фестивала ще започне на 28 юни /петък/ от 19.30ч. с концерт и огнено шоу „Звезди над средновековен Търновград” в Двореца на Царевец, с участието на българската група “Ериней“ и украинските трубадури „Spiritual Seasons“. Официалното откриване е в 10,00 ч. на 29 юни на площад „Цар Асен I“ пред крепостта, където ще се представят всички български и чуждестранни участници. Достъпът до средновековния фестивал на Царевец е свободен, като ще се заплаща само входната такса за архитектурно-музейния резерват. С вход свободен за крепостта ще са вечерните събития на 28-ми и 29-ти юни от 18,30 до 21,30 ч.     Програма 28 – 30 юни 2019 г. Крепост Царевец, Велико Търново     28 юни (петък) 19.30            „Звезди над средновековен Търновград” – концерт и огнено шоу – група “Ериней“ и „SpiritualSeasons“ – Двореца на крепостта Царевец /вход свободен/.   29 юни (събота) 10.00             Официално откриване на фестивала – площад „Цар Асен I“ 10.15            Бойна демонстрация „Завръщане от поход“  – вход на крепостта Царевец 10.30–12.30  Демонстрации на занаяти, бит и традиции, стрелба с лък 10.45             Боен турнир „Болярски меч“  11.00             Кулинарни презентации /първа част/ 11.30             Урок по средновековни танци със „SpiritualSeasons“ 14.00             Кулинарни презентации / втора част/ 14.00–17.00  Демонстрации на занаяти, бит и традиции, стрелба с лък 15.00             Турнир по стрелба с лък 16.00            „Справедливо възмездие“ /първа част/- бойна демонстрация в района на Двореца 18.30 -21.30  Концерт и огнено шоу с група “Ериней“ и „SpiritualSeasons“ /вход свободен/   30 юни (неделя) 9.00–14.00     Демонстрации на занаяти, бит и традиции, стрелба с лък 10.00             Бойна демонстрация „Битка за кулата“ -Малката порта на крепостта 11.00            „Справедливо възмездие“ /втора част/ - бойна демонстрация в района на Двореца 11.30             Урок по средновековни танци със „SpiritualSeasons“ 15.00  Обявяване на победителите в турнирите, закриване на фестивала      ", "date": "2019.06.13", "title": "Провеждат на Царевец средновековен фестивал"}
{"url": "https://www.monitor.bg:443/bg/a/view/nepylnoletnite-naetite-v-turizma-sa-2-pyti-po-malko-ot-chujdestrannite-rabotnici-167808", "text": "387 деца са пожелали да се трудят през лятото, предимно като сервитьори и кухненски персонал, твърди шефът на Регионалната инспекция по труда във Варна, инж. Иван Иванов. Те ще работят предимно като сервитьори и кухненски персонал,пикола, продавачи на сладолед и закуски. Броят на наетите за сезона непълнолетни е 2 пъти по-малък от този на чужденците от трети страни, уточни Иванов, цитиран от chernomore.bg по повод Световният ден срещу детския труд. Статистиката за Варна сочи, че бум при наемането на непълнолетни е имало през 2017 година. Тогава Инспекцията по труда в морския град е издала през първите 9 месеца на годината 955 разрешения за наемане на непълнолетни. 90% от тях са работили през активния летен сезон в туризма, като тийнейджърите се наени главно за помощник-сервитьори и пикола. Статистиката за Варна сочи също, че в туризма се ангажират средно между 130 и 400 непълнолетни на сезон. Големият пик във Варна и областта е бил преди 11 години, когато са били издадени 1 235 разрешения, сочат още данните от Инспекцията. Според Кодекса на труда, непълнолетните могат да работят само срещу специално разрешение за 7-часов работен ден и забрана за нощен и извънреден труд, както и за работа в опасна и вредна за здравето среда. Конституцията у нас регламентира задължително образование до 16 г., като под тази възраст детският труд е забранен. По изключение се издават разрешения за работа, основно за талантливи деца - за участие в кинопродукции, театрални постановки, музикални състави и др. Наемането на непълнолетни без разрешение от Инспекцията по труда е престъпление и се преследва по Наказателния кодекс, като всяко лято на прокуратурата се предават по 5-6 работодатели, престъпили закона. Исканията за наемане на непълнолетни се подават от работодателя, като това може да става по електронен път. По същия начин могат да се получават и разрешенията. Документите, които се изискват от работодателя, са същите, които са необходими за всяко работно място. Разликата е, че при наемане на непълнолетен, те се подават предварително, а при наемане на пълнолетен, се представят при проверка.", "date": "2019.06.13", "title": "Непълнолетните, наети в туризма, са 2 пъти по-малко от чуждестранните работници"}
{"url": "https://www.monitor.bg:443/bg/a/view/uchiteli-cherpjat-opit-edin-ot-drug-njama-da-gi-obuchavat-lektori-167807", "text": "Учителите ще черпят опит един от друг вместо да посещават курсове за квалификация, водени от различни лектори. За тази идея съобщи образователният министър Красимир Вълчев по време на изслушване в Народното събрание. „Подобно на националната програма „Иновации в действие“ ще има взаимно обучение на учители. Нещо като вътрешни програми „Еразъм““, обясни той. Благодарение на програмата едно иновативно училище може да се учи от опита на друго такова, посещавайки го на място. Там то вижда на място новите начини на преподаване на учебния материал или подреждане на стаите и коридорите. От тази възможност могат да се възползват и школа, които не са в списъка на иновативните. По подобен начин от министерството ще стимулират квалификации и обмяна на опит. „Учителите в най-голяма степен могат да се научат един от други, а не от обучители, които са от компании.“, каза Вълчев. Той уточни, че се водят разговори със социалните партньори със заложените в училищните бюджета средства за квалификации да се стимулира подобни дейности. Просветният министър уточни, че това най-вероятно ще се случва по нова национална програма, но обмислят обмена на опит между учители да се случва и по линията на дейности по интереси или ученическите екскурзии. „Ако ходят на екскурзии в учебно време, задължително да включва посещение в училище“, обясни Вълчев. Квалификационните курсове, които се провеждат сега пък ще бъдат оценявани от следващата учебна година в информационна система, обясни просветният министър. В нея всеки педагог, който участва в квалификационен курс, ще получава анкетна форма. „Не можем да направим контрол на всички дейности, тъй като те са много, но можем да направим система за потребителски контрол.“, заяви Вълчев. По думите му за попълването ѝ ще са необходими само 20 секунди и в нея учителите ще отговарят на три въпроса с 4-5 възможни отговора. Те ще посочват удовлетворени ли са от обучението, обучителя и съдържанието на курса. Педагозите ще избират между да, не, малко , много. „Така ще се оформя една обща потребителска оценка“. Този, който осъществява квалификационни курсове, пък ще има задължение в срок от 1 седмица предварително да регистрира часа, датата и мястото на лекцията. Вълчев обясни, че няма как да бъдат проследявани всички лекции, но образователните инспекторати ще могат да проследят една част от тях.", "date": "2019.06.13", "title": "Учители черпят опит един от друг, няма да ги обучават лектори"}
{"url": "https://www.monitor.bg:443/bg/a/view/robot-vyvejda-decata-v-sveta-na-izkustvenija-intelekt-i-injenerstvoto-167802", "text": "След небивалия успех във въздуха, китайският производител на дронове DJI се приземи с първия си робот. Представян, като образователен инструмент и играчка, RoboMaster S1 е проектиран да въведе децата и не само, в света на изкуствения интелект (AI), инженерството и роботиката. Комплекта включва, четири колела Mecanum, всяко с 12 ролки за движение във всички посоки, механичен гимбъл, снабден с камера и оръдие изстрелващо леки снаряди от гел и интелигентна броня оборудвана със сензори, засичаща попадения от противникови S1 роботи. За задвижване S1 използва безчеткови мотори, а батерията от 2.400 mAh е достатъчна за 35 минути употреба. Потребители с по-напреднали знания,  могат да персонализират своя S1, като напишат Scratch 3.0 и Python код, за да изпълнява още по-широк спектър от функции. Това може да бъдат уникални умения, като настройката на въртящия момент на колелата или програмиране на специална контраатака по време на битка. RoboMaster S1 се предлага на цена от $ 499.  ", "date": "2019.06.13", "title": "Робот въвежда децата в света на изкуствения интелект и инженерството "}
{"url": "https://www.monitor.bg:443/bg/a/view/nekar-zadegan-tancite-mi-pomagat-v-bojnite-sceni-167755", "text": "Пети сезон на хитовия сериал на AXN \"Морски детективи: Ню Орлиънс“ е към края си и феновете вече тръпнат в очакване на развръзката. Спин-офът на \"Военни престъпления“ не разполага с Марк Хармън в ролята на Лерой Джетро Гибс, но пък очарова зрителите с магнетичния Скот Бакула начело на разследващия екип. Ново интересно попълнение се присъедини в редиците на детективите за актуалната порция епизоди. Това е агент Хана Коури, в чиято бронежилетка скача актрисата Некар Задеган, прочула се с ролите си в поредиците „Тук и сега“ и „Доктор Емили Оуенс“. Звездата разказва в интервю за „Монитор“ любопитни истории от снимачния процес и какво е чувството да носи значката на агент Коури. - Играя специален агент Хана Коури, която трябва да ръководи един много добър екип. Самата тя е с разнообразни умения и колоритно минало. -И аз, и героинята ми, говорим няколко езика. В този сезон се заиграваме с това. - Голямата разлика е, че Хана е много опитен боец, дори смъртоносен. Аз се справям доста добре с хореографията, тъй като съм била танцьорка, но никога в живота си не съм участвала в бой. - Подготвях се в движение, защото графикът се движи с ускорено темпо. Усилено започнах бойни тренировки и разучаване на оръжия още в момента, в който стъпих в Ню Орлиънс. И си прекарах страхотно. Нашите каскадьори са големи професионалисти и с тях репетирахме бойните сцени и стрелбата. Помня един снимачен ден в Луизиана, близо до границата с Мисисипи. Беше страшна жега, използвахме голям набор от оръжия и говорихме за безопасността. Тогава ни посети един алигатор. Той просто си стоя и ни наблюдаваше. - Това ускорено темпо, което споменах, защото винаги ти се иска да имаш повече време. - Епизодът, който бележи точно средата на сезона, включваше колоритни персонажи от миналото на Хана. Заснехме страхотна физическа конфронтация, в която Хана трябваше да пребори цяла група мъже. И, разбира се, успя. Хореографията на боя беше красива и накрая се получи като танц, в който хора летят из въздуха, аз захвърлям едри мъже надолу по стълбите... Много харесвам този тип сцени. - Хана Коури има толкова чудесни качества. Все едно е родена за тази работа. Способността й да преценява мигновено хората и бързите й рефлекси помагат във всяка ситуация. - Постоянно се смеем. При тези екшън сцени често се случва на някой да му паднат белезниците, докато бяга или реквизитите да се разпаднат. Но в дългия снимачен ден това винаги ни е развеселявало. През този сезон изградихме силна предистория на Хана и се надявам, че това ще ни даде възможността да покажем още нови персонажи от миналото й и да разплетем нови сюжетни нишки.", "date": "2019.06.13", "title": "Некар Задеган: Танците ми помагат в бойните сцени"}
{"url": "https://www.monitor.bg:443/bg/a/view/germanija-sybra-6-6-mlrd-ot-tyrg-na-5g-chestoti-167804", "text": "Германия събра 6,6 млрд. евро в търга за честотите за 5G мрежа, предадоха световните агенции. В ожесточения търг, който приключи късно в сряда, 3 утвърдени телекомуникационни компании - Telekom, Vodafone и Telefonica - и новият играч Drillisch успяха да получат части от спектъра за бърз пренос на големи масиви данни. Аукционът, който започна в средата на май, донесе на правителството повече пари от прогнозираното, отбелязва ДПА. В началото се очакваше хазната да получи между 3 и 5 млрд. евро. Властите възнамеряват да инвестират тези средства в дигитализация като например по-добро ИТ оборудване за училищата Германия се надява 5G технологията да й помогне да запази лидерското си място в Европа, докато секторите на най-голямата европейска икономика преминават през процес на дигитална трансформация. Берлин иска 5G мрежата да улесни въвеждането на услуги като автономен транспорт и \"теле-медицина\", при която телекомуникационните и информационни технологии се използват за предоставяне на клинични здравни услуги от разстояние.", "date": "2019.06.13", "title": "Германия събра €6,6 млрд. от търг на 5G честоти"}
{"url": "https://www.monitor.bg:443/bg/a/view/kim-kardashijan-puska-kolekcija-grimove-za-tjalo-167809", "text": "Риалити сензацията Ким Кардашиян обяви, че пуска на пазара своя собствена колекция гримове за тяло. 38-годишната красавица ползва грим за тяло от години, за да прикрие кожното си заболяване. От дълго време тя се бори с псориазис. Но след като производството на предпочитания от нея подобен продукт било преустановено, тя решила да добави гримове за тяло към козметичната си линия. Линията й гримове за тяло, включваща 7 сенки, ще се появи на пазара на 21 юни. Нежната половинка на рапъра Кание Уест поясни, че работата над колекцията й гримове за тяло и е отнела повече от година.", "date": "2019.06.13", "title": "Ким Кардашиян пуска колекция гримове за тяло"}
{"url": "https://www.monitor.bg:443/bg/a/view/parlamentyt-razreshi-vremenni-kympingi-po-moreto-167806", "text": "Може да се обособяват места за временно разполагане на палатки, кемпери или каравани в зона \"А\" и \"Б\", извън територията на морските плажове, пясъчните дюни и категоризираните къмпинги в поземлени имоти или части от тях, собственост на държавата, на общините, на частни физически или юридически лица, попадащи в горски територии или в земеделски земи, както и в незастроени имоти, включени в границите на урбанизирани територии, без промяна на предназначението им. Това реши парламентът с приети на второ четене промени в Закона за устройството на Черноморското крайбрежие (ЗУЧК). Тези места не се категоризират като къмпинги по смисъла на Закона за туризма. В тях се разрешава поставянето само на обекти по Закона за горите - архитектурни елементи за обслужване на отдиха и туризма без търговско предназначение. Това са кътове за отдих, беседки, заслони, пейки, маси, информационни табла, чешми, дървени огради, скари и други, които не представляват строителство по смисъла на Закона за горите и на Закона за устройство на територията. Условията и редът за определяне на местата, правилата и нормативите за устройването и ползването им, както и за престоя в тях, се определят с наредба на министъра на регионалното развитие и благоустройството, министъра на земеделието, министъра на околната среда и на министъра на туризма. \"БСП за България\" поискаха разпоредбата да не засяга палатките и думата да не фигурира в текста, но мнозинството не се съгласи. Според Явор Божанков от левицата не може палатките да се приравняват към каравани и кемпери. Не можем да забраним свободното къмпингуване, защото ще отблъснем западните туристи, посочи депутатът. Колкото повече набира скорост този вид туризъм, толкова повече проблеми има за природната среда, защото след сезона остават много отпадъци, за почистването на които съответната община трябва да плаща, без тези пари да са предвидени в бюджета й, а в същото време свободно къмпингуващите не плащат местни данъци, разясни смисъла на предложението Александър Ненков/ГЕРБ/. Той беше категоричен, че в никакъв случай не се налага забрана за свободно къмпингуване. Идеята на промяната е да се определят места, в които да има елементарни хигиенни изисквания, да се знае кой носи отговорност, кой почиства и какви санкции ще има, ако не си изпълнява задължението. Помолили сме НПО-та да направят проучване и да дадат предложения, целта ни е следващите месеци да намерим елементарните изисквания, на които да отговорят, подчерта Ненков. Той добави, че в Европа минималните глоби за неразрешено къмпингуване и разпъване на палатки или паркиране на кемпири са от 500 до 1500 евро. НС запази старото положение да се възлагат на концесия или да се отдават под наем и морски плажове, които граничат със защитени територии и до тях няма възможност да се осигури свободен достъп чрез отворен за обществено ползване път, както и морски плажове, независимо от местоположението им, за които няма възможност за осигуряване на енергоснабдяване и водоснабдяване, както и за отвеждане или съхранение на отпадъчните води. НС не прие предложението на Валери Симеонов /\"Обединени патриоти\"/ да се въведе задължително изискване за път, макар и черен, когато се отдават на концесия или под наем морски плажове, които граничат със защитени територии и до тях няма възможност да се осигури свободен достъп чрез отворен за обществено ползване път, както и морски плажове, независимо от местоположението им, за които няма възможност за осигуряване на енергоснабдяване и водоснабдяване, както и за отвеждане или съхранение на отпадъчните води. Може пътят да е черен път, но в случай на някаква злополука трябва да има възможност линейка, пожарна или полиция да стигнат до това място, защото понякога минутите решават живота или смъртта на някого, допълни той. В същото време по този начин ще могат и съответните коли да извозват отпадъци. Наше проучване показва, че това са десетина плажа от общо около 200 и въпросните ивици са на юг от Царево, показа наше проучване, уточни Симеонов.", "date": "2019.06.13", "title": "Парламентът разреши временни къмпинги по морето"}
{"url": "https://www.monitor.bg:443/bg/a/view/marta-vachkova-stana-starica-za-italianska-produkcija-167752", "text": "Една от най-лъчезарните ни актриси Марта Вачкова се разписа с участие в италианска продукция, чийто снимачен сет бе разпънат в България в началото на годината. Името й фигурира в списъка с актьорите във филма „Американска нощ“, научи „Монитор“. Щерката на големия Григор Вачков ще се появи на големия екран преобразена като старица. В лентата ще видим още едно българско участие – това на каскадьора Райчо Василев. По всяка вероятност героят му ще е замесен в мафиотска групировка. Василев може да се похвали с появи в мащабни продукции като „Игра на тронове“, „Механикът: Възкресението\", „Хрониките на Нарния: Принц Ксапиян\", „Спартак\" и „Непобедимите 2\". Голяма част от екипа, който стои от другата страна на камерата, също е съставен от българи. Както „Монитор“ първо писа, една от главните роли играе актьорът Джонатан Рийс Майърс, по-познат на публиката като епископ Хемунд във „Викинги“ и крал Хенри VIII в култовия сериал „Династията на Тюдорите”. Той доскоро не фигурираше официално в каста дори в сайта IMDb, но бе засечен да похапва пица с актрисата Пас Вега в ресторанта на Лео Бианки в разгара на снимачния процес на „Американска нощ“. Вега, която миналата година беше у нас и за снимките на „Рамбо 5“ със Силвестър Сталоун, пък публикува клип от зарята в София по случай националния ни празник на 3 март. Другият основен персонаж в лентата е поверен на Емил Хърш, който изгря на небосклона с комедията „Съседка за секс“. Припомняме, че поп дивата Анастейша също ще участва в „Американска нощ“, като тя ще изиграе себе си. Сюжетът на лентата ще се завърти около корумпирания свят на съвременното изкуство в Ню Йорк, в който артдилър и мафиот се борят за пари, власт и любов. Официалното й мото е На режисьорския стол сяда Алесио Джим дела Вале, който помага и за сценария на Алисън Бърнет. Очаква се премиерата на екшън трилъра да се състои до края на годината. Възможно е в „Американска нощ“ да видим и любимеца на Куентин Тарантино – Майкъл Медсън. По време на снимките той беше у нас, за да се снима в тайна италианска продукция. Засега обаче не е споменат в списъка на актьорския състав.", "date": "2019.06.13", "title": "Марта Вачкова стана старица за италианска продукция"}
{"url": "https://www.monitor.bg:443/bg/a/view/novi-15-motrisi-za-bdj-naj-rano-do-2023-g-167798", "text": "Планираната инвестиция е в размер на повече от 100 млн. евро разсрочена в рамките на 7 години, за да не се затруднява и без това затрудненото финансово състояние на държавното дружество. Новият подвижен състав ще обезпечи над 4000 места за пътуванията на средни и дълги разстояния с оптимизация на графика, за да бъде конкуренция на автомобилния транспорт, както като времепътуване, така и по комфорт.  Годината 2023 е оптимистична според проучванията на БДЖ, заради натовареността на производителите. За да осигури графика на движение за следващите три години ръководството на БДЖ стартира ремонтна програма. Подновената наскоро процедура за ремонт на 46 броя мотрисни влакове Сименс Дезиро, най-наскоро закупен подвижен състав в железниците, се цели обезпечи движението на крайградските линии за следващото десетилетие. До 2022 г. се предвижда и 15 капитални ремонта на локомотиви годишно с модернизация за скорост от 160 км в час. Тук става въпрос за старите машини Шкода, с производителите им вече се водят разговори и така ще им се осигури ресурс още поне 20 години. Шефовете на БДЖ водят преговори с Дойче Бан за закупуване на около 100 броя вагони, използвани от немските железници в момента. Сумата не беше обявена, но изчисленията показват по-ниска инвестиция от тази за модернизация на собствените вагони. След 2030 г. се планира подготовка за поетапна подмяна на мотрисите Сименс Дезиро и на вагоните и локомотивите за международните линии. С европари за модернизация на подвижния състав, за липсата му НПО-тата често критикуват БДЖ и министерството, също се предвижда през следващия програмен период. Идеята в краткосрочен план да се наемат вагони и локомотиви при възникнали проблеми с ремонтите също не е изключено.", "date": "2019.06.13", "title": "Нови 15 мотриси за БДЖ най-рано през 2023 г."}
{"url": "https://www.monitor.bg:443/bg/a/view/blysnaha-motorist-v-plovdiv-167796", "text": "Моторист е бил блъснат тази сутрин на оживено кръстовище в Пловдив, видя Агенция Монитор. Пътното произшествие е станало на кръстовището на бул. \"Васил Априлов\" с бул. \"Пещерско шосе\" близо до Медицинския университет в града. Сигналът е получен около 9.20 ч. на телефон 112. По първоначални данни на полицията лек автомобил \"Форд\" предприел ляв завой и отнел предимството на мотор, чийто водач е откаран в болница.  Униформени от Пътна полиция са оградили мястото с конуси, за да запазят произшествието. През това време мотористът ще бъде прегледан в здравното заведение и ще се уточни в какво състояние е. Катастрофата предизвика големи задръствания по двата възлови булеварда. Няма данни за употреба на алкохол от двамата участници. Блъснатият моторист е откаран в болница с тежка фрактура на лявото бедро. Предстои му операция, съобщиха от здравното заведение. Той е в съзнание и без опасност за живота.  Снимки авторът", "date": "2019.06.13", "title": "Блъснаха моторист в Пловдив"}
{"url": "https://www.monitor.bg:443/bg/a/view/vmro-predlaga-nova-lichna-karta-bylgarin-za-nashenci-zad-granica-167797", "text": "Да се създаде нов вид лична карта \"Българин\" за нашенците зад граница , който имат БГ произход. Това предлагат от ВМРО с промени в закона за личните документи, които вече са внесли в деловодството на НС. Целта е с тях те да имат право да пребивават на територията на страната - да учат и да живеят, без да се налага да кандидатстват за българско гражданство. Юлиян Ангелов обясни,че става българите в Молдова, Украйна, Македония. По думите му подобна процедура имало в Полша и Гърция. Според него така повече българчета ще влязат в системата за образование, а нашенци от чужбина ще влезнат на трудовия ни пазар, където в момента има недостиг на работна ръка., ще се реши и демографската криза. Така нашенците от БГ диаспората зад граница ще кандидатстват пред МВР за новите лични карти и след 3 месеца да ги получат. По думите му тези лични карти ще им позволят да пътуват безвизово до България. Ангелов обясни, че в някой държави, където има наши общности, не позволяват двойно гражданство и ако кандидатстват за българско, то те ще загубят основното си. Те ще могат да подават документи във всяко полицейско управление или всяка наша консулска служба. Идеята е тези лични документи да са с а след това да бъдат подновявани. Ангелов обясни, че тяхното намерение е картите да бъдат до живот, освен ако съответният човек не придобие БГ гражданство или сам не се откаже от картата. Основният критерии е да имат български произход, а сред документите , които ще трябва да подадат е и свидетелство за съдимост. Ангелов обясни, че става дума за всички документи, с които да покаже, че не е осъждан и не представлява опасност за националната сигурност. По думите му всеки, който кандидатства за гражданство минава през проверка през системата на МВР, тук ще важи същото. Именно затова според него няма да има злоупотреби. Той уточни, че новите лични карти ще важат само за Българи и притежаващите ги Според него обаче така ще се облекчат и нашенците от т.нар. нова емиграция, които са загубили своето гражданство. В тази връзка той даде пример с Австрия, където също не позволява двойно гражданство и българите, които са се сдобили с австрийско, са се отказали от БГ паспорта. Сега обаче новите карти ще позволят и на тях да се завърнат в страната.", "date": "2019.06.13", "title": "ВМРО предлага: Нова лична карта \"Българин\" за нашенци зад граница "}
{"url": "https://www.monitor.bg:443/bg/a/view/bydeshteto-na-novinite-shte-byde-diskutirano-na-shestija-svetoven-kongres-na-informacionnite-agencii-v-sofija-167791", "text": "Бъдещето на новините ще бъде дискутирано по време на Шестия световен конгрес на информационните агенции в София, който започва днес в зала 3 на НДК. Домакин на форума е Българската телеграфна агенция. Конгресът ще продължи до 15 юни. Във фокуса на дискусиите са темите за фалшивите новини, изкуствения интелект, новите модели на собственост на информационните агенции и новите източници на информация. Над 200 делегати от около 100 държави ще участват във форума - лидери на водещи новинарски агенции от 5 континента, изтъкнати журналисти от най-влиятелните световни издания, знакови имена от социалните медии. Сред тях са изпълнителният директор на Press Association, Великобритания и президент на Световния съвет на информационните агенции Клайв Маршал, президентът на DPA и президент на Европейския алианс на информационните агенции (EANA) Петер Кропш, генералният директор на AZERTAC и президент на Световния конгрес на информационните агенции Аслан Асланов, директорът на Института на Reuters за проучване на журналистиката, лектор по Политически комуникации в Оксфордския университет и главен редактор на Международния журнал за преса и политика Расмус Нилсен, изпълнителният директор и управляващ International News Media Association Ърл Уилкинсън, журналистът и писател Ерик Уайнър. Работните заседания на Шестия световен конгрес на информационните агенции ще се предават на живо на сайта на Конгреса (https://www.nawc.bg/) и на сайта на Българската телеграфна агенция (http://www.bta.bg/).", "date": "2019.06.13", "title": "Бъдещето на новините ще бъде дискутирано на Шестия световен конгрес на информационните агенции в София"}
{"url": "https://www.monitor.bg:443/bg/a/view/gledat-mjarkata-na-zapodozrenija-za-podgotovkata-na-atentat-v-plovdiv-tijnejdjyr-167792", "text": "Апелативният специализиран съд отказа да задържи 16-годишния ученик от Пловдив, който беше задържан в средата на миналата седмица по подозрение за подготвян терористичен акт. Магистратите потвърдиха решението на предходната съдебна инстанция момчето да остане под надзора на инспектор от детска педагогическа стая. Основният мотив е, че детето трябва да продължи да ходи на училище и да остане в естествената си среда. По-рано днес от прокуратурата заявиха пред медиите, че настояват детето да бъде оставено за постоянно в ареста. Заготовката за бомба, намерена в Пловдив е една от най-мощните в съвременната ни история. Това стана ясно от изказване на спецпрокуратурата минути преди заседанието за мярката на младежа от Пловдив, който беше вербуван от ИДИЛ да извърши атентат. „Непроменено е мнението на прокуратурата, че в настоящия казус се касае за дете, жертва на радикализация. Намерени са взривни вещества и устройство, по обем и брой, несъпоставими с нито един друг казус от новата история на България”. Това заяви говорителят на Специализираната прокуратура Сийка Милева във връзка с радикализирания 16-годишен младеж. Според държавното обвинение продължава да има реална опасност за сигурността на голям брой български граждани. Милева подчерта, че това не е било известно на никого, дори и на родителите нa детето. При претърсванията е намерена информация, която показва, че детето е подготвяло терористичен акт. Отделно от нея са намерени и видеоклипове, изпращани от него към вербовчика в тази насока. „Помощта на родителите е огромна. Но информацията, първоначално придобита, е за радикализация и тя не е подадена от тях“, категорична е прокурор Милева. „Прокуратурата ще продължи да поддържа искането си за задържане под стража на непълнолетното лице, тъй като считаме, че тя е една от най-адекватните. Така той ще бъде изолиран в специална среда, в която с него ще работят психолози и психиатри“, заяви още говорителят на Специализираната прокуратура.", "date": "2019.06.13", "title": "Оставиха на свобода радикализирания ученик от Пловдив"}
{"url": "https://www.monitor.bg:443/bg/a/view/medicinskite-sestri-vyv-vidin-spirat-da-rabotjat-za-po-chas-dnevno-167793", "text": "От днес до 20 юни медицинските сестри, акушерки и лаборанти от болницата във Видин започват ефективни стачни действия. Всеки ден те, между 8 и 9 часа сутринта те ще спират да работят, като на работа ще остава само един човек, който да поема работата в този промеждутък. Ако не бъдат чудат, ще се стигне до подаване на масови оставки, категорични бяха те.Това обясниха те в ефира на \"Здравей, България\" по Нова телевизия. Медицинските работници в цялата страна настояват от месеци за промяна на условията им на труд, както и на възнаграждението им, което да стигне 1120 лв. До момента за тази цел правителството отпусна 30 млн. лв. от бюджета, които бяха предназначени най-вече за увеличаване на заплатите и то предимно в по-малките населени места и отдалечените райони. Бяха освободени и още 50 млн. лв. от резерва на здравната каса също с тази цел. Здравният министър Кирил Ананиев обеща, че първото увеличение на заплатите си медицинските работници ще получат с юнските и юлските си заплати. Той изготви и методика за остойностяване на труда на лекарите и медицинските работници, но тя все още се обсъжда от работодатели и синдикати. \"Работим в много намален състав, не ни се плаща извънреден труд, често сме по един човек\", разказа една от лаборантките във видинската болница. Нейна колежка акушер-гинеколожка обясни, че излиза от нощна смяна и отива да работи в друг медицински център, защото средствата не й достигат. Много от работещите издържат и студенти, на които се налагало да работят, за да помагат на семействата си, споделиха още те.", "date": "2019.06.13", "title": "Медицинските сестри във Видин спират да работят за по час дневно"}
{"url": "https://www.monitor.bg:443/bg/a/view/samo-5000-km-trjabva-da-e-obhvatyt-na-tol-sistemata-smjata-rosen-jeljazkov-167788", "text": "Обхватът на тол системата трябва да е около 5000 км от републиканската пътна мрежа или наполовина от сега предложените за таксуване пътища. Такси да се плащат основно за автомагистрали, първи клас пътища и частично втори клас, а фокусът да бъде към транзитно преминаващите през страната транспортни средства. Това е изразено в становище на транспортното министерство, изпратено до регионалното ведомство, което отговоря за въвеждането и администриране на новото таксуване по републиканската мрежа. Темата коментира транспортният министър по време на изслушване пред ресорната парламентарна комисия. Посоченият от него обхват е двойно по-малък от първоначално предвидения - 10 800 км, заложен в заданието за разработване на системата. „Това би позволило като ясно трябва да има ограничаване на ценообразуването спрямо отделните видове пътни превозни средства“, обяви Желязков. Министърът получи критики от депутатите на БСП, че защитава интересите на превозвачите само „в битки“ в чужбина, като визираха двата пакета „Мобилност“, а за тол системата (обхват и ценообразуване) заема пасивна позиция. От изказването на Желязков стана ясно, че позицията му е по-близка до транспортния бранш, който иска да плаща за преминаване основно за магистрали и първокласни пътища. От регионалното министерство не дадоха ясен отговор – готово ли е да приеме това предложение, но посочиха, че пътища в лошо състояние няма да се таксуват. Според Желязков цените на километър трябва да зависят от приноса за амортизация на пътищата и еврокатегорията на превозните средства. И по-точно като цената е далеч от разчетите на колегата му регионален министър Петя Аврамова. Припомняме, че тол системата беше отложена с три месеца, а бизнес и управляващите се договориха да се направят реални тестове на системата в средата на май, дни преди европейските избори. Именно страх да не се политизира темата преди вота забави разговорът между управляващите и превозвачите. Половин месец по-късно министър Аврамова не е поканила на разговори бранша, коментира пред \"Монитор\" Йордан Арабаджиев, Съюз на международните превозвачи. ", "date": "2019.06.13", "title": "Само 5000 км трябва да е обхватът на тол системата, смята Росен Желязков\t"}
{"url": "https://www.monitor.bg:443/bg/a/view/bojko-borisov-na-60-chestit-rojden-den-167794", "text": "Днес премиерът Бойко Борисов празнува своя 60-годишен юбилей. Роден е през 1959 година в Банкя, баща му е служител в Софийско градско управление на МВР, а майка му начална учителка. Има сестра Красимира, която е лекар. Завършва школата на МВР в Симеоново специалност \"Противопожарна охрана\", по-късно работи в системата на МВР. В началото на демокрацията започва охранителен бизнес - основава фирмата „Ипон-1“ ООД, която осигурява охраната на видни личности като Тодор Живков и Симеон Сакскобургготски. През 90-те години той има участие и в редица други търговски дружества с различен предмет на дейност. След назначаването му на държавен пост през 2001 г. Борисов се оттегля от бизнеса си. Тогава е назначен на длъжност главен секретар на МВР, като до 2004 г. от звание „майор“ израства до „генерал-лейтенант“. През 2005 година Борисов участва като независим кандидат в частичните кметски избори в София, стига до балотаж (срещу Татяна Дончева от БСП) и е избран с убедително мнозинство (68,5%). През 2006 година е учредено сдружение с нестопанска цел за общественополезна дейност „Граждани за европейско развитие на България“ (ГЕРБ), в което Бойко Борисов официално не участва, но на практика е неин „неформален лидер“, до 2010 г., когато става председател на партията. Става премиер на България в три правителства – от 2009 до 2013 г., от 2014 г. до началото на 2017 година и в настоящото. В свободното от политиката време се увлича от спорт – карате, тенис, футбол. Рождените му дни не се празнуват публично (миналата година на този ден например Борисов бе на посещение в Израел). Днес Борисов и висши военни от САЩ и Сърбия наблюдават бойните стрелби на тактическото учение \"Шабла 2019\". На демонстрациите присъстват още министърът на отбраната Красимир Каракачанов и началникът на отбраната генерал Андрей Боцев. В учението участват формирования за противовъздушна отбрана от Българската армия. Ще бъдат отработени съвместни експериментални и бойни стрелби на авиационни формирования от ВВС с международно участие, стрелба с ракетен комплекс 9К79 \"Точка\", както и огневи задачи с артилерийска материална част по надводни цели. Делегацията от Сърбия е водена от министъра на отбраната Александър Вулин. Сред наблюдателите на учението са още зам.-посланикът на САЩ Джъстин Фридман, представители на български държавни институции, висши генерали и офицери.", "date": "2019.06.13", "title": "Бойко Борисов на 60, гледа стрелби в Шабла – честит рожден ден!"}
{"url": "https://www.monitor.bg:443/bg/a/view/javor-gechev-nasilieto-vkyshti-i-nad-jivotni-sa-prjako-svyrzani-167775", "text": "Близо 25 000 са бездомните четирикраки в страната, в София намаляха 3 пъти, казва в интервю за \"Монитор\" шефът на фондация „Четири лапи“ - Обмисляхме от доста време тази кампания. Целта е, от една страна, да стимулираме осиновяването на бездомни животни от приюти, от центрове, дори от улицата. По този начин се намира най-доброто решение за тях и помага за решаване на проблема. Но за нас не е толкова важно животното на всяка цена да намери дом, а да бъде взето от правилните стопани и те да се грижат за него. Знаете, че много хора си вземат домашен любимец по чисто емоционални подбуди, виждат хубава снимка, чуват сърцераздирателна история. След това обаче се оказва, че той има нужда от много грижи, от възпитание, от внимание и време, което да му се отделя. Точно като децата. Получава се така, че собствениците се отказват само след няколко месеца, защото не могат да се грижат за него. Така животното или отива в приют, или го запращат на село, вързано с верига. Но по този начин неговата съдба не става кой знае колко по-добра. Затова целта на кампанията ни е не само да стимулираме осиновяването на животни, но и да пропагандираме отговорното отглеждане на домашни любимци. Защото именно безотговорното отношение на хората е причина да има толкова бездомни животни. По наши наблюдения всяко второ куче в страната, което е на улицата, е било някога домашен любимец. Причината е, че се е оказало нежелано. - Като цяло такива кампании винаги имат ефект, важна е промяната на нагласата на хората. Ние работим и върху това да се осиновяват и животни, които не са породисти, но са попаднали на улицата. И в крайна сметка тези животни се осиновяват от отговорни хора. Преди години повечето хора предпочитаха да вземат породисти кучета с цел показност. Смяташе се, че едва ли не безпородните са второ качество. Стараем се да променим това. Особено когато се разхождате в парковете в големите градове, виждате все повече непородисти животни. Част от тях имат характерните белези на бивши бездомни животни, вижда се, че са минали през програма за кастрация. Това е нова и положителна тенденция. Надявам се да я разширим и да достигнем и до малки населени места. От друга страна, когато даваме животно за осиновяване, има много строга процедура. Първо се попълва онлайн анкета с въпроси, които касаят опита на бъдещите стопани, условията, при които ще живее животното, разбиранията им за това как ще бъде отглеждан домашният любимец. След това има събеседване, което да даде допълнителна представа за хората и какви са очакванията и плановете им. Провежда се поне една среща с животното, за да се запознаят с него, да се види дали си пасват. Едва тогава може да се стигне до подписване на договор за осиновяване с много ясни клаузи. Първото условие е животното да бъде регистрирано. Нашите животни винаги са чипирани и чипът се прехвърля на името на собственика, така че да има проследяемост, ако после кучето попадне на улицата. Задължително е то да бъде кастрирано, за да се избегне домашното развъждане особено на непородисти животни. Ако няма необходимата възраст, ние поемаме ангажимент при навършването й то да се кастрира за наша сметка в клиниката ни. - Надяваме се да продължи и през следващите години и да се превърне в постоянна, не искаме да е временна. За да има ефект, трябва целенасочено да се работи в тази посока. - За София има по-точни данни. Картината за страната не е много ясна, защото не всяка община извършва преброяване и не навсякъде се прави качествено. По данни на Българска агенция за безопасност на храните, които събират ежегодно данни от кметовете на общините, бездомните животни в страната са между 24 000-25 000. Нашите наблюдения са, че тази бройка е неточна, защото понякога в нея попадат и свободно скитащи домашни кучета. Може би бройката е малко по-висока. - Да, само за кучета. Преброяване на котки се прави на много малко места. Когато говорим за София, нещата са доста по-ясни. Заедно със Столична община правим мониторинг на популацията от 2007 година насам. Така че тук тенденциите са ясни, ясен е и броят на бездомните кучета. При последното ни преброяване от началото на 2018 година те бяха 3589. Има сериозно намаляване в сравнение с предишни години. През първото преброяване през 2007 година те бяха 11 400. Така че има намаляване над три пъти. Това се дължи на много фактори, не само на кастрационна кампания. Вече сме създали трайно усещане за това колко е необходима кастрацията. От друга страна, се стремим да създадем едно хуманно отношение към тези животни, като липсата на такова отношение е причината да има бездомни животни. Това все са мерки, които доведоха до положителен резултат. В големи градове в страната като Бургас, Велико Търново, Пловдив се наблюдават положителни тенденции. Това, върху което обаче трябва да се вложат повече усилия занапред, е контролът върху собствениците. - Не знам дали тези случаи зачестиха през последните месеци или просто им се дава по-голяма гласност. Явно обществото и медиите стават чувствителни тази тема. Иначе тези случаи сега са резултат от абсолютната липса на какъвто и да е контрол при развъждането и търговията с такива животни. Не говорим само за т.нар. опасни кучета, защото много трудно може да се направи разлика между опасно и безопасно животно. Това е въпрос на индивидуално възпитание. Говорим за задълженията, които са много ясно разписани в законодателството и като контролни органи са посочени Българската агенция за безопасност на храните, местната администрация и когато животното представлява сериозна опасност за здравето и живота на хората, се намесват МВР и прокуратура. Когато има пострадали със средни и тежки телесни повреди, или не дай Боже смърт, това е престъпление по Наказателния кодекс. Полицията може да предотвратява такива престъпления, не само да ги разследва. Но за съжаление на безотговорното отглеждане на животни през последните години се гледаше на нещо несериозно. Мога да дам един пример - в центъра на София, до къпалнята „Мария Луиза“ се отглеждат две огромни кучета кане корсо, които са пуснати свободно. Те са пуснати абсолютно безконтролно от собствениците като кучета пазачи. - По принцип не е лошо санкциите да се завишат, но дори да останат такива, каквито са в момента, нека законодателството да се прилага. Когато става дума наистина за търговия с кучета, независимо от какви породи са, собственикът да се санкционира. Защото нелицензираното развъждане води до създаването на нови бездомни животни. Тези хора гледат на такива животни като на стока. И когато не успеят да продадат някое куче, то отива на улицата. Няма как да продаваш породисто куче за 100-150 лева, ако то е качествено развъждано. Затова казвам, че усилията на държавата и на общинската администрация трябва да се насочат към контрола върху придобиването и отглеждането на тези животни. - Трудно ми е да кажа дали се увеличават, но със сигурност се увеличават сигналите за насилие над животни. - Така е, това е тенденция. Забелязва се една обществена нетърпимост като цяло, а от друга страна през последните две години се говори много за зоополиция. Има усилия от страна на МВР и това започва да дава резултат. Дали се увеличават случаите, ми е трудно да кажа, защото особено в малките населени места насилието над животни е ежедневие. Хората като че ли бяха свикнали с него, но вече започват да подават сигнали, което е положителна тенденция. Ефективни присъди има няколко, макар и минимални - за по няколко месеца. Условните са доста. Последната беше дадена от Асеновградския съд за случай на влачене на куче от преди няколко години. Собственикът беше решил да накаже по този начин домашния си любимец.  - Ефективни присъди много трудно се налагат, защото Наказателният ни кодекс позволява хора с чисто криминално минало при такива престъпления, които предвиждат затвор до 3 години, да се измъкнат с условна присъда. С това се злоупотребява до голяма степен. Все още българският съд гледа на престъпленията върху животни доста снизходително. Преди време така гледаше прокуратурата и МВР, но нещата се промениха. Разбра се, че насилието към животни е първа крачка към домашно насилие и към други прояви на жестокост. Но нещата вече се проумяват. Имайте предвид, че у нас насилието над животни е инкриминирано едва от 2011 година. Така че постигаме не лоши резултати, но има още какво да се желае. Това е престъпление, което води до по-тежки престъпления. Домашното насилие и насилието над животни са пряко свързани. Роден е през 1976 г. в София Завършва английска филология в Софийския университет Ръководител е на отдел \"Комуникации\" в българския офис на международната природозащитна организация \"Четири лапи\"", "date": "2019.06.13", "title": "Явор Гечев: Насилието вкъщи и над животни са пряко свързани"}
{"url": "https://www.monitor.bg:443/bg/a/view/holandija-stopira-albanija-za-es-no-ne-i-severna-makedonija-167795", "text": "Холандският парламент гласува против започването на преговори за членство на Албания в Европейския съюз, но отхвърли подобна резолюция, отнасяща се за Северна Македония, предаде агенция МИА. Парламентът на Холандия вчера гласува по четири резолюции, отнасящи се за разширяването на ЕС, но само тази против Албания получи мнозинство от гласовете, включително и от управляващите партии. Тя бе приета със 105 гласа в 150-местния парламент. В резолюцията се настоява да не се започват преговори с Албания тази година преди всичко заради недостатъчния напредък в борбата с организираната престъпност и корупцията. Холандското правителство споделя това мнение. Според външния министър Стеф Блок започването на преговори с Албания е прибързано решение. Резолюцията за Северна Македония, в която няколко холандски депутати настояха да се блокират и нейните преговори с ЕС, беше отхвърлена от мнозинството в парламента. Това е първата възможна крачка към отделянето на Албания и Северна Македония в Съвета на ЕС, ако Холандия като страна членка поиска това на 18 юни в Люксембург или на следващата среща в края на юли в Брюксел, отбелязва МИА. Премиерът на Северна Македония Зоран Заев ще поиска на днешната среща с германския канцлер Ангела Меркел незабавно определяне на дата за преговори за членство на страната в ЕС, пише в. \"Слободен печат\" в статия \"Започване на преговори или край на правителството\". Вестникът посочва, че ако Меркел поиска отлагане на преговорите, премиерът Заев е обещал да позволи на някой друг да формира правителство. Той каза също, че при евентуален неуспех с датата за преговори не са изключени предсрочни избори или реконструкция на правителството. Нашата страна има европейски стандарти за бизнес, с право очакваме дата за преговори, заяви Заев вчера на прием на германско сдружение за бизнес в Източна Европа, пише в. \"Нова Македония\". В своя реч на приема Заев каза, че успоредно с политическите реформи, засилването на институциите и цялостната демократизация на страната Северна Македония е е посветила усилията си на създаването на условия за икономически растеж и на благоприятен климат за привличане на чуждестранни инвеститори. Той изтъкна, че страната с право очаква дата за преговори с ЕС, а всяко друго решение ще се отрази на политическата ситуация в страната и региона, ще насърчи влиянието на трети страни, ще забави реформите и ще повлияе негативно на икономическото развитие, което в последните години върви по възходяща линия. Федерика Могерини заяви, че Северна Македония и Албания трябва да получат дата за започване на преговори с ЕС, пише в. \"Вечер\". На среща с президента на Северна Македония Стево Пендаровски вчера Могерини каза, че ще препоръча това на срещата на външните министри на страните членки следващата седмица. Тя посочи, че от Западните Балкани идват и добри новини, а Преспанското споразумение с Гърция и договорът за добросъседство с България са примери как могат трудни въпроси да се решават с храбри решения. САЩ са уверени, че Северна Македония е на правилния път към членство в ЕС и преговорите трябва да започнат колкото може по-скоро, пише в. \"Независен весник\", цитирайки американския заместник помощник държавен секретар Филип Рийкър, който от 2008 до 2011 г. беше посланик на САЩ в Скопие. Разговорите, които американската администрация води с европейските съюзници и партньори, и препоръката на Европейската комисия показват това, каза Рийкър в интервю за агенция МИА. САЩ твърдо подкрепят интеграцията на Северна Македония в ЕС, но въпросът за определянето на датата трябва да се разгледа в парламентите и правителствата на страните членки, каза още американският дипломат.", "date": "2019.06.13", "title": "Холандия стопира Албания за ЕС, но не и Северна Македония"}
{"url": "https://www.monitor.bg:443/bg/a/view/trima-zaginali-v-katastrofa-kraj-nedelino-167790", "text": "Тежка катастрофа с трима загинали е станала тази нощ край Неделино, съобщиха от ОД на МВР-Смолян. Лек автомобил марка \"БМВ-320д\" със смолянска регистрация, собственост и управляван от Б.Х. на 26 години от с.Долен, община Златоград, при движение с несъобразена скорост, на лява крива губи контрол над автомобила и се удря странично в насрещно движещия се товарен автомобил \"Мерцедес 313Д\" със смолянска регистрация, собственост и управляван от Г.С. на 41 години от гр.Неделино. Вследствие на катастрофата на място загиват водачът на лекия автомобил и пътникът, возещ се на задната седалка – 23-годишен мъж от с.Долен. Тежко ранен с черепно-мозъчна травма и с опасност за живота е пътникът, возещ се на предна дясна седалка в лекия автомобил – 26-годишен мъж от с.Долен, който е транспортиран във ФСМП-Златоград, където вследствие на травмите около 00.30ч. на 13.06.2019г. е починал. Леко ранен е водачът на товарния автомобил, който е получил натъртвания в областта на гръдния кош, който след извършен преглед във ФСМП-Златоград е транспортиран за лечение в МБАЛ-Кърджали. Местопроизшествието е запазено и е извършен оглед от дежурна оперативна група при РУ-Златоград. Не са използвани обезопасителни колани. Работата по случая продължава, съобщи Пресцентърът на ОДП-Смолян. Загиналите са 26-годишния Мартин Карасенов, Борислав Хаджиев на 27 и 24-годишния Огнян Сапунджиев, стана ясно по-късно.", "date": "2019.06.13", "title": "Трима загинали в катастрофа край Неделино (ОБНОВЕНА)"}
{"url": "https://www.monitor.bg:443/bg/a/view/slynchev-i-goresht-chetvyrtyk-sys-slab-vetrec-167787", "text": "През нощта ще бъде предимно ясно, а утре слънчево и горещо. В следобедните часове над източните и планинските райони ще има временни увеличения на облачността, но само на отделни места краткотрайно ще превали. Ще духа слаб, в източните райони до умерен вятър от север-северозапад. Максималните температури ще бъдат 30-35 градуса, в София - около 31 градуса. Над Черноморието ще бъде слънчево, след обяд с купеста облачност, но валеж е малко вероятен. Ще духа до умерен север-северозападен вятър. Максималните температури ще бъдат 29-31 градуса. Температурата на морската вода ще бъде 23-24 градуса, по-ниска на север от нос Калиакра - около 19 градуса. Вълнението на морето ще бъде между 1 и 3 бала. Над планините също ще бъде слънчево, след обяд с купеста облачност, но само на отделни места ще превали краткотраен дъжд. Ще духа слаб и умерен север-североизточен вятър. Максималната температура на височина 1200 м ще бъде около 24 градуса, на 2000 м - около 16 градуса. В петък и събота ще преобладава слънчево време, в следобедните часове с временни увеличения на облачността, по-значителни в събота. На отделни места в източните и планинските райони ще превали краткотраен дъжд с гръмотевици. Ще духа слаб, в източните райони до умерен вятър от изток-североизток. Преобладаващите максимални температури ще бъдат между 30 и 35 градуса.", "date": "2019.06.13", "title": "Слънчев и горещ четвъртък със слаб ветрец"}
{"url": "https://www.monitor.bg:443/bg/a/view/trymp-prehvyrlja-2000-amerikanski-vojnici-ot-germanija-v-polsha-167789", "text": "Президентът на САЩ Доналд Тръмп каза днес, че обмисля да прехвърли 2000 американски войници от Германия в Полша - мярка, за която Варшава настоява като средство за възпиране на евентуална руска агресия, предадоха Ройтерс и АП. \"Ние говорим за това\", каза Тръмп пред репортери в Овалния кабинет, след като се срещна с гостуващия полски президент Анджей Дуда. По думите на Тръмп САЩ разполагат с над 50 хиляди войници в Германия, които са там \"от много, много отдавна\", така че две хиляди от тях може да бъдат пратени в Полша. Той добави, че полската страна ще похарчи много пари за изграждането на казарми за тези войници и изрази надежда, че Русия \"ще се отнася с уважение към Полша\". Застанал до Дуда в Овалния кабинет, Тръмп уточни че още няма решение по въпроса и добави: \"Не сме финализирали нищо\". \"За съжаление те са страдали прекалено често\", каза Тръмп по адрес на поляците. \"Те са в средата на всичко. Когато се случват лоши неща, сякаш Полша е първата\", отбеляза Доналд Тръмп. Той каза, че някой ден ще посети Полша, но датите още не са определени. Варшава от месеци настоява пред Вашингтон да засили военното си присъствие на полска територия. Правителството на Полша се надява САЩ да имат своя постоянна база в страната, която да се нарича \"Форт Тръмп\". В присъствието на Дуда президентът на САЩ припомни, че Полша възнамерява да купи над 30 американски изтребителя \"F-35\". По повод тези намерения Белият дом съобщи, че днес следобед два такива самолета ще прелетят над Вашингтон. \"Те ще направят малко шоу за нас и ние правим това, защото Полша е поръчала 32 или 35 съвсем нови \"F-35\" от най-високо ниво\", обясни Тръмп, цитиран от Ройтерс и АП. Президентът на САЩ подчерта, че \"не е загрижен\" по повод твърденията, че демокрацията в Полша е в отстъпление, допълни ДПА. \"Те [поляците] знаят, че ако отстъпват [от демокрацията] , няма да се справят така добре\", каза той по повод големия икономически растеж на Полша. Анджей Дуда репликира репортера, задал въпроса с думите: \"Някой ви е излъгал. В Полша няма проблем с демокрацията\". Пред репортерите Доналд Тръмп обяви, че обмисля да наложи санкции, свързани с проекта за газопровода \"Северен поток 2\" от Русия до Германия и предупреди Берлин, че може да стане \"заложник\" на Москва. \"Ние защищаваме Германия от Русия, а Русия получава милиарди и милиарди долари от Германия\", каза Тръмп и повтори критиките си към Берлин, че харчи за отбрана под договореното в НАТО ниво от 2 на сто от своя БВП. Той призна, че все пак решението за \"Северен поток 2\" принадлежи по право на Германия. Тръмп заяви също така, че ще се срещне с руския си колега Владимир Путин в кулоарите на срещата на върха на Г-20, която ще се състои в края на юни в Япония, съобщи Франс прес. \"Ще се срещна с Путин на Г-20\", заяви Тръмп. \"Ще се срещна с президента /на Китай/ Си Цзинпин на Г-20, ще се срещна с много лидери\", добави той. Тръмп вече беше заявил същото през май, но тогава Кремъл посочи, че \"няма договорка\" за двустранна среща между двамата президенти, отбелязва агенцията. Последната среща на четири очи между Путин и Тръмп се състоя през юли м.г. в Хелзинки. Прессекретарят на руския президент, Дмитрий Песков, коментирайки думите на Тръмп, че Москва не е получавала от Вашингтон никакво потвърждение за готовността на американския президент да се срещне с руския държавен глава в кулоарите на срещата на Г-20.", "date": "2019.06.13", "title": "Тръмп прехвърля 2000 американски войници от Германия в Полша"}
