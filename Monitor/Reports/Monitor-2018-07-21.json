{"url": "https://www.monitor.bg:443/bg/a/view/betonna-plocha-ubi-rabotnik-v-plovdiv-106037", "text": "Бетонна плоча затисна фатално и уби на място строителен работник на 60 години в Пловдив. Фаталният инцидент е станал в бившата Мебелна къща в началото на ж.р. „Тракия” откъм Асеновградско шосе. Трагедията се случи в обедните часове в събота и предизвика светкавична проверка на обекта от Инспекцията по труда. Работникът, заедно със свой колега, извършвали демонтажни работи по сградата. Предполага се, че теренът се разчиства, за да бъде застроен с поредната жилищна или офис сграда. Двамата строителни работници трябвало да премахнат бетоновата плоча на втория етаж на сградата, обясни шефът на инспекцията по труда в Пловдив инж. Атанас Чернаев. Тя е била с размери 6 на 12 метра и падането й върху мъже е било фатално. Затиснатият е издъхнал на място. Двамата работници са рязали носещи метални греди от конструкцията на някогашния магазин. Върху тях всъщност била бетонната плоча, която служела за под на втория етаж и съответно – таван на първото ниво на сградата. „Работниците са искали да премахнат тази бетонна плоча и са рязали носещите метални греди от конструкцията на старата Мебелна къща. В момента на рязането плочата е останала без опора, паднала е и е затиснала единия от мъжете”, обясни инж. Чернаев. Той е наредил незабавна проверка на обекта, която трябва да даде отговор и на въпроса защо демонтажните работи са били извършвани в почивния съботен ден. Причините за инцидента се изясняват, но при първите огледи е станало ясно, че на обекта не е било работено с оглед на пълната безопасност на работниците. „Щом има смъртен случай, безопасността е била подценена”, обясниха експерти. Старата „Мебелна къща” е строена в годините преди 1989г. Десетилетия наред тя служеше именно за търговия на дребно с мебели. Преди десетина години „Мебелна къща” бе общинско предприятие, но след това бе продадена на един от крупните строителни предприемачи в Пловдив. Той запази дейността й дълги години, като не е ясно дали в последните месеци и години е имало нова продажба на собствеността и какво точно ще се строи на това апетитно място.  ", "date": "2018.07.21", "title": "Бетонна плоча уби работник в Пловдив"}
{"url": "https://www.monitor.bg:443/bg/a/view/varna-iska-da-e-pyrvata-evropejska-stolica-na-turizma-106038", "text": "Варна ще се опита да стане първата Европейска столица на туризма. Това обяви кметът на морската община Иван Портних след заседание на Националния съвет по туризъм, което се проведе в курорта „Св. Св. Константин и Елена“. „Европейският парламент прие решение да стартира конкурса за първа година, благодарение на инициативата на България и други страни. Министерство на туризма ще има свой представител в журито“, обясни министърът на туризма Николина Ангелкова. Тя разкри, че е поканила общините да кандидатстват, като ще се подкрепят усилията на всички, които решат да се включат в надпреварата. „Смятам, че Варна ще бъде една достойна Европейска столица на туризма”, посочи още Ангелкова. За първите 6 месеца на тази година чуждестранните туристи, посетили Варна, са с 31 % повече от миналата година. Данните са от Летище Варна, а увеличението се дължи на навлизането на нискотарифните авиокомпании, смята кметът Портних. „Вярвам, че когато успеем да развием и промотираме по най-добрия начин и възможностите за балнео и СПА туризъм, цифрата за следващата година ще е още по-впечатляваща”, коментира още варненският кмет.", "date": "2018.07.21", "title": "Варна иска да е Първата Европейска столица на туризма"}
{"url": "https://www.monitor.bg:443/bg/a/view/24-godishen-ostana-bez-krak-sled-zverska-katastrofa-kraj-devnja-106039", "text": "24-годишен мъж от Плевен с автомобил „Роувър“ пострада тежко при катастрофа край Девня. Инцидентът станал към 9,30 часа на Автомагистрала „Хемус“ в посока София, където на ляв завой след отбивката за „Повеляново“ в посока Варна-Девня, шофьорът загубил контрол над автомобила, който се преобръща в разделителната линия. Младият мъж е настанен за лечение в болнично заведение, където вследствие на травма от инцидента се наложила ампутация на долен крайник. По информация от ОД на МВР-Варна, преди това лекият автомобил се е ударил в мантинелата и е превърнат в купчина желязо. Изпратените на местопроизшествието пожарникари са срязали колата, за да извадят тежко ранения пътник. Заради катастрофата, трафикът се осъществяваше в продължение на часове в активната лента и се регулираше от „Пътна полиция“. Раненият шофьор все още е с опасност за живота. Изясняват се причините и обстоятелствата за катастрофата, казаха още от варненската полиция.", "date": "2018.07.21", "title": "24-годишен остана без крак след зверска катастрофа край Девня"}
{"url": "https://www.monitor.bg/bg/a/view/levski-udari-botev-v-93-ata-minuta-sin-unosha-geroj-106046", "text": "Отборът на \"Левски\" стартира с победа сезона в Първа лига. \"Сините\" надвиха с 1:0 Ботев (Пловдив) с гол в последната секунда.  Единственото попадение в мача реализира Илия Димитров в 93-ата минута. Така столичани записаха за първи път успех в първия си мач от шампионата от 2012 година, когато победиха с 1:0 \"Черноморец\" (Бургас) на \"Георги Аспарухов\". Това беше първа победа на \"Левски\" далеч от София на старта в първенството от 2007 година, когато столичани надвиха отново с 1:0 \"Вихрен\" (Сандански).   ", "date": "2018.07.21", "title": "\"Левски\" удари \"Ботев\" в 93-ата минута, \"син\" юноша герой "}
{"url": "https://www.monitor.bg:443/bg/a/view/sindikalistyt-ot-varnenskija-zatvor-nikolaj-tonev-ostava-v-aresta-106035", "text": "Варненският окръжен съд определи най-тежката мярка за неотклонение и остави в ареста единия от тримата задържани надзиратели, Николай Тонев. Той е член на Управителния съвет на Синдиката на служителите в затворите и е обвинен,заедно  други двама свои колеги, че са съдействали за пускането седем пъти на свобода на затворник от Затвора-Варна. . В съдебна зала защитата на Тонев представи епикризи за здравословното му състояние, според които има сърдечно-съдови проблеми и е прекарвал бъбречни кризи. Адвокатите наблегнаха на 18-годишния стаж в системата на МВР на обвиняемия и многобройните благодарствени писма до него, заради участието и органзирането на благотворителни инициативи от синдиката. Защитниците посочиха още, че бил награден от министър-председателя Бойко Борисов, че преди време е заловил рецидивист. По думите на адвокатите на Тонев, затворникът Искрен Маринов излизал на свобода, за да си купува храна. Освен това, нямало никакви доказателство за взети пари от надзирателите. Преди това в съдебната зала стана ясно, че  в личната каса на служителя са открити пари. Обяснението на Тонев е, че намерените средства в касата били събрани от синдиката за благотворителност. Според прокуратурата, за сумата няма открити документи, доказващи произхода и предназначениеот им. Има обаче достатъчно свидетелски показания и записи от СРС-та, които доказват извършеното престъпление. Съдът не удовлетвори искането на защитата да не се прилага постоянна мярка за неотклонение или да се определи по-лека. Прието за основателно бе твърдението на обвинението, че престъплението е с висока обществена опасност и има риск Тонев да повлияе на колеги и затворници.  Затова съдът реши да остави за постоянно в ареста задържаният надзирател Николай Тонев. Според съдия Димо Димов независимо, че престъплението, за което е повдигнато обвинение е леко, има основание да се предположи, че Тонев ще се укрие или ще извърши друго престъпление. Магистратът добави, че дори и обвинението на този етап да не е перфектно, това е проблем на съдебната инстанция, която ще гледа делото по същество. Николай Тонев е бил командир на отделение и според адвоката му Иван Томов, е задържан на работното си място, но у него не са открити уличаващи вещи. Надзирателят има 18 години стаж в системата и многократно е награждаван за извършване на служебните си задължения. Развивал е синдикална дейност. След заседанието Томов изрази надежда, че Апелативният съд във Варна ще отмени това решение. В късния следобед съдът продължава с гледането на мерките за неотклонение на другите двама задържани надзиратели.  ", "date": "2018.07.21", "title": "Синдикалистът от варненския затвор Николай Тонев остава в ареста"}
{"url": "https://www.monitor.bg:443/bg/a/view/pusnaha-pod-domashen-arest-vtorija-zadyrjan-nadziratel-vyv-varna-106040", "text": "Окръжният съд във Варна пусна под домашен арест другите двама задържани надзиратели от Варненския затвор. Служителите в системата на Главна дирекция „Изпълнение на наказанията“, Милен Добрев и Стоян Петров са с мярка „домашен арест“, като нямат право да напускат жилищата си без разрешение на прокуратурата. Пръв през съда премина 29-годишният Милен Добрев, а по-късно в съботния следобед съдебният състав гледа и мярката на 50-годишният Стоян Петров, като и за двамата определи по-леката мярка за неотклонение. По-рано през деня съдът реши да остави в ареста ръководителят на групата Николай Тонев. В залата стана ясно, че Тонев, Милен Добрев и Стоян Петров са пускали нерегламентирано на свобода затворника Искрен Маринов, излежаващ 6-годишна присъда за участие в организирана престъпна група, специализирана в автокражби. Тепърва предстои разследващите да установят дали във времето на неправомерния отпуск затворникът е извършвал и други автокражби.", "date": "2018.07.21", "title": " Домашен арест за другите двама задържани надзиратели във Варна  "}
{"url": "https://www.monitor.bg:443/bg/a/view/banditi-obraha-banka-v-nesebyr-106042", "text": "Нагли бандити обраха банка в Несебър, след като разбиха тухлена стена, за да стигнат до трезора. По непотвърдена информация, те са отмъкнали над 100 000 лева. Инцидентът е станал преди два дни, но все още не е оповестен от полицията. Апашите проникнали в банката посред нощ. Те първо нахлули с взлом в съседния офис, в който се помещава известна агенция за недвижими имоти. \"строшили са прозорец и са влезли в офиса на частната фирма. Станало е посред нощ или по-скоро на разсъмване. В сградата има живущи, но никой нищо не е чул\", казаха съседи. След като е озовали в офиса на агенцията за недвижими имоти, бандитите разбили тухлена стена и влезли в съседния банков клон. Според запознати, стената е разбита на ръка с чукове и кирки. Близо два часае  продължила операцията по реализирането на банковия обир, твърдят осведомени. След като се озовали в трезора, обирджиите останали там броени минути, задигнали всички пари , които открили и изчезнали. От полицията потвърдиха за инцидента, но отказаха да съобщят подробности. Според неофициална информация, ударения от бандитите офис е на \"Алианц България\". Той се намира в новата част на Несебър, на централния Булевард \"Иван Вазов\". Крадците са професионалисти, перфектно подготвени. Действали са спокойно и вероятно са имали предварителна информация\", коментира източник пожелал анонимност. Подобен инцидент е имало в същия клон и преди две години, твърдят местни жители.  От два дни на вратата на банката е поставена бележка, която съобщава, че клонът е затворен заради неотложен ремонт и препраща клиентите към офис в Поморие. \"Със сигурност е имало обир, защото вчера тук беше пълно с полиция. Оглеждаха, проверява нещо и разпитваха много хора\", казаха живущи наблизо. Трезорът е бил оборудван с видеокамери, които са заснели бруталния обир. На записите се виждали двама души с качулки и маски на лицата, твърдят запознати със случая. Твърде вероятно е те да са имали и трети съучастник, който ги е чакал наблизо с кола, за да ги измъкне.    ", "date": "2018.07.21", "title": "Бандити обраха банка в Несебър"}
{"url": "https://www.monitor.bg:443/bg/a/view/zatvor-za-gotvachna-piko-106026", "text": "Ефективно наказание от 2 години и 8 месеца затвор получи  изтърпелият до сега 13 присъда „химик“ и майстор на „Пико“-то сливналия Николай Г.  Мъжът бе задържан първоначално на 3 февруари в лек автомобил с негови познати. При обиска у него е намерено пликче с бял прах, който той представил за „хранителна добавка“. Лабораторният анализ обаче установил, че става дума за метаамфетамин.Месец по-късно е пуснат под парична гаранция и на 20 април отново е спипан в момент на приготвянето на синтетична дрога, в квартирата му са намерени прекурсори . Наказанието ще трябва да бъде изтърпяно при първоначален строг режим, размерът е в резултат на одобрено от съда споразумение с наблюдаващия досъдебното производство прокурор.", "date": "2018.07.21", "title": "Затвор за готвач на Пико"}
{"url": "https://www.monitor.bg:443/bg/a/view/ludogorec-vleze-pestelivo-v-novija-sezon-na-pyrva-liga-106045", "text": "Отборът на \"Лудогорец\" стартира новия сезон в Първа лига с победа. Българският шампион се наложи с минималното 1:0 над \"Етър\". Единственото попадение отбеляза Вандерсон още в третата минута на двубоя.   Мачът бе официален дебют в Първа лига за новия треньор на \"зелените\" Пауло Аутуори.   Двата тима имаха претенции за дузпа за игра с ръка в наказателното поле, но съдията не отсъди най-тежкото наказание. \"Лудогорец\" бе пълен господар на терена, като не остави никакъв шанс на своя опонент. Възпитаниците на Пауло Аутуори създадоха куп чисти голови положения, но ги пропиляха с лека ръка. В някои ситуации играчите подходиха несериозно. Именно поради тази причина \"орлите\" трепериха в края на мача, когато \"Етър\" създаде няколко мелета и изпълни два фаула в близост до наказателното поле.      ", "date": "2018.07.21", "title": "\"Лудогорец\" влезе пестеливо в новия сезон на Първа лига"}
{"url": "https://www.monitor.bg:443/bg/a/view/tragedija-s-bylgarski-shofior-v-italija-106027", "text": "            Български шофьор на камион бе покосен завчера от мозъчен удар на паркинга “Stura Sud” край околовръстния път на Торино, но бе спасен благодарение на телефонно обаждане от София. Бдителните му колеги засекли по GPS-а, че возилото се застоява ненормално на едно място, позвънили по личния GSM на водача и след като сънародникът ни не им отговорил, открили номера на на бензиностанцията и кафенето в паркинга. Обадили се там, италианците веднага им влезли в положението, лично съдържателят на комплекса отишъл да търси нашия камион и когато го открил, веднага звъннал на карабинерите.             Както разказва влиятелният  всекидневник „Република“, униформените дошли след броени минути на място, но при първоначалния бърз оглед на кабината тя им се видяла празна. Началникът на патрулката обаче решил да се изкачи по-нависоко, за да погледне и пода й. Изкатерил се на предното стъкло и тогава забелязал свлеклия се почти изцяло в основата на кормилото мъж. Повикана била линейка, докторите пристигнали също много бързо на паркинга и след като карабинерите отворили вратата на камиона, сънародникът ни бил откаран веднага в болницата „Джовани Боско“. Там лекарите поставили диагнозата мозъчен удар и 59-годишният мъж, чиито име не се споменава, бил хоспитализиран в реанимационното отделение.             Накрая на дописката си „Република“ подчертава, че в момента състоянието на българския шофьор никак не е леко, но ако не се било случило това телефонно обаждане на колегите му от 1500 км разстояние, то положението вече можело да бъде и много, много по-тежко.    ", "date": "2018.07.21", "title": "Трагедия с български шофьор в Италия"}
{"url": "https://www.monitor.bg:443/bg/a/view/samouk-rezbar-ukrasjava-dyrveta-106029", "text": "Самоук резбар от курортното градче Павел баня вече втора година разкрасява обречени на гибел дървета в местния парк.  Кукерска маска и  шевици са украсили дънера на изсъхнала липа, върху тезгяха на 35-годишния Диян Ненов е легнала вече заготовката за следващата му рожба.  Приятели на младия мъж, който работи като администратор в „Булсатком“ са публикували в социалната мрежа Фейсбук десетки клипчета, от които  се вижда как се раждат …съновиденията. Диян признава, че се запалил по дърворезбата под влияние на стария майстор Иван Бубев, който през 2003 година  „спасил“ два огромни изсъхнали бряста почти в центъра на градчето. Отсичането им било въпрос на дни, когато роденият през далечната 1935 мъж със златни ръце се намесил и за броени седмици превърнал сухия ствол в истинско произведение на изкуството. Почти година му отнела първата работа, в началото човекът, който се грижи за парка го погледнал с недоверие, но накрай дал съгласието си – нека опитал, пък каквото станело. Свикнал е да го наблюдават, рядко надава ухо на приказките, харесва му че създава красота.  ", "date": "2018.07.21", "title": "Самоук резбар украсява дървета"}
{"url": "https://www.monitor.bg:443/bg/a/view/bojko-borisov-na-arena-shumen-106041", "text": "Премиерът Бойко Борисов пристигна в Шумен в събота привечер, за да открие многофункционалната спортна зала \"Арена Шумен\". Той бе посрещнат от кмета на града Любомир Христов. За откриването са поканени представители на всички спортни клубове в Шумен, на институциите, бизнеса, представители на спортните федерации, както и известни спортисти от Шумен. През следващата седмица ще бъдат определени дни на отворените врати за свободен достъп, за да могат шуменци да видят залата. След официалната церемония по откриването е предвиден концерт с участието на вокални и танцови изпълнители. Ансамбъл \"Българе\" ще представят новия си спектакъл \"Как ще ни стигнат американците\".", "date": "2018.07.21", "title": "Бойко Борисов на Арена Шумен"}
{"url": "https://www.monitor.bg:443/bg/a/view/izdirvan-ot-policijata-zatvornik-beglec-otkrit-v-milano-106043", "text": "Издирван от полицията затворник, избягал преди 7 години, бе открит не от разследващите, а от медиите.   Журналистът и водещ на предаването \"Офанзива\" по Канал 3 Любо Огнянов откри българина Цветан Чарлов в Милано.  Чарлов е осъден на три години и шест месеца за контрабанда на автомобил по дело образувано през далечната 1997 г. Още през 2004 г. той влиза в затвора, но не се връща от домашен отпуск през май 2005 г.  Задържан е в Словения с Европейска заповед за арест през 2010 г. и е откаран в Софийския централен затвор. Чарлов обаче се оплаква от високо кръвно. Лекуван е в болницата Св. Екатерина, а в началото на 2011 г. е настанен в ИСУЛ за операция на дискова херния. Охраняван е от полицай в болницата. „Спечелих доверието му, тъй като тоалетната беше далеч от стаята, трябваше да ходя често. Вървях бавно по 20 минути и при поредното ми излизане, полицаят не дойде с мен. Вместо в тоалетната, излязох през вратата, отидох до такситата и си тръгнах. Само че не по джапанки, както пишат вестниците, а с чисто нови мокасини“, разказа затворникът беглец пред камерата на  „Канал 3”. Три месеца се крил в апартамент на 200 метра от сградата на затвора, а след това е избягал от страната с чужда лична карта. През Гърция стига до Италия. Оказва се обаче, че Цветан Чарлов не бяга за първи път от затвора. Първата му присъда е още през 1976 година, когато е бил на 19 години. Осъден е на година и шест месеца за средна телесна повреда. Излежава присъдата си, но малко след като излиза на свобода, краде служебна волга на милицията. „Бяхме в едно заведение с една компания. Дойдоха едни милиционерски началници – първият влиза, вижда ме и се провиква: Ооо, Цветане, ти кога излезе от затвора? Втори минава, пита ме дали съм си платил гаранцията. Изнервих се и излязох от заведението. Видях милиционерската волга с ключовете на таблото. Казах си, ей сега ще се наиграете и реших първо да им я скрия. Пуснах си лампите и тръгнах, взех даже две момчета на стоп. Волгата обаче се счупи. Милиционерите бяха тръгнали да ме гонят с автобус, колко бой изядох тогава... “, разказва през смях Чарлов. Следва нова присъда в затвора. Първото му бягство е от военния арест, където е затворен по обвинение в отклоняване от военна служба. Реже решетките с ножовка и бяга. Заловен е малко по-късно от военните. Милицията обаче продължава да го търси и за кражбите на автомобили. Отново попада в затвора, където е разпределен на работа и пълни контейнери със стъклена вата. Заедно с друг затворник си правят тайници в контейнерите, които се уплътняват с ватата. Двамата се крият в кухините на контейнера, който е натоварен на камион и излиза от големият железен портал на Централния софийски затвор. Годината е 1986, а началник на затвора е Ангел Топкаров. Организирана е мащабна операция по залавянето на бегълците, откриват ги в кръчма в едно пернишко село. След падането на тоталитарния режим, Цветан Чарлов заминава за Италия. Там също попада зад решетките и успява да избяга от затвор на остров Сардиния.", "date": "2018.07.21", "title": "Издирван от полицията затворник-беглец открит в Милано"}
{"url": "https://www.monitor.bg:443/bg/a/view/novi-sluchajna-chuma-po-svinete-v-rumynija-106044", "text": "Румънските санитарни власти съобщиха днес за два нови случая на африканска чума по свинете в окръг Яломица (Югоизточна Румъния), предаде агенция Медиафакс.   На 20 юли бе потвърдено наличие на вируса на африканска чума по свинете в две стопанства в село Джурджени, окръг Яломица. След потвърждаване на диагнозата от Института по диагностика и здраве на животните в Букурещ - Национална референтна лаборатория за диагностика и здраве на животните, ветеринарните служби са се намесили спешно, посочва Националната санитарно-ветеринарна служба. От там съобщават, че двете стопанства са поставени под официално наблюдение и са наложени ограничителни мерки за движение на хора, животни, продукти и субпродукти, както и на превозни средства. Животните са били умъртвени, а труповете им - изгорени. Съгласно плана от мерки за предотвратяване разпространението на болестта, превантивно са умъртвени свинете в двете стопанства, а труповете им са изгорени. Взети са лабораторни проби от мъртвите животни и от евтанизираните, посочва Националната санитарно-ветеринарна служба. Собствениците на умъртвените животни ще бъдат обезщетени. От Националната санитарно-ветеринарна служба напомнят, че африканската чума по свинете не засяга хората и няма никакъв риск за тях, но вирусът има неблагоприятен ефект в социален план заради икономическите загуби. В окръг Тулча и други окръзи на Източна Румъния ситуацията с африканската чума по свинете е драматична, съобщи тези дни телевизия Антена 3. Само в една от фермите в Румъния се е наложила евтаназия на 45 000 прасета. Вирусът на африканската чума идва в Румъния от север и от изток, съответно от границата с Република Молдова и Украйна.", "date": "2018.07.21", "title": "Нови случай на чума по свинете в Румъния"}
{"url": "https://www.monitor.bg:443/bg/a/view/vodna-vojna-vyv-vidin-106032", "text": "Ден преди финала на фестивала за музика и изкуство, чийто домакин за девети път е Видин, участниците преживяха незабравими моменти с играта „Водна война”, която по традиция се провежда всяка година. Младежите, въоръжени с водни пистолети и шишета с вода, се постараха нито един от приятелите им да не остане сух. Изненадващо във водния „сблъсък” се включи и екип на „Пожарна безопасност и защита на населението“ – Видин и превърна събитието в истинско забавление. В горещия юлски ден за младите хора имаше още една изненада – сладоледи, осигурени от Община Видин, които бяха раздадени от заместник-кмета инж. Цветан Асенов. С тях всички се подкрепиха след хубавите емоции. Общината, заедно с Общинския съвет по наркотични вещества осигуриха всички необходими условия, за да могат участниците в „The Bridge” да се чувстват комфортно, да разкрият своя творчески потенциал и да прекарат една вълнуваща седмица като гости на Видин. С концерт на сцената на старинната крепост \"Баба Вида\" днес-събота  ще бъде закрит младежкият фестивал за музика и изкуство \"Мостът\" във Видин, който започна на 14 юли. На него младежи от страната ще демонстрират наученото през седемте дни на обучението.        Повече от 200 младежи от страната на възраст от 14 до 21 години участваха в деветото издание на младежкия фестивал по изкуство и музика \"Мостът\" във Видин. В рамките на седмица младите хора се включиха в 13 творчески работилници - по музика, изобразителното изкуство, кино, слово, театър, приложни изкуства, стрийт арт, танци и фотографи, а утре на концерта ще демонстрират своите таланти и наученото през седемте дни на обучението. Младежите са настанени в палатков лагер до крепостта \"Баба Вида\", където община Видин е осигурила необходимите условия за нормалното провеждане на фестивала.", "date": "2018.07.21", "title": "Водна война във Видин"}
{"url": "https://www.monitor.bg:443/bg/a/view/novi-arheologicheski-obekti-v-severozapada-poluchavat-finansirane-106031", "text": "Нови археологически обекти в Северозападна България получават тази година финансиране от държавата, съобщи директорът на Регионалния исторически музей във Видин Фионера Филипова.  Министерството на културата ще финансира теренни археологически проучвания в редица обекти на територията на Северозападна България - особено в пещерите, които като карстови образувания са доста интересни обекти. Те са много и разнообразни, което показва колко богато е археологическото наследство в тази част от страната, каза Филипова. Пещери получават финансиране от МК  Финансиране получава един палеолитен обект в пещерата \"Редака\", край белоградчишкото село Салаш. Това е обект, който е проучван, но за първи път получава финансиране от Министерството на културата .  Това лято по традиция ще продължи проучването на пещерата \"Козарника\", край село Орешец, където от години работи българо-френски екип от археолози.  Друг обект, който ще се проучва, се намира в района на село Граничак, община Белоградчик. Там доц. Сергей Торбатов проучва късноримска пътна станция в местността \"Анище\", уточни директорът.   Сред обектите, на които ще се работи и ще се проучват във Видинско, е раннонеолитно селище в местността \"Градец\", край село Майор Узуново, община Видин.   Ще се заснемат праисторически уникални рисунки  В известната пещера \"Магурата\", край село Рабиша, ще продължи заснемането с фотограметрия на праисторическите уникални рисунки, за да се постигне т.н. виртуална реалност. Към момента някои от рисунките на са били заснемани детайлно. По този проект работи доц. Стефан Александров от Националния археологически институт с музей /НАИМ/ при БАН.   Министерството на културата и тази година ще финансира и археологическите проучвания в античния град Рациария край село Арчар, където четвърта година работят група археолози под ръководството на доц. Здравко Димитров, от НАИМ при БАН.   В списъка на обектите, които получават финансова подкрепа от държавата за археологически проучвания, отново е включен и некрополът от късната бронзова епоха при село Балей, община Брегово. Обектът стана известен с т. нар. култура на инкрустираната керамика, която се е развивала по течението на Дунав преди повече от 3 400 години.  За Врачанско финансиране е осигурено за раннонеолитното селище в местността \"Валога\", което ще се проучва от директора на Регионалния исторически музей във Враца Георги Ганецовски.  Вторият обект е в местността \"Градище\" край прохода \"Вратцата\". Проучването там ще се ръководи от Нарцис Торбов, каза Филипова.  Започват и теренни археологически проучвания   Започват и теренни археологически проучвания по трасето път I-1 /E-79/ в участъка Видин - Монтана - Враца, които ще бъдат направени от НАИМ при БАН.   За теренните археологически проучвания преди да започне изграждането на бъдещата магистрала са предвидени близо 80 000 лв., каза Фионера Филипова. Екипите на археолозите от НАИМ при БАН ще извършат издирване на археологически обекти по трасето на участъците Видин - Димово, Димово - Бела - Ружинци и Ружинци - Монтана. Срокът за изпълнение на възложената им дейност е 82 дни, а стойността на договора е над 59 000 лв.  Ще бъдат направени и археологически проучвания по трасето на участъка Монтана - Враца. Техният срок е за изпълнение е 44 дни и стойност близо 20 000 лв.  Предварителните археологически проучвания трябва да установят дали няма да бъдат засегнати или нарушени нерегистрирани археологически обекти.   Целта е се документират всички археологически обекти, структури и следи независимо от техния вид и хронология, като се определи тяхното местоположение в административно-териториално отношение и се локализират прецизно с помощта на GPS или други подходящи технически средства.  Необходимо е да бъдат определени и мерки за тяхното опазване, като провеждане на разкопки и наблюдение по време на строително-монтажните дейности, каза още Фионера Филипова.", "date": "2018.07.21", "title": " Нови археологически  обекти в Северозапада  получават финансиране"}
{"url": "https://www.monitor.bg:443/bg/a/view/syjivjavat-lilievata-kyshta-106025", "text": "До края на годината трябва да бъде реализиран проект за ремонт и цялостно  обновяване на известната  Лилиева къща в Стара Загора , където поетът Николай Лилиев е прекарал детството си, съобщи зам. кметът Иванка Сотирова. Предстои избор на фирма – изпълнител. Предвидените дейности са на стойност  103 187 лв, от тях 46 434 лв се осигуряват по Проект «Красива България». Останалите пари ще бъдат дадени от бюджета на община Стара Загора , която от две години  е собственик на сградата. Решението за финансирането е взето от управителния съвет на проект «Красива България» на заседанието му от 19 юни, на което се преразпределят допълнителни 2 млн лв за общо 14 чакащи реда си заявки от общини и други институции. Сред тях е и ремонтът на кметството в село Мъдрец, община Гълъбово, който ще струва малко над 217 000 лв.  132 979 лв ще бъдат осигурени от общинската хазна. Успоредно с ремонтните работи ще се мисли и как за в бъдеще да бъде използвана по възможност най-рационално знаковата за старозагорци къща на улица «Парчевич»38. В началото на демократичните промени там бе настанена за кратко редакцията на литературното списание «Участие», а приземното помещение бе превърнато в кафе-аперитив, за който напомня оцелялата табела. През последните няколко години е имало половин дузина опити за самонастаняване на клошари, разбивани са били вратите и прозорците, а покривът е почти изцяло компроментиран.    ", "date": "2018.07.21", "title": "Съживяват Лилиевата къща "}
{"url": "https://www.monitor.bg:443/bg/a/view/razbiha-v-krit-mreja-za-vnos-na-bylgarsko-oryjie-106036", "text": "Мрежа за нелегален внос на българско оръжие разбиха гръцките власти на остров Крит. Ченгетата са изумени от голямото количество разнообразен боен арсенал. Арестувани са седем гърци досега. Още през март на ГКПП Промахон митничари попаднали на находка, която ги отвела до цяла мрежа за нелегален трафик на оръжие. В камион, превозващ от България детски храни и играчки, те открили 20 барабанни и газови пистолети и ножове. Насочили се към возилото, тъй като шофьорът показал притеснение. Той е грък и веднага бил арестуван, а тирът - конфискуван. Било предприето незабавно разследване от отдела за борба с организираната престъпност. Така органите на реда стигнали до получателя на “детските храни”, който се оказал на остров Крит. Полицаи под прикритие се представили за клиенти. Тарторът е собственик на магазини за ловни принадлежности. В интернет той предлагал богат асортимент - от пистолети до електропалки. Обслужването на клиентите ставало по каталог. Всяка поръчка на желаещите да стрелят се изпълнявала. Бързото снабдяване с липсващи на склад пистолети навело разследващите, че снабдителят е в съседна страна. Полицаи под прикрите направили фиктивни поръчки от различни места в Гърция и разкрили, че има специални куриери, които доставят оръжието на клиентите. Проследена била цялата мрежа на нелегалния трафик. По време на следствието изтекла информация, че повечето оръжие се внася с контейнери с двойно дъно от България. Сега се търсят производителят и търговецът от българска страна, като гърците не изключват версията, че България може да е част от транзитен път на международен оръжеен канал.", "date": "2018.07.21", "title": "Разбиха в Крит мрежа за внос на българско оръжие"}
{"url": "https://www.monitor.bg:443/bg/a/view/zavyrshen-e-polovinata-ot-remontite-na-2-viadukta-na-am-hemus-106028", "text": "Завършен е половината от ремонта на 2 виадукта на АМ „Хемус“. Изпълнен около 50% от ремонта на носещите колони на виадукт „Коренишки дол“ при 36-ти км на АМ „Хемус“, съобщиха от Агенция „пътна инфраструктура” (АПИ). Подобен е напредъкът и на работата по виадукта при 33-ти км, който е при входа на тръбата за София на тунел „Витиня“. Виадуктът „Коренишки дол“ е с дължина 481 м и е в експлоатация от 1986 г., откогато не е основно ремонтиран. Работи се по съоръжението в посока София, като се ремонтират стълбове 3, 4, 5 и 6. Половината от предвидената работа вече е изпълнена. Срокът за завършване на ремонта на носещите колони е краят на декември. До завършване на ремонтно-възстановителните работи лекият трафик е пренасочен двупосочно в платното за Варна. Осигурени са по една лента за Варна и една за София. За подобряване на информираността на пътуващите по автомагистралата са монтирани табели от двете страни на виадукт „Коренишки дол“, които указват, че е затруднено движението поради ремонт на колоните на виадукта. Виадуктът при 33-ти км е с дължина 225 м и е в експлоатация от 1984 г. В момента се извършва ремонт на съоръжението в платното за София, което се намира при входа на тръбата за София на тунел „Витиня“. От изграждането на съоръжението досега са извършвани само частични ремонти на асфалтовата настилка. Досега е завършен ремонтът на носещите стълбове на съоръжението и продължава работата по конструкцията на пътното платно. Срокът за завършване е ноември. До завършване на ремонтно-възстановителните работи лекият трафик е пренасочен двупосочно в платното за Варна. По време на ремонтите по АМ „Хемус“ движението на тежкотоварните камиони над 12 тона е ограничено в отсечката от 30-ти до 47-ми километър. Те се отклоняват при 30-ти км от пътен възел „Витинска река“ по път I-1 София – Ботевград и път II-17 Околовръстен път на Ботевград, след което се връщат обратно на АМ „Хемус“ при 47-ми км при пътен възел „Ботевград“ и обратно. Като алтернативен маршрут за тежкотоварните автомобили може да се използва и път II-16 София-Своге-Мездра през Искърското дефиле. До 26 юли шофьорите да се движат с повишено внимание по обходния маршрут по път I-1 София - Ботевград, поради извършване на частични ремонти и запълване на дупки на пътната настилка. След 26 юли се предвижда да започнат машинни кърпежи на пътното платно.", "date": "2018.07.21", "title": "Завършени са половината от ремонтите на 2 виадукта на АМ „Хемус“"}
{"url": "https://www.monitor.bg:443/bg/a/view/sdelki-za-192-mlrd-na-aviosalona-vyv-farnbyrou-106030", "text": "Сделки за 192 млрд. долара бяха сключени след приключване на деловата част на авиосалона във Фарнбъроу, Великобритания, сочи съобщение на организаторите на събитието, цитирано от „Прайм”. Сумата е с 67,5 милиарда по-голяма от предишното издание на авиосалона, провело се през 2016 г. Договорена е покупко-продажбата на 1400 самолета за 154 млрд. долара и още толкова двигатели за 22 млрд. долара. На проявата, провеждаща се 37 седмици преди Brexit, вземат участие над 100 страни и тя е била посетена от над 80 хил. души. Рекордно бе присъствието на Китай. Организаторите отчитат участието на 133 военни делегации, което е с 30% повече от преди 2 години.", "date": "2018.07.21", "title": "Сделки за $192 млрд. на авиосалона във Фарнбъроу"}
{"url": "https://www.monitor.bg:443/bg/a/view/tjalo-na-myj-izpluvana-pristanishteto-v-burgas-106034", "text": "Тялото на мъж изплува в района на бургаското пристанище. От порта потвърдиха информацията и съобщиха, че са сигнализирали Гражданска защита, чийто екип е пристигнал на място. Възможно е това да е тялото на 72-годишен бургазлия, който на 18 юли изчезна в района на спасителен пост номер 5. Издирването му бе безуспешно. Самоличността на мъжа ще е ясна след аутопсията.  ", "date": "2018.07.21", "title": "Тяло на мъж изплува на пристанището в Бургас"}
{"url": "https://www.monitor.bg:443/bg/a/view/razsledvat-gabrovskite-pytni-policai-za-dokumentni-prestyplenija-i-tyrgovija-s-koli-106033", "text": "Задържаните в Габрово служители на Пътна полиция се разследват за документни престъпления и за извършване на незаконна търговия с автомобили. Според кратката информация от говорителя на главния прокурор Румяна Арнаудова разследването се води от специализирната прокуратура срещу организрана престъпна група, създадена с користна цел, в която участват служители на сектор „Пътна полиция” към ОДМВР – Габрово. Според непотвърдена все още официално от институциите информация единият от аресуваните е шефът на сектора за регистрация на автомобили, а другият негов подчинен. Акцията по задържането им е извършена в петък около 15,00 ч. на работните им места в пункта за регистрация. Шофьори, които по това време са били в сградата разказват, че са чули откъм помещението, където се извършва регистрацията нещо като силен удар, но изобщо не са разбрали, че се извършва специализирана акция както и че има задържани служители на КАТ. Малко по-късно им е било казано, че за днес пунктът е приключил работа и няма да обслужва повече граждани така, че да дойдат отново в понеделник. В събота от Областната дирекция на полицията в Габрово нямаше официална информация по случая. По непотвърдена информация е извършено претърсване на къщата на единият от арестуваните полицаи в село Драгиевци. Там било открито приспособление за пренабиване на номера и голяма сума пари. Освен това се споменава и за още един или двама лица задържани във Варненско, както и за две МПС-та: лек автомобил и кемпер, открити с пренабити номераq внесени от Западна Европа. Двата автомобила са конфискувани. Изясняването по случая продължава с още претърсвания на частни и служебни адреси, и разпити на хора, имащи отношение към разследването.", "date": "2018.07.21", "title": "Разследват габровските пътни полицаи за документни престъпления и търговия с коли"}
{"url": "https://www.monitor.bg:443/bg/a/view/ricarite-ot-sabaton-progovoriha-na-bylgarski-106019", "text": "Рицарите от шведската група Sabaton проговориха на български. От 25-метровата внушителна сцена се чуха репликите „буба лази”, „караконджул” и „чудесни сте”, както и „благодаря, Пловдив!”. Последното бе изписано и на латиница на финала на близо двучасовия концерт на рок гигантите, с които започна тридневният празник на рока край Гребната база Hills of Rock. Организацията на фестивала, събрал хиляди от цялата страна, а и от чужбина, бе перфектна, а за нажежаване на многобройните фенове край голямата сцена основна вина имаха подгряващите групи D2, Airforse, Sereniti, Fish и германската готик метъл банда CREMATORY. Всички фрази на български бяха част от скеч между вокалиста и фронтмен на шведските пауър метъли Sabaton Йоаким Бруден и китаристът и бек вокалист Крис Рьорланд. Освен контакта с публиката, от Sabaton позиционираха на сцената танк с огромни оръдия, върху който бяха барабаните на Ханес ван Дал. Огнено шоу, съчетано с архивни кадри от Втората световна война в комплект с пауър метъл парчетата, нажежиха атмосферата край стадион „Пловдив” до дупка. „Едва съм излязъл на сцената, а вече тръпки ме побиват. Не сме имали такава публика и такова посрещане на тазгодишното ни турне. Момчета, трябва по-често да свирим тук”, бяха откриващите думи точно в 22,30 часа на Йоаким Бруден към хилядите фенове. Те пък не спряха през целия час и половина тежък рок да скандират Sabaton и така на минути преди полунощ успяха да върнат на сцената за бисове поне 3-4 пъти любимците си. Секунди преди излизането им на сцената от огромните тонколони прозвуча част от хитовия кавър на Status Quo „You Are in the Army Now”, с който преди години се изпращаха войниците в казармата. Последваха хитове от втория им албум Primo Victoria, парчетата Shiroyama , Ghost division, The Last Stand и много други. Самите Sabaton излязоха с панталони в камуфлажен цвят и оставиха без дъх хилядите си почитатели. Йоаким Бруден видимо се кефеше на енергията от публиката и се раздаде на макс. „Лично аз си прекарах много добре, за което много ви благодаря. Готови ли сте, България? Имам добри и лоши новини. Лошата новина е, че ни остава много малко време. Добрата новина е, че след известно време ще има пак хеви метъл с великите JUDAS PRIEST, а след това и с IRON MAIDEN”, каза към феновете си Йоаким Бруден. А за финал благодариха на чист български на екзалтираните си фенове, като си направиха обща снимка с фон многохилядната публика. Hills of Rock продължава в събота и в неделя, когато на голямата сцена ще забиват JUDAS PRIEST и IRON MAIDEN. Сцените са общо три с участието на над 50 артисти. За финалната неделна вечер в Пловдив се чакат 60 000 души.", "date": "2018.07.21", "title": "Рицарите от Sabaton проговориха на български"}
{"url": "https://www.monitor.bg:443/bg/a/view/obraha-benzinostancija-vyv-vrachansko-106023", "text": "Кутията с оборота и стекове цигари са задигнати от бензиностанцията във врачанското село Михайлово, съобщиха от областната дирекция на МВР. Откраднатата сума е 13 700 лева. Обирът е извършен в нощта срещу петък, когато обектът не е работил. Бил е добре подготвен, защото СОТ-ът не сработил, а камерите били отрязани. Тъй като охранителната система не се задействала, за голямата кражба се разбрало едва в 6 часа сутринта, когато продавачката дошла на работа. Тя се обадила на спешния телефон 112 и съобщила, че  отмъкнати много пари и цигари от метален шкаф. При направения оглед пък било установено, че престъпниците са минали през гаража зад бензиностанцията. Те пробили дупка в стената и проникнали в склада, където се съхранявал и оборота. По случая е образувано досъдебно производство.", "date": "2018.07.21", "title": "Обраха бензиностанция във Врачанско "}
{"url": "https://www.monitor.bg:443/bg/a/view/roboti-syzdavat-shediovri-na-izkustvoto-106020", "text": "Конкурсът по изобразително изкуство за роботи, Robot Art представлява забележителна комбинация от изкуство и технология, предизвикваща инженери да създават роботизирани системи, които изработват произведения на изкуството, използвайки четки и бои. Победителите в третото издание на ежегодния конкурс демонстрираха нарастващата сложност и разнообразието на създадените от машини произведения на изкуството. Единствено при това условие, всички 19 отбора, които взеха участие в конкурса за 2018 г., измислиха нови начини роботите им да създадат завършени произведения на изкуството. Някои отбори създадоха роботизирани ръце, които да имитират движенията на хора художници, докато други разработиха по-сложни производствени процеси, при които роботите се ръководят от различни софтуерни алгоритми. Дори някои отбори, използваха системи с изкуствен интелект (AI), с който роботите да изработят напълно оригинално изображение без изходна снимка или изображение за вдъхновение.   Роботът на първо място, CloudPainter спечели $ 40.000 от наградния фонд. Разработен от независимия американски изобретател на роботи Пиндар Ван Арман, CloudPainter бе заел третото място на миналогодишния конкурс, но е бил усъвършенстван, тази година. Това е една от по-автономните генеративни системи участващи в конкурса, като Ван Арман отбелязва, че все повече отбори започват да включват AI в своите роботизирани системи, всяка следваща година.    Второто място и $ 25.000 бяха присъдени на поредицата от творби на Creative Machines Lab от Columbia University. Роботът, наречен PIX18, е победител от конкурса миналата година и усилията му през тази година демонстрираха повишена сложност при интерпретацията на съществуващи произведения, използвайки впечатляващо нюанси с четките.   Третото място и $ 10.000 отидоха при робота CMIT ReART на университета Kasetsart от Тайланд. Художници програмират четките на робота чрез различни движения, като използват записваща хаптична система, която генерира обем от данни за позицията на четката и силите, които се упражняват върху нея. При работа, reART може да възпроизведе перфектно първоначалните движения с четката. Хаптичния запис и възпроизвеждане, позволяват на робота да изработва изключително висококачествени графики.", "date": "2018.07.21", "title": "Роботи създават шедьоври на изкуството"}
{"url": "https://www.monitor.bg:443/bg/a/view/bsp-predstavja-vizija-za-bylgarija-106014", "text": "Не на джендър идеологията в българските училища – нека развиваме традиционно и електронно обучение.Това каза лидерът на БСП Корнелия Нинова по време на Националното съвещание на партията. \"Семейните ценности са ни по-скъпи от третия пол. България и българското общество не приема тази идеология. Не я вкарвайте в училищата. Губим децата си. Промиват им главичките с псевдоценности. Трябва да дадем отпор на това с истинските ни ценности“, коментира Нинова, цитирана от \"Фокус\". Тя призова за образователна система, адаптирана и обърната към дигиталното поколение. \"Това е бъдещето на младите хора. Трябва да се подготвим за това, даже сме закъснели. Нека да развиваме традиционно и електронно смесено обучение“, заяви лидерът на БСП. Това беше част от темите, обсъдени в т.нар. Визия за България. Проектодокументът ще бъде разгледан на Национално съвещание, в което участват членове на НС на БСП, народни представители, председатели на областни и общински съвети на БСП, кметове, коалиционни партньори, представители на граждански организации, експерти, журналисти. Ще бъдат разисквани предложения в четири ключови сфери - икономика и доходи, регионално развитие, здравеопазване и образование, в които се залага нов модел на развитие и нови политики. След представянето на проекта \"Визия за България\", той ще бъде подложен на широко обществено обсъждане с коалиционни партньори, НПО, браншови, професионални, научни, синдикални организации и граждани. Целта е, с консенсус, да бъде оформен нов модел за развитие на България.", "date": "2018.07.21", "title": "БСП представя визия за България "}
{"url": "https://www.monitor.bg:443/bg/a/view/grymnaha-kardiologa-na-bush-106021", "text": "Личният кардиолог на 41-вия президент на САЩ Джордж Буш-старши - Марк Хаускнект, е бил убит при улична стрелба в Хюстън. Заподозрян за извършител е около 30-годишен мъж, който все още не е заловен от полицията.   В петък малко преди 9 часа сутринта д-р Марк Хаускнект отивал с велосипед на работа. В района на Тексаската педиатрична болница той се разминал с друг колоездач, като при маневрата е възможно да му е пресякъл пътя. Секунди след това станало и най-страшното. Другият мъж спрял, обърнал се, извадил пистолет, произвел два изстрела срещу 65-годишния лекар и след това избягал от местопрестъплението с велосипеда си. Обилно кървящият д-р Хаускнект бил закаран по най-бързия начин в болница, но само за да може колегите му да установят, че е мъртъв. На извънреден брифинг заместник-директорът на местната полиция Трой Финър обясни, че разследващите все още не могат да оповестят дали убийството е планирано или стрелбата е резултат от разменени реплики заради засичането с велосипедите. Той обаче не отрече възможността любителски видеозаписи на очевидци да помогнат за установяване причината за кръвопролитието. Малко след изказването на Финър излезе и писмено съобщение с описание на убиеца - около 30-годишен мъж с бял цвят на кожата, възможно и латинос. Бил е с бяла бейзболна шапка, сиво яке-ветровка, къси шорти и е карал маунтин байк в светъл цвят.  ", "date": "2018.07.21", "title": "Гръмнаха кардиолога на Буш"}
{"url": "https://www.monitor.bg:443/bg/a/view/treva-i-droga-u-sysed-na-kmet-v-krivodol-106024", "text": "Комшия на кмета на Криводол Петър Данчев изгърмя с голямо количество друга и впечатляващ боен арсенал, който се оказа незаконен. Къщата на 62-годишния съсед на градоначалника е атакувана от служители на реда, след като в полицията постъпил сигнал, че в нея има наркотици, съобщиха от областната дирекция на МВР във Враца. При обиска ченгетата  обаче намерили и три пушки с подходящите за тях боеприпаси.   В дома е открита зелена листна маса с общо тегло от 1.540 кг, която реагирала на канабис. Иззети са също така нарезна карабина -  7,62 мм, картечен пистолет, калибър – 9 мм, гладкоцевна пушка 12-ти калибър и 58 патрона. За тях притежателят им няма  нужното разрешително. Собственикът на къщата е задържан в районното управление на Враца за срок до 24 часа.  По случая е образувано досъдебно производство.", "date": "2018.07.21", "title": "Трева и оръжие у съсед на кмет в Криводол"}
{"url": "https://www.monitor.bg:443/bg/a/view/myj-se-obyrna-po-tavan-na-am-hemus-106022", "text": "Публикувано във факти.бг:Около 09:30 часа, на АМ \"Хемус\", в посока София, на ляв завой преди гр. Девня, е възникнало ПТП. Това съобщиха от полицията.    24-годишен мъж от Плевен, управляващ л.а. \"Роувър\", по време на движението си, губи контрол над МПС и се преобръща в разделителната линия. Вследствие на инцидента мъжът е настанен за лечение в болнично заведение, като се е наложила ампутация на долен крайник, към момента се води с опасност за живота. Изясняват се причините и обстоятелствата за ПТП.  ", "date": "2018.07.21", "title": "Мъж се обърна по таван на  АМ Хемус"}
{"url": "https://www.monitor.bg:443/bg/a/view/majkata-na-vodolaza-spasitel-grymnete-trymp-106013", "text": "Майката на британския водолаз, който помогна за спасяването на 12-те тайландски ученици, заклещени в пещера, заяви, че милиардерът Илон Мъск трябва да бъде застрелян, заради това, че енарекъл сина ѝ \"педофил\", съобщава \"Дейли мейл\". Скандалът гръмна, след като основателят на „Тесла“ и „СпейсЕкс“ обиди Върн Ънсуърт, който пръв достигна до блокираните в пещерата деца, заради негово изказване относно прословутата мини-подводница, която Мъск изпрати в помощ на спасителите. По думите на водолаза, а и на други участници в операцията, високотехнологичната джаджа била неизползваема в тясната пещера. След като Мъск обиди спасителите и заяви, че те нищо не разбират, Ънсуърт заяви, че изобретателят може „да си завре подводницата там, където боли“. Това отприщи гнева на богаташа, който пък го нарече „педофил“. След като Ънсуърт съобщи, че се е свързал с адвокати и обмисля да заведе дело, дойде и извинението на Мъск. Въпреки че милиардерът се извини, майката на водолаза каза, че трябва да му се затвори устата. \"Мисля, че трябва да бъде застрелян за това, което каза\", заяви Вера Ънсуърт и добави: \"Трябва устата му да се залепи. Не знам дали Върн ще си търси правата, но ако има мозък, ще го направи. Ако можех, щях да го (Мъск - бел. ред.) опра е стената и да го застрелям, това е отвратително и то от милионер. Той вероятно мисли, че парите не спасят и може всичко да му се размине\", заяви още жената. \"Надявам се, синът ми да заведе дело, но нещата стоят така, че той има пари, а Върн - не. Шокирана съм, наистина не знам какво да кажа. 88-годишната жена добави, че нейният син, който пристигна вчера в Обединеното кралство, остава в Лондон и ще я посети през следващите няколко дни. Припомняме още, че акциите на американския производител на електромобили Tesla понижиха стойността си с 3,5%, след като изпълнителният директор отправи обида в Twitter към британския пещерен водолаз.", "date": "2018.07.21", "title": "Майката на водолаза спасител: Гръмнете Мъск"}
{"url": "https://www.monitor.bg:443/bg/a/view/marsianska-burja-promeni-planetata-106011", "text": "Вече повече от месец и половина на Марс бушува огромна пясъчна буря. А вече почти месец бурята е \"глобална\" и обхваща практическия цялата планета. Ефектите от нея вече са видими и за апаратурата на НАСА, която наблюдава Червената планета от разстояние. Данните показват, че тя вече има съвсем друг облик. Кадрите са направени на базата на снимки и анализи, които са събрани от камерата на апарата MRO, който е в орбита около Марс. Те показват едни и същи региони на Марс преди бурята и по време на нейния пик. По-голямата част от повърхността на Марс е скрита под облак прах. Тази прах е много фина, като след края на бурята ще образува слой с дебелина колкото човешки косъм върху повърхността на планетата. За момента обаче тя е обгърнала планетата и пречи на слънчевата светлина да достига до повърхността ѝ. Това е проблем за марсохода Opportunity, Който разчита на слънчевата светлина, за да зарежда батериите си и да се отоплява. Още в началото на бурята марсоходът беше поставен в режим на съхранение на максимално енергия, но скоро след това той спря да отговаря на радиосигналите от Земята. Последният опит на учените е бил на 18-ти юли, но е бил без успех. Добрата новина е, че облакът прах действа и като изолация и не позволява на температурите да паднат под минимума, който е опасен за Opportunity. Затова учените все още се надяват, че марсоходът ще издържи на бурята и след като тя утихне и количеството слънчева светлина се увеличи, той ще може да се включи отново. За да се случи това обаче, бурята трябва да отслабне и прахта да започне да сляга. Според учените това ще отнеме време и може би най-рано през септември т.г. Opportunity ще има първа възможност да се свърже със Земята. И докато екипът на Opportunity очаква този момент с нетърпение, учените от другите мисии, които изучават Марс, гледат да се възползват максимално от бурята. Тя дава добра възможност да се разгледат и проучат метеорологичните процеси на Червената планета. За сега учените нямат обяснение на какво се дължат тези пясъчни бури, които на всеки 6 до 8 земни години стават глобални.", "date": "2018.07.21", "title": "Марсианска буря промени планетата"}
{"url": "https://www.monitor.bg:443/bg/a/view/knijki-za-deca-izjadoha-jabite-na-arh-bakyrdjiev-106018", "text": "На 26 февруари догодина арх. Петър Бакърджиев ще окръгли 72. Роден е в Сливен, но „пътьом“, защото родителите му останали в Града на стоте войводи само 2 месеца. Прекарал е детството и юношеството си в Града на липите. Мечтаел за архитект , но го приели „ПГС“ в някогашният ВИАС. След три студентски години се хванал …хамалин и отново кандидатствал. На 26 февруари догодина арх. Петър Бакърджиев ще окръгли 72. Роден е в Сливен, но „пътьом“, защото родителите му останали в Града на стоте войводи само 2 месеца. Прекарал е детството и юношеството си в Града на липите. Мечтаел за архитект , но го приели „ПГС“ в някогашният ВИАС. След три студентски години се хванал …хамалин и отново кандидатствал. Връща се в Стара Загора дипломиран архитект / но „животът на архитекта тогава бе скучен, номенклатурен и панелен”/ и „за разнообразие“ покрай професионалните си ангажименти започва да се занимава   с …театър.  Бил е актьор, драматург, сценограф и режисьор. Изкушава го литературата – пише проза и мерена реч. Рисува с професионален замах. Уточнява, че май само в балет не е участвал, но пък единият от синовете му /и двамата са архитекти/ си направил собствена музикална банда.     Събирана почти 4 десетилетия колекция от над 300 фигурки на жаби напъха в кашони старозагорецът арх . Петър Бакърджиев, за да отвори място за…детски книжки с рисунки, отпечатани преди 1950-та година. Трудното решение било взето в момента, в който потомственият заралия построил нов дом на мястото, където прекарал юношеството си. Едва що подредил потенциалните „принцеси“ по стелажите и почувствал непреодолима необходимост да препрочете книжките от детството. Поровил се в специализираните сайтове за антикварна литература, позвънил на приятели – книгомани и библиотекари и след броени дни холът на новото жилище взел да се „пука“ по шевовете. Сред първите находки се оказала книжицата „Корабът на призраците“ от Вилхелм Хауф, отпечатана през далечната 1932-а под №32 на библиотека „Детска радост“. Книжката си е направо уникат с илюстрацията на размахващия коса скелет и мрачно усмихнатия череп, коментира притежателят й, след което вади лъскаво издание с рисунки на Уолт Дисни под наслов „Мармаран. Котаракът с чизми“. То пък е от 1946-а и е с автор-преразказвач Пелин Велков. „Винаги съм изпитвал преклонение пред пъстрия и вълнуващ свят на детството. Ежедневните мънички открития, загадъчният свят зад оградата, магиите на бенгалския огън и разноцветните ракети, шеметните въртележки на панаирите. Всичко това става между кориците на пъстра книжка, с изумителни картинки и едри все по-познати букви. Как няма да протегнеш ръка назад, как би се отказал от изумителното пътешествие във времето?“, коментира арх. Бакърджиев докато подрежда една след друга близо 150-те заглавия от пъзела на детството. Всяка от находките е вече каталогизирана и подредена, за всяка има поне страничка „обяснителна записка за произход“.  И както казват французите – апетитът идвал с яденето: от няколко месеца е в ход операция за издирването на томче от Иван Хаджимарчев с иначе доста безличното заглавие „Деца герои“ от 1946-а. Колко би платил за нея ли? Вдига рамене и споделя, че за двутомника на китаеца Ши Най Ан „Речни заливи” буквално изпразнил джобовете си след като ги  зърнал сред кашоните на букинист на площад „Славейков“. В детството „изгълтал“ близо хилядата й страници за две вечери под одеялото  с фенерче в ръка. Доста по-късно научил че Мао Дзе Дун се учил на партизанска тактика от това „криминале“. Покрай издирването на пожълтели от годините книжки  Бакърджиев си е наумил да намери и два филма: „Черната овца“ с Виторио  Гасман и „Песента на света“ с Катрин Деньов, като по този начин ще окръгли личната си филмотека на 1000 диска. Квакащата колекция също си има каталог – но той е потънал в някой от кашоните, където под №1 е жабокът Коки, закупен през есента на 1980-а с една – единствена цел: да омилостиви сърцето на бъдещата съпруга. Пак там са месингово творение на Кольо Карамфилов и оригинална жаба-кикерица , дело на художника от старозагорския куклен театър Емил Иванов. Всяко хоби с…времето си, коментира домакинът на жабешкия „замък“, който има зад гърба си покрай професионалните ангажименти и …девет книги. Писани през последните десетина години. Сред тях са „20 000 левги без вода”, „Рикша под дъжда”, „Върху змийската кожа на пътя лежа”, „Хуракан”, „Д-р Ливингстън, предполагам”, автобиографичните „Хардал“ и „Риза на цветя“, и последната засега „На края на света, в края на времето“ от зимата на м.г. В тях архитектът е разказал по неподражаем начин за пътешествията си по широкия свят, като ги е илюстрирал собственоръчно. Пресмята, че му остават само още две континента, на които „Ако е дал, Господ!“ се кани да стъпи докато „още ме държат краката“. Съжалява само че малко късничко му се отдало да прескочи границата.Случило се чак през 1981-а, а първата задгранична дестинация се оказал румънския курорт Констанца. Затова пък след години стигнал чак до „края на света“ -  градчето Ушуая, столицата на архипелага Огнена земя. За края на следващата 2019-а планира почти тримесечен воайяж из Океания, който ще е със старт от Нова Гвинея и финал в хималайското кралство Бутан. Признава, че напоследък отново го „засърбели“ пръстите, но засега отлагал писането на десетата книжка. Не за друго, а защото се триумял какво да вкара в кориците? Дали да е нещо антологично или пък пътепис от втората разходка по Индия, а защо не и част от разпилените по различни издания фейлетони… И докато си „триуми“ рисува шаржове за приятели и  карти за измислени от двамата му сина игри като пътем прослушва личната си фонотека с няколко хиляди часа записи на музика от 60-те години.", "date": "2018.07.21", "title": "Книжки за деца  „изядоха“ …жабите на арх. Бакърджиев"}
{"url": "https://www.monitor.bg:443/bg/a/view/novata-tiket-sistema-v-sofija-shte-struva-nad-70-mln-lv-106015", "text": "Новата тикет система на градския транспорт в София ще струва 73 248 150 лв. без ДДС. Новата тикет система ще бъде направена от консорциума \"Си Ен Ес- София Тикетинг Систем\", който получи най-много точки и предложи най-ниска цена на обществената поръчка за изграждане на тикет системата за обществения транспорт в София. Консорциумът обединява компаниите \"Компютърнет Сървисиз\" ООД и \"Асис Електроник Ве Билишим Системлери\" Аноним Ширкети\" и \"Тикси\" АД. Подизпълнител е \"Макстел\" ООД. Съгласно условията на обществената поръчка консорциумът трябва да изгради новата тикет система в рамките на 24 месеца. Предвижда се още въвеждане в експлоатация на повече от 15 000 устройства, на над 1 350 напълно оборудвани превозни средства от 4 типа транспорт, монтаж на оборудване в 11 депа, 52 метростанции, над 80 търговски обекта, интеграция на съществуващите системи, обучението на 3 000 служители на ЦГМ и транспортните оператори. Новата тикет система ще донесе повече удобства за пътниците, тъй като ще може да се използва 1 превозен документ за различните видове транспорт. Този документ ще може да се зарежда и от всички видове мобилни устройства. Това ще сложи край на опашките според ЦГМ. Ще се монтират камери във всички превозни средства, което ще повиши сигурността. Борбата с гратиса също така ще бъде по-ефективна. Чрез системата в реално време ще се знае каква е натовареността на линиите и ще се взимат бързи решения, за да няма претъпкани автобуси, тролейбуси или трамваи.", "date": "2018.07.21", "title": "Новата билетна система в София ще струва над 70 млн. лв."}
{"url": "https://www.monitor.bg:443/bg/a/view/smenjat-veterinarja-na-boljarovo-106008", "text": "Ветеринарният лекар за стадото в Болярово ще бъде сменен, за да може безпрепятствено да бъдат взети втори проби от животните, съобщи министърът на земеделието и храните Румен Порожанов след снощното заседание на оперативния щаб за борба с чумата. Смяната се наложи заради съмнения в обективността на ветеринаря, предаде БНР. В Шарково ще трябва да има евтаназия за животните. \"Няма промяна в начина на действие. Не сме взели решение кога. Трябва да ограничиме достъпа и ще се вземе допълнително решение\", обясни Порожанов. Вътрешният министър Валентин Радев каза, че в интернет ще бъдат качени и координатите на зоните за сигурност. Браншовите организации и местните кметове ще разясняват опасностите от разпространяване на чумата, \"за да няма обществено нагнетяване\", каза Радев. Той добави, че МВР е готово да проверява съмнения за укриване на животни, ако Агенцията по безопасност на храните поиска.", "date": "2018.07.21", "title": "Сменят ветеринаря на Болярово"}
{"url": "https://www.monitor.bg:443/bg/a/view/ispanija-spasi-450-migranti-bedstvashti-v-sredizemno-more-106007", "text": "Испанската служба за морско спасяване съобщи, че e спасила в петък са 450 души, опитали се да прекосят Средиземно море от Северна Африка, предаде Асошиейтед прес. Испанската служба съобщи, че 294 мигранти в 17 лодки са били спасени в Гибралтарския проток в 17 лодки. Още две лодки се издирват. В Алборанско море (най-западната част на Средиземно море) са спасени 156 мигранти от три лодки, сред които 30 жени и 6 деца. Международната организация по миграция на ООН обяви, че от началото на 2018 г. до средата на юли над 18 000 мигранти са достигнали Испания по море, а почти 800 от тях са били спасени на 29 юни.", "date": "2018.07.21", "title": "Испания спаси 450 мигранти, бедстващи в Средиземно море"}
{"url": "https://www.monitor.bg:443/bg/a/view/hajko-maas-po-povod-godishninata-ot-smyrtta-na-hitler-da-ne-zabravjame-istorijata-106009", "text": "Германският външен министър Хайко Маас призова за съпротива срещу надигането на десния популизъм по повод годишнината от опита за убийство на нацисткия лидер Адолф Хитлер, предаде ДПА.   \"Да помним ( историята) означава също силно и ясно да се съпротивляваме, - каза Маас в Берлин. - Сега няма нужда от мъченичество. През 2018 г. е необходима само гражданска смелост.\" На 20 юли 1944 г. група недоволни офицери в нацистка Германия начело с Клаус фон Щауфенберг извършиха неуспешен опит да убият Хитлер с бомба с цел да бъде прекратена войната, в която загубата на нацистка Германия вече се очертаваше. Щауфенберг и трима от неговите заговорници бяха екзекутирани още същата нощ. Още 89 души бяха екзекутирани от нацисткия режим през следващите седмици и месеци. В словото си по случай годишнината от неуспешния атентат Маас осъди \"позорните\" днешни опити да бъдат \"хулени\" свободните медии и (демократично) избраните представители, правейки недвусмислен намек към проявяващите се сред германската десница тенденции.  ", "date": "2018.07.21", "title": "Хайко Маас по повод годишнината от смъртта на Хитлер: Да не забравяме историята "}
{"url": "https://www.monitor.bg:443/bg/a/view/plovdivchanka-skochi-ot-tir-vyv-francija-106012", "text": "За ужасен инцидент с пловдивчанка. съобщава Plovdiv24.bg. Трагедията се е разиграла около 21,00 часа във вторник, 17 юли, на магистрала А9 близо до Saint-Aunès, североизточно от френския Монпелие. Жената е скочила от ТИР по време на движение. Тя е тежко ранена и е хоспитализирана в университетската болница в Монпелие. Камионът се е движил в посока град Ним. По информация на френски медии става въпрос за личен проблем между жената и мъжа й, който е шофирал камиона. По-късно последният е обяснил, че не е могъл да направи нищо, когато съпругата му отворила вратата и скочила от тежкотоварния автомобил. Пътният трафик по А9 в посока Монпелие-Ним е бил силно затруднен до 23,00 часа местно време, без обаче движението да бъде спирано. По непотвърдена информация водачът е арестуван до изясняване на причините, довели до произшествието. Жената е от Пловдив.", "date": "2018.07.21", "title": "Пловдивчанка скочи от тир във Франция "}
{"url": "https://www.monitor.bg:443/bg/a/view/rusija-razsledva-tech-na-informacija-za-kosmicheski-tehnologii-kym-zapada-106010", "text": "Руската Федерална служба за сигурност (ФСБ) нахлу в космически изследователски център заради подозрение за изтичане на данни за секретни свръхзвукови технологии към западни шпиони. Държавната космическа агенция „Роскосмос“ обяви, че нейният персонал е сътрудничил на офицери на ФСБ по наказателно дело за държавна измяна, пишат местни медии. Под подозрение са служители на ЦНИИмаш, включително директорът на руския център за ракетни технологии. Става въпрос за ракетите „Кинжал“ и „Авангард“, които могат да носят ядрени бойни глави. Те имат нова, уникална технология. Могат да стартират от бомбардировачи, силози или мобилни установки. Скоростта им достига до 12 000 км/ч. На практика няма как да бъдат спрени от сега съществуващите противоракетни системи.", "date": "2018.07.21", "title": "Русия разследва теч на информация за космически технологии към Запада"}
{"url": "https://www.monitor.bg:443/bg/a/view/evropa-bie-sa-sht-po-kitajski-investicii-106017", "text": "От януари до юни 2018 г. китайски компании са направили рекордните 22 млрд. долара инвестиции в Европа, докато тези в САЩ са спаднали от 24 на 2,5 милиарда на годишна база. Новината идва дни, след като станаха известни данните, че за първите шест месеца на 2018 г. китайски компании са вложили 1,7 милиарда паунда в британски технологични фирми, съобщава bulgarian.cri.cn. Според експерти, това ще даде тласък на китайски-британското сътрудничество в сектора на технологиите, позволявайки също на компании от Острова да се възползват от възможностите, които дава китайския пазар.", "date": "2018.07.21", "title": "Европа бие САЩ по китайски инвестиции"}
{"url": "https://www.monitor.bg:443/bg/a/view/bylgarija-s-medal-na-balkaniadata-106016", "text": "Габриела Петрова донесе първи медал за България от Балканиадата по лека атлетика в Стара Загора. Сребърната медалистка в тройния скок от еврошампионата в зала от Прага 2015 се класира втора, след като се приземи на 14.34 метра (+1.4 м/сек) още в първия си опит. Възпитаничката на Атанас Атанасов, която има 14.40 м през сезона, направи още няколко хубави опита над 14 метра - 14.20 м, 14.32 м и 14.23 м, но не успя да подобри личния си рекорд за сезона.", "date": "2018.07.21", "title": "България с медал на Балканиадата"}
{"url": "https://www.monitor.bg:443/bg/a/view/dizajneryt-alberto-vedelago-horata-ne-se-poglejdat-obektivno-v-ogledaloto-105951", "text": "В тъмносин костюм един мъж може да направи впечатление и на английската кралица, казва в интервю пред \"Монитор\" италианският дизайнер Алберто Веделаго. - Както често се случва, най-важните неща в живота се случват случайно... Точно така се случи и при мен. В началото на моя професионален път имах късмета да започна да работя за една от най-важните италиански компании в сферата на мъжката мода. Изведнъж се озовах в свят, който не познавах, изтъкан от култура, занаятчийски традиции и страшно много професионални тайни и тънкости. Останах впечатлен до такава степен, че прекарах в този свят повече от 25 години от живота ми. - Просто бях очарован от това, до което се бях докоснал. Да наблюдавам с какво внимание и с каква шивашка техника се изработваха дрехите, една по една, беше напълно достатъчно да ме убеди, че именно това е моят път. - Когато ме наричат „Маестро\", винаги първоначално приемам с лека усмивка това, защото характерът ми по отношение на това ме прави по-резервиран. Но все пак, това е просто технически най-правилният термин дотолкова, доколкото съм единствения създател на костюми, който в процеса на работа с клиенти обръща много сериозно внимание на културата на елегантността. Вярвам дълбоко, че да се набляга и на този културен аспект е изключително важна мисия, тъй като според мен, ако не се изяснява в детайли какво точно е костюмът, ушит по поръчка, човек рискува да приема мълчаливо избора, наложен от другите и на другите. Това е и което прави модата. - Когато след 25 години учене и работа достигнах до момента, в който да познавам тайните на ушития по поръчка костюм, си дадох сметка, че в моята сфера се мисли единствено за физическите мерки – размер, талия и други. Но всички ние не сме еднакви! Можем да вземем за пример двама близнаци, физически идентични, но със сигурност има нещо, което ги отличава един от друг: личността. Затова реших да измисля метод, който за първи път в историята на шивашкия занаят обръща внимание на един нов елемент – „мерките на личността”. Аз взимам и тези мерки на всеки мой клиент и по този начин им правя костюми, които са наистина по поръчка и по размер. - Няма по-голямо удовлетворение от това клиентите да ми разкажат как дрехите, които съм им направил, са им помогнали да бъдат по-уверени в себе си, да се чувстват по-добре и това да им донесе повече успех в личния и професионален живот. - Да бъдем строги и обективни към собствения си гардероб и да разберем, когато е дошъл моментът да изхвърлим старите дрехи от него. Често хората са привързани към дрехите си, които са може би с отлично качество, но не си дават сметка, че тези костюми вече са отминали, отживели от естетическа гледна точка, а също и от гледна точка на начина, по който стоят, след като са били носени. Когато ги облечем, те самите изглеждат стари и износени. Достатъчно е да се замислим за дължината на сакото, която днес е с поне 15 см по-къса в сравнение с преди, или за кройките, които днес са много по-различни. Проблемът е, че хората не се поглеждат обективно в огледалото. Това е най-основният момент в лекциите ми по елегантност. Единствено преодолявайки тази умствена бариера, можем напълно да се възползваме от предимствата, които елегантността предлага, започвайки със самочувствието преди всичко. - България е страна, която заобичах от първия ден, в който стъпих тук. Спомням си Италия от 60-те години на миналия век, когато, въпреки икономическите трудности, имаше огромно желание за работа, за учене и прогрес. Днес, когато имам късмета да пътувам по цял свят, мога смело да заявя, че България има огромен потенциал, защото има хилядолетната си история назад във времето, религиозна култура и нация, която все още има морални ценности, които на много други места са изгубени. - Ще отговоря с една фраза на Коко Шанел, която според мен е най-големият гений в света на елегантността: „Модата преминава. Стилът остава\". И ето, затова и аз се занимавам именно със стил. - При мъжете това е да имат готов винаги един тъмносин костюм от чиста вълна, направен по поръчка за тях, бяла риза от чист памук и тъмна вратовръзка, но не много широка. Облечен така, мъжът може да се срещне с когото и да е, дори и с английската кралица, без да направи лошо впечатление. Алберто Веделаго е италиански дизайнер и стилист. Той има 30 години опит на международната модна сцена. Започнал е своята дейност като мениджър във Forall Group , към която принадлежи прочутият бранд Pal Zileri. Kоординирал e процесите на изработка, стилизиране и маркетинг, и е управлявал над 150 магазина на марката цял свят. Той основава свой лебъл – Accademya.   Италианският дизайнер Алберто Веделаго е известен като Маестрото на елегантността, тъй като създава индивидуален стил за всеки мъж. Той определя себе си като Personalitailor – шивач на личността. При персоналното създаване на дрехата Веделаго се съобразява с личността, характера и вътрешния свят на човека, не само с физическите му размери. Маестрото е приел за своя лична мисия популяризирането на италианската философия за елегантност. Той преподава урок по добър вкус на мъжете от различни точки на света, включително и в България. Веднъж месечно Веделаго идва в ателието си в София, за да предава и споделя своя опит чрез лични срещи и лекции.", "date": "2018.07.21", "title": "Дизайнерът Алберто Веделаго: Хората не се поглеждат обективно в огледалото"}
{"url": "https://www.monitor.bg:443/bg/a/view/skoda-rapid-e-osvejena-i-oshte-po-praktichna-105814", "text": "Skoda Rapid беше представена през 2012 г. най-напред с каросерия лифтбек. Благодарение на просторния си салон, големия си багажник и достъпната цена, Skoda Rapid бързо привлече много клиенти. Година по-късно се появи Rapid Spaceback. Неотдавна чехите от Skoda решиха да актуализират и двете версии на Rapid, като сега моделът изглежда още по-свежо, задвижва се от нови двигатели на марката и е оборудван със съвременни системи за свързаност и безопасност, налични в гамата. Новата Skoda Rapid не е променена радикално. Както и преди, тя се характеризира със семпъл дизайн и стилни прави линии на каросерията. Оригиналната радиаторна решетка е леко освежена. Продълговатите фарове вече са допълнени със завиващи светлини със светодиодна оптика. През цялата броня се простира въздухозаборник, но формата му сега е различна и са се появили нови фарове за мъгла. Предният капак се врязва в решетката и точно там е поставено логото на Skoda. Отзад обновеният модел се различава по модифицираните фарове. Ако отворите капака на резервоара за гориво, ще намерите специална стъргалка за лед. Базовата версия е оборудвана с 15-инчови джанти, а като опция се предлагат колела с диаметър до 17 инча. Салонът на Rapid е направен в познатия стил на Skoda. Пластмасата може да не е най-меката, но е износоустойчива. Правоъгълните дефлектори на вентилационната система са запазени. Има нов волан с три спици, който в най-високата версия е облицован с перфорирана кожа. Големите циферблати на приборите също са нови, а в тях скалите са направени в класически стил. Екранът на бордовия компютър е поставен в средата на централната конзола, украсен с черна лакирана пластмаса в по-високите версии. Някои от бутоните също са нови. Те са подредени рационално и не се изисква време за да свикнете с разположението им. На централната конзола има нов 6,5-инчов цветен сензорен дисплей на мултимедийната система. В салона има множество различни отделения за малки предмети - ниша в централната конзола, кутия в подлакътника, джобове на вратите със специални подвижни кошчета и джобове на гърбовете на предните седалки. Воланът се регулира в дълбочина и по височина, а седалката на шофьора се настройва и по височина. Благодарение на големите интервали на регулиране на шофьорската седалка, зад волана могат удобно да седнат водачи дори с висок ръст. Формата на седалките е ергономична и за хора с едро телосложение. Под седалката на водача се намира отделение с флуоресцентна оранжева жилетка. Предните седалки са доста удобни и имат добра странична опора. Видимостта напред и настрани е добра, но при версията лифтбек високият заден капак донякъде пречи при заден ход. Силата на Rapid е просторният интериор. Дори ако отпред седят високи хора, на втория ред  има достатъчно място за краката и главите на хората с височина до 1,90 метра. Салонът е достатъчно широк в областта на раменете, така че отзад могат да седнат трима пътници със средно телосложение. Обемът на багажника на версията лифтбек в обичайното си състояние е 550 литра, а при сгъване на задните седалки нараства до 1490 литра. При Rapid Spaceback обемът на багажното отделение от 415 литра е сред най-големите в този сегмент, а при сгънати задни седалки нараства до 1380 литра. Множеството умни решения допълват щедрото товарно пространство. Като опция при Rapid Spaceback се предлага багажник с двойно дъно, който разделя товарното отделение на две хоризонтални нива за по-голямо удобство. В багажника на Rapid има под с две повърхности, като едната е гумирана и е много практична ако се превозват мръсни товари. Освен това е осигурен комплект от закрепващи мрежи. Двигателната гама на Skoda Rapid е претърпяла сериозни промени. Нови са 1,0-литровият 3-цилиндров бензинов турбомотор 1.0 TSI, който се предлага в два варианта на мощност от 95 и 110 к.с. И двата двигателя са много пъргави и работят доста гладко, макар и не прекалено тихо. Освен това тези двигатели имат висок въртящ момент в средния диапазон. Моторът с 95 к.с. развива максимален въртящ момент от 160 Нм в широкия интервал от 1500 до 3500 об/мин, което е подобрило и динамичните характеристики. Ускорението от място до 100 км/ч отнема 11,0 секунди, а разходът на гориво в комбиниран цикъл е намалял до 4,5 л/100 км. Най-мощният двигател за Rapid остава 1,4-литров бензинов турбомотор със 125 к.с. и 200 Нм въртящ момент, който се комбинира със 7-степенна автоматична скоростна кутия с двоен съединител DSG. В дизеловата гама остава само един мотор – 1.4 TDI с мощност 90 к.с. и въртящ момент 230 Нм при 1750-2500 об/мин. Двигателят работи шумно, но вибрациите не се усещат. Ускорението от 0 до 100 км/ч отнема 10,0 секунди, а разходът на гориво в смесен цикъл е едва 4,1 л/100 км. Стандартно двигателят се комбинира с 5-степенна механична скоростна кутия, а като опция се предлага 7-степенна автоматична скоростна кутия DSG с два съединителя. На пътя Skoda Rapid е послушна и се контролира с лекота. Сцеплението с асфалта е много добро, колата е стабилна, а управлението е прецизно и отчетливо. Не трябва да забравяме, че Rapid лифтбек е семеен автомобил и не е предназначен за високи скорости в завоите, таке че ако го пришпорите, се появява типичното недозавиване, характерно за колите с предно предаване. Rapid Spaceback има по-добро пътно поведение, особено в завоите. Удивително Skoda Rapid вози комфортно по лоши настилки пътища, което я прави много подходяща за нашите пътища. Окачването е еластично, а неравностите на пътя се усещат само във версията със 17-инчови колела. Дупките се поглъщат гладко, макар и шумно. Благодарение на тези настройки, наклоняванията в завоите са сравнително малки. Салонът е с добра шумоизолация и при високи скорости вятърът почти не се чува. У нас най-достъпната версия Fresh на новата Skoda Rapid Spaceback започва от 22 333 лева и е оборудвана с централно заключване, електрически стъкла, климатик, радио с 6,5-инчов цветен сензорен дисплей, 6 въздушни възглавници, ABS и стабилизираща система ESP с помощна функция при потегляне по наклон, система за следене на налягането в гумите и др. Ако изберете специалната версия Edition от цена 26 767 лева, оборудването е допълнено с климатроник, заден парктроник, адаптивни фарове, темпомат и др. За първи път срещу допълнително заплащане са достъпни безключов достъп и стартиране на двигателя, автоматична спирачка, система за разпознаване на умората на водача и много други. ", "date": "2018.07.21", "title": "Skoda Rapid е освежена и още по-практична"}
{"url": "https://www.monitor.bg:443/bg/a/view/zvezdna-semejna-idilija-na-plaja-snimki-105990", "text": "Лятото е в разгара си и нуждата от няколко дни на плажа не подминава родните знаменитости. Докато някои се осмеляват да хващат тен без грим, други да позират по пясъка с пухкави коремчета, то трети се гордеят да се порадват на слънчевите лъчи в компанията на мама и тате. Оказва се, че след Коледните празници, летните ваканции предлагат най-голям терен за семейна сбирка. „Монитор“ направи бърз обзор на звездите, които избраха да разпуснат с коктейл в ръка, кръстосали крака на шезлонг, слушайки с носталгия изречения от типа „Ей, какви плажове имаше на времето“ от родителите си. Сред първите знаменитости, умилили феновете си със семеен кадър от морето, е Звездата от „Откраднат живот“, която слага престилката на д-р Зорница Огнянова, си открадна цял месец край морските вълни. След двугодишна пауза от летните ваканции заради натоварения й професионален график, тя се отдаде на заслужена почивка в бургаското селце Варвара, сгушено в подножието на странджанския връх Папия. Това е и една от любимите морски дестинации на 28-годишната красавица. „Там е много усамотено, много различно – само скали и змии“, споделя пред „Монитор“ тя. За такъв дълъг период не липсват и приключения. Възпитаничката на проф. Атанас Атанасов дори е заставала очи в очи със змия, докато хваща тен както майка я е родила. „Аз съм нудист и обичам да се пека навътре върху скалите. Изведнъж от другата страна се появи една змия, да се пече до мен. Беше с много интересна окраска, като усойница, не като обикновените водни змии. Пробвах да я напръскам с минерална вода, но не се получи. Стреснах се и си тръгнах“, разказа ни Диана. По време на едномесечния си престой във Варвара тя приема скъп гост за седмица – своята майка, чийто настоящ адрес е в гръцката столица Атина. Двете споделят много морски спомени, тъй като майката на Димитрова е от с. Българево. Навремето бременната й майка тръгва от там на гости на сестра си, мислейки, че до голямото събитие й остава още месец, но по пътя малкото човече Диана напира и се налага двете с нероденото бебе да стигнат до болницата в Добрич. Детството на актрисата пък преминава при баба и дядо в Кайнарджа, в граничната зона с Румъния. Пътят от всяко от тези места до морето е горе-долу от единия край на София до другия без трафик, така че плажът е бил задължително занимание. „Първият ми спомен е от първото ми ходене на морето, когато съм била на около годинка. Мама ме е завела и е започнала да ме плиска, а всичко ми изглеждаше огромно и синьо, беше много страшно“, спомня си тя. също се отби до морския бряг с любимите си хора. 41-годишната звезда от „Дъвка за балончета“ избра да прекара част от ваканцията си с мама и татко. За това се похвали самата тя в профила си в социалните мрежи, като публикува снимка с двамата си родители.„На море с мама, татко и дете? Всичко е ясно. Шарен чадър в свободната зона, нарязана праскова на плажа, само десет минути във водата,защото още не е „стоплена“, от два до четири се спи (или чете), лека следобедна разходка, ранна вечеря на фона на I’m a woman you are a man? И от девет - мач! Някои неща наистина са безценни! Не, не съм на луксозно, на по-хубаво съм!“, написа актрисата под кадъра. направи кратка пауза от музикалната сцена, за да се наслади на Френската Ривиера в компанията на двете най-важни жени в живота си – дъщеря й Марая и майка й Йорданка. Изпълнителката на „Червеният картон“ и семейството й се отдадоха на почивка в емблематичния 5-звезден хотел „Ермитаж“, който се намира в непосредствена близост до прочутото казино в Монте Карло и неведнъж е давал подслон на звезди като Ким Кардашиян и Енрике Иглесиас. Звездата на „Пайнер“ не пропусна да споделя по няколко снимки и клипчета на ден от пътуването, но в центъра бяха чаровната й наследница и майка й, която обра овациите за външния си вид , макар да е „баба“. В списъка със забавленията на Мария, Марая и Йорданка в Монако влизат разглеждане на забележителностите, сред които парка на принцеса Грейс и порт Херкулес, разходка с мото рикша и гастротуризъм. За Мария пътуването не е нещо необичайно, особено през последните месеци. Тя често отскача до Великобритания, където живее новият й приятел, който върти бизнес зад граница. „Чувствам се много добре, много обичам човека до мен и това си личи. Той е един изключителен мъж като интелект, много е близък като години до мен, естествено аз изглеждам мъничка и крехка до него. Много е възпитан, от прекрасно семейство е и погледа ни към живота е един и същ, а и той като мен е абсолютен работохолик, така че се допълваме някак“, категорична е Мария. също е привърженик на семейните ваканции. В ролята на пръв другар на чаровната брюнетка за екскурзии влиза нейната майка Михаела. Това стана ясно наскоро, когато звездата от фентъзи сагата „Дневниците на вампира“ поздрави жената, която я е дарила с живот с трогателно обръщение и връщане към старите ленти в социалните мрежи. Поводът беше Денят на майката. „Как можеш да изразиш с думи огромната благодарност, която изпитваш към майка си? Как й благодариш за всички жертви, които е направила заради теб? Колко много значат за теб нейните грижи и любов? Трудно е. Нашите майки и нашите най-добри приятелки... Можем да пробваме със снимки, защото вярвам, че спомените са безценни. Обичам те, мамо, до луната и обратно!“, гласи част от изповедта й. Макар това лято двете още да не са посетили морския бряг, колекцията от семейни снимки сочи, че те следват такава традиция. В момента 29-годишната красавица се забавлява на плажа с колеги, сред които актьорът Вин Дизел. Почитателите на Добрев у нас пък вече тръпнат в очакване тя да се завърне на родна земя. Въпреки натоварения си график, да се отбива в България поне веднъж годишно е традиция за Нина, чието семейство се установява в Канада, когато е едва на 2 години. „От най-ранна възраст се прибирам почти всяка година, за да виждам баба, дядо и роднините. Има много талантливи българи, но аз съм една от малкото в световния шоубизнес с български корени. Усещам много национална гордост, любов и подкрепа, когато съм там\", споделяла е неведнъж тя. Звездното дуо в лицето на която придоби популярност след участието си в „Гласът на България“, също намират време за съвместни почивки край плажа. Като всеки женски тандем, особено в графата „майка и дъщеря“, певиците често се отбиват за спа процедури в различни популярни курорти. Миналото лято, навръх 44-ия рожден ден на Глория, двете се настаниха в луксозен хотел в в курортното селище Белек, Турция. Тогава звездата на „Пайнер“ получи специална изненада от дъщеря си. Точно в полунощ двама сервитьори поднесоха на изпълнителката на „Можеш ли да ме обичаш“ бутиков плодов сладкиш с две свещички. След това Глория се фокусира върху професоналните си ангажименти, а Симона разпуска с приятели на родното Черноморие. Тази година двете още не са хващали тен рамо до рамо, но се очаква това да стане до края на август. Морето е притегателна сила за срещи и за и колежка Ивелина Колева. Двете успяха да прекарат време заедно в Слънчев бряг миналия месец. Бъдещата майка посрещна Ивелина и племенницата си Виктория за кратка ваканция. „Обичам времето, прекарано в компанията на моята сестра и винаги, когато имаме възможност с нея, се събираме между концертните ни изяви - дали в София, дали в Добрич или лятото край морето. Така си подаряваме няколко дни заедно“, споделя Колева. Преди и след това бременната Преслава не пропусна да посети морето със своя любим и баща на детето й – бизнесменът Павел Лазаров. Двамата стоят далече от зоркото око на папараците и отмарят на девствени плажове по родното Черноморие и в Гърция. Преди това двойката смени за дълъг период от време комфорта на домашния уют с палатки в планината.", "date": "2018.07.21", "title": "Звездна семейна идилия на плажа (СНИМКИ)"}
{"url": "https://www.monitor.bg:443/bg/a/view/iva-karamancheva-i-georgi-mihalkov-lubov-za-9-jivota-105861", "text": "Когато двамата се венчават, той й обещава, че ще бъдат заедно и в следващите девет живота. Тя пък и досега има чувството, че са се срещали в някой предишен, защото без да са изговаряли важните неща, те се осъществяват, сякаш са ги планирали внимателно по-рано. Никога не й се е налагало да формулира на глас какво иска – с този човек то просто й се случва. Ива Караманчева и Георги Михалков, Ин и Ян, актриса и режисьор... Жоро често подозира, че Ива е способна да чете мислите му. Всъщност с тази дарба е благословена нейната героиня в спектакъла „Мисли наум“ на Наталия Дукова – най-новия спектакъл в афиша на „Сълза и смях“ с участието на Караманчева. С него тя закри сезона, докато Михалков все още репетира продължението на култовата пиеса „Догодина по същото време“ от Бърнард Слейд. „Всяка година по същото време“ ще се появи на сцената на столичния Сити Марк Арт Център в началото на октомври със същите любими актьори, с които той работи и в първата част на историята – Лилия Маравиля и Христо Шопов. След това на артистичното семейство предстои пореден общ проект – по текстовете на писателя Валентин Караманчев „Черешова задушница“ и „Траано“. „Отдавна ме човърка идеята да направя а и Жоро е запленен от езика на произведенията му – двамата имат силна връзка, търсят се и общуват с удоволствие. След намерението за доста по-мащабно представление, реших да играя вабанк и да пробвам да изляза на собствена отговорност с моноспектакъл, който ще е частен проект“, обяснява актрисата. „Черешова задушница“ е най-известният роман на дядо й и Ива вече се е престрашила да се хвърли във вълнуващата съдба на персонажите; „траано“ пък е традиционна закуска от пиринския край, която нейната баба приготвя по рецепта на своята баба – хората там са я хапвали рано-рано, когато изгрее Зорницата и трябва да се тръгва за бране на тютюна. С дядовци писател публицист и спортен анализатор международник, Ива Караманчева не е и предполагала, че ще се обрече на сцената и се готви да навлезе в журналистическото поприще, когато веднъж по случайност придружава своя съученичка за заниманието й в театрална студия. „Влязох там да гледам уж отстрани и...повече никога не излязох“, накратко формулира резултата тя. Завършва театралния колеж „Любен Гройс“ – насочва се натам, защото иска непременно да учи при Цветана Манева. Сред най-важните уроци, усвоени от голямата актриса, са да бъде абсолютен работохолик, да преследва целите си докрай и да не си оставя магарето в калта. Класът на Караманчева се оказва особено важен и за самата Цветана Манева, защото по онова време тя се разделя с преподаването в колежа, поема доста негативи, но доказва, че каквито и взаимоотношения да има с институциите, връзката с възпитаниците й няма да се промени и им дава нагледен пример за всеотдайност. По-късно Ива изкарва и НАТФИЗ – специалност „Театър на движението“, а когато преди няколко години големият мим Вельо Горанов се опитва да възстанови театър „Движение“ в Сълзата, тя е в ядрото, което трябва да оформи бъдещата постоянна трупа. Но проектът така и не получава подкрепа за повече от един сезон... Като студент по режисура във ВИТИЗ Жоро Михалков се явява на конкурс да продължи образованието си в чужбина – и  отпусната за всички висши училища по изкуства у нас. Заминава за необятната страна, ала киноинститутът в Пекин не оправдава очакванията му и българинът се прехвърля в тамошната спортна академия. Овладява до съвършенство бойни изкуства с профил тай дзи, постига отлични оценки, когато обаче настават промените в България, стипендията секва и той се озовава без пукната стотинка в другия край на света. За да си изкарва прехраната, в продължение на шест години и половина преподава бойни спортове, докато приключи с обучението си. А преди да се завърне тук и да „заработи“ и режисьорската си диплома в класа на проф. Красимир Спасов, понеже е и полиглот, две години се подвизава като актьор във Франция. ...Пътищата на Ива и Жоро се пресичат в Старозагорския театър „Гео Милев“, където преди време тя е щатна актриса. Режисьорът поставя там „Еквус“ от Питър Шафър: Ива е момичето, Джил Мейсън, а неин партньор в главната роля е Ангел Генов, синът на незабравимия Антоний Генов. Получава се изключителен спектакъл – толкова впечатляващ, че група от трийсетина тийнейджъри, които влизат на предпремиерното представление, оттам нататък на излизане си купуват билети за всяка следваща дата. Младежите знаят репликите наизуст и придружават екипа дори по турнета. Тогава Михалков и Караманчева много си допадат като колеги, но това за момента е всичко. Чак година по-късно, когато той пристига пак в Града на липите за опреснителни репетиции, двамата се преоткриват. На Цветница – именния ден на Ива, на вратата на квартирата й се звъни и Жоро се присъединява към купона. „После така и не разбрахме кога другите са си тръгнали. Погледнахме се и точно в този миг ни стана ясно, че един ден ще имаме семейство. Случи се за части от секундата“, спомня си тя. Чувствата избухват от втори поглед, но толкова рязко, че вторият е сякаш първи... Скоро след това влюбените си казват, че ако имат дете, то ще се казва Алгара – на старобългарски името означава „желана“ или „божи хълм“, а и така се нарича майката на актрисата. „Когато забременях, лекарите твърдяха, че ще е момче и чакахме...Борис. Дори не сме обсъждали женски имена освен споменаването в онзи разговор няколко години преди събитието“, разкрива Ива. Днес дъщерята Алгара е вече на 12 години и има зад гърба си две сериозни роли в приказки на Радиотеатъра. Жоро Китаеца, както го наричат някои колеги – логично! – изповядва будизма и е вегетарианец. „Той е с изключително взривна енергия, която трябва да изразходва, иначе става опасен за себе си и света. Будистките практики му позволяват да я канализира и използва както трябва“, отбелязва съпругата му. В семейството се допълват: Михалков е активен много рано сутрин, става в 4 часа и тренира, денят му започва в 6 и за да поддържа този ритъм, си ляга рано; тя пък се развихря вечер, а сутрин може да се наспи спокойно, защото знае, че той е поел детето. Ива ежедневно получава от половинката си свидетелства за любов. „Всеки път, когато не успявам да се справя с нещо и установявам, че той го е направил, е един вид обяснение в любов. Сутрин като стана и и детето е нахранено – това е обяснение в любов“, категорична е актрисата. В навечерието на премиерата на „Мисли наум“ екипът има инфарктен момент с осветлението. Без въобще да се налага някой да го вика, именитият режисьор Георги Михалков пристига, нарежда прожекторите и им осигурява възможно най-ефектното художествено осветление. Макар че предишната вечер е имал в родната Варна предпремиера на свой спектакъл – „Изборът на Марта“ от Жорди Галсеран. Ива го държи здраво стъпил на земята: без нея, признава Жоро, отдавна да се е отделил от света в някой тибетски манастир. В множество проекти съпрузите са работили заедно. Главно от режисьора идва и импулсът Караманчева да следва „Театър на движението“ – знае, че тя „го носи в себе си“, неслучайно в неговата постановка на Чеховата „Чайка“ е решила ролята на Маша изцяло като танц. Преди да завърши, Жоро я хвърля в дълбокото, възлагайки й хореографията на два свои спектакъла, които продължават да живеят – „Табу“ в театър „Възраждане“ и „Краят на градината“. Скоро навярно ще се възстанови и хитът „Всичко, от което имаш нужда“ с Ива и Филип Аврамов. А всичко, от което има нужда самата актриса, освен семейството и значимите професионални ангажименти, са...пещерите. Пещерняк по призвание от 13-годишна, тя вдъхва ирационален страх у съпруга си, че слизайки в тъмното, няма да излезе повече. И в началото той с часове обикаля около пещерите, докато групата се появи на бял свят. Все още не й прави компания под земята, но пък обожава съвместните преходи из Пирин и врачанския Балкан и под нейно влияние напоследък предпочита да нощува не в хижа, а на палатка...", "date": "2018.07.21", "title": "Ива Караманчева и Георги Михалков – любов за 9 живота"}
{"url": "https://www.monitor.bg:443/bg/a/view/shtampovaha-pametnika-na-svobodata-vyrhu-kuhnenska-hartija-106003", "text": "Снимка на Паметника на свободата на връх Шипка, отпечатана върху найлонова обвивка на ролка с домакинска хартия, взриви социалните мрежи. „Находката“ е от магазин в Казанлък, но най-вероятно е пусната в употреба из цялата страна. В магазинчето има и други „иновационни“ хрумки на неизвестните рекламисти – сред тях е и Рилският манастир, споделиха сблъскали се с тях. Директорът на националния парк – музей „Шипка Бузлуджа“ в Казанлък, д-р Чавдар Ангелов е категоричен, че до момента никой не се е обръщал към него или колегите му, за да поиска разрешение образът на българската светиня да бъде използван за търговски цели. От музея обмисляли каква да бъде официалната им реакция. От „Завод за хартия „Белово“ АД в град Белово са категорични, че подобен продукт не е произведен при тях. В градчето имало още няколко далеч по-малки производители, възможно е те да са си позволили тази недомислица, коментира техническият сътрудник Георги Цветанов пред „Монитор“. Връх на цинизма е че този вид опаковки се предлагат с 50-процентно намаление на цената, коментират потребителите във Фейсбук.", "date": "2018.07.21", "title": "Щамповаха Паметника на свободата върху кухненска хартия"}
{"url": "https://www.monitor.bg:443/bg/a/view/jylt-banski-na-laleta-105992", "text": "Рекордните жеги дават повод на всеки да мечтае да остане само по бански, а модните тенденции това лято са повече от приятни на фона на шантавите предложения при мъжките колекции. Изборът на място за почивка е лесен – имаме нужда от кристални води, златен пясък и добър хотел или може би къмпинг. Но дилемата кои дрехи и аксесоари да намерят място в малкия куфар, може да затрудни всяка дама. Все пак независимо дали ще посетим близкото заведение, ще се разходим по алеята или просто ще извървим пътя от хотела до плажа, визията ни винаги трябва да е безупречна. Отговорът на въпроса на какъв бански да заложим през този сезон е един – ЖЪЛТ. Дали защото според китайския календар 2018-а е годината на Жълтото земно куче, или просто защото на дизайнерите им писна от 50 нюанса розово, които диктуваха миналата година, Трябва да се има предвид, че не става въпрос за бледожълто или за горчица, а за неонов нюанс. Като топпредложения са половинките, с вариации с дълбока долна част, което е добра новина, тъй като те скриват излишните мазнинки. Следвайки тенденцията филмовите гиганти и стрийминг платформите да се фокусират върху разработката на комиксите, дизайнерите също се обърнаха към този похват за банските костюми. Ще сте в крак с модата, ако дефилирате по плажната ивица в щампи, наподобяващи кориците на комикс. Другата интересна тенденция, която се зароди това лято, е Често тя е само в горната част или импровизира джобове, но със сигурност контрастира добре на свежи цветове като жълтото, розовото, оранжевото и прочие. Красив комплект, който е в унисон с вашата фигура, винаги е добра инвестиция – затова бъдете внимателни и в избора на модела. Добрата новина е, че с голямото разнообразие на пазара, всяка жена може да подчертае формите си и да прикрие недостатъците си. Важно е да се спомене, че противно на масовото убеждение, че целият бански създава илюзия за по-тънка талия, това не е така. При положение че не харесвате фигурата си, не купувайте такъв. Тъй като разходката до близкия бар за коктейл е почти задължителна, не забравяйте да помислите и за Плажното парео навярно винаги ще е на мода в горещите дни. Дали ще се върже като рокля, пола или просто ще се наметне, пареото си остава най-удобното решение за лятната почивка. Единствената разлика тази година е, че не трябва да търсим най-крещящия и цветен шал, а трябва да съчетаем шарката с тази на банския костюм. Що се отнася до туниката - колкото по-къса и по-широка, толкова по-добре. Това е идеалният вариант за горещите дни, тъй като материята е лека и полупрозрачна, което съчетава две желани максими - удобство и сексапил. Що се отнася за шарката, флоралният принт е препоръчителен. Слънчевите очила са най-важни за горещите дни. Да, те са стилни и модни, но главното им предназначение е наистина да пазят зрението ви от лъчите, а и те от образуване на бръчки. Що се отнася за модела – тази година отново заложете на ретро стила. Ако забравите слънчевите си очила, винаги може да сложите шапка с голяма периферия. Не взимайте бижута на плажа или поне ги запазете за нощните си изяви. Вече не е модерно да си с големи обеци на морето или с някакъв масивен гердан. На плажната ивица по-малкото е повече. Единствено може да си позволите някоя шнола тип „цвете“ в косите си, която да ви предаде допълнителен блясък.", "date": "2018.07.21", "title": "Жълт бански на лалета"}
{"url": "https://www.monitor.bg:443/bg/a/view/toplo-no-kato-prez-ranna-esen-i-prez-uikenda-106004", "text": "В събота ще преобладава слънчево време, с временни увеличения на облачността, по-значителни над Източна България, в следобедните часове - и над планинските райони. Само на отделни места ще превали краткотрайно. Северозападният вятър временно ще отслабне.  Температурите слабо ще се повишат и максималните ще бъдат между 28 и 33 градуса. Над Черноморието ще преобладава слънчево време, с временни увеличения на облачността. На места, главно по северното крайбрежие, ще превали и прегърми. Ще духа до умерен северен вятър, който след обяд ще отслабне. Максималните температури на въздуха ще са от 27 до 30 градуса. Температурата на морската вода ще е 23-25 градуса. Вълнението на морето ще бъде 1-2 бала. Над планините ще преобладава слънчево време, с временни увеличения на облачността, по-значителни след обяд. Само на отделни места ще превали краткотрайно. Ще духа умерен северозападен вятър. Максималната температура на височина 1200 метра ще е около 22 градуса, на 2000 метра - около 15 градуса. Атмосферното налягане ще е малко по-ниско от средното за юли и слабо ще се повиши. В неделя, 22 юли, ще преобладава слънчево време, с временни увеличения на облачността, по-значителни над Източна България, в следобедните часове - и над планините и планинските райони. Само на отделни места ще превали краткотрайно, възможно е и да прегърми. Температурите ще се повишат още и максималните ще бъдат между 30 и 35 градуса.", "date": "2018.07.21", "title": "Топло, но като през ранна есен и през уикенда "}
{"url": "https://www.monitor.bg:443/bg/a/view/iranskijat-kasapin-ot-germanija-otkazva-da-govori-106006", "text": "Нападателят, ранил с нож няколко пътници в автобус в германския град Любек вчера, преди да бъде задържан, отказва да говори пред следователите. Това съобщи тази нощ говорителката на градската прокуратура, цитирана от ДПА. Към 34-годишния мъж се подготвят обвинения в опит за умишлен пожар, извършване на опасни наранявания и въоръжено нападение. По думите на говорителката Ула Хингст мъжът е родом от Иран, има германско гражданство и живее в Любек. Използвайки кухненски нож, иранецът е ранил в претъпкания автобус десетима човека, трима от които тежко, каза още говорителката. Петима от ранените са настанени в болница. Според Хингст и други официални представители в Любек засега няма данни, че извършителят е радикализиран и е малко вероятно мотивите му да са били терористични. Осем души бяха ранени, трима от които тежко, при нападение с хладно оръжие в автобус в северния германски град Любек. Според очевидци, цитирани от местното издание, автобусът пътувал за близкото селище Травемюнде, когато пътник внезапно хвърлил на земята раница, от която излизал дим. След това извадил нож и нападнал пътниците. Шофьорът, който също бил нападнат, рязко спрял и отворил вратите, за да могат хората да избягат, написа \"Любекер нахрихтен\". През последните години Германия, както и други западноевропейски страни, често стават сцена на тероризъм. Последната кървава трагедия се случи на 7 април в градчето Мюнстер, когато бус се вряза в клиенти на заведение на главната пешеходна улица в града. Тогава загинаха четирима и ранените бяха десетки. Най-кръвопролитен обаче беше атентатът от 19 декември 2016 г. на коледния базар в Берлин. Тогава терористът Анис Амри се вряза в множеството на базара с откраднат камион, като преди това бе убил полския му шофьор. При безразборната атака загинаха 11 души, а 70 бяха ранени. ", "date": "2018.07.21", "title": "Иранският касапин от Германия отказва да говори"}
