{"url": "https://www.monitor.bg/bg/a/view/strah-v-s-ravnec-dvegodishnijat-orlin-e-otvlechen-za-organi-obob-sht-enie-160165", "text": "Близо две денонощия няма и следа от 2-годишния Орлин, който изчезна мистериозно от стопански двор в покрайнините на бургаското село Равнец. Полиция, пожарна и десетки доброволци издирват детето от неделя вечерта, но без никакъв резултат. Униформените работят по всички възможни версии, но никой няма логично обяснение какво се е случило с невръстното дете. То сякаш се е изпарило. \"Това е голяма мистерия, просто абсурдно и нелогично. Не е възможно едно дете така да изчезне, при това в присъствието на десетина души\", коментираха с недоумение запознати с разследването. Заради липсата на разумно обяснение поне към момента в село Равнец са плъзнали зловещи слухове, а местните жители са в паника. Според хората Орлин е бил следен и отвлечен, най-вероятно заради престъпна търговия с органи. \"Някой го е набелязал предварително. Детето не можеше да говори и влачеше едното краче. Имаше вроден недъг и трудно се придвижваше, не е като другите деца - не може да избяга, нито да се развика. Отвлекли са го или за органи, или за да го експлоатират като просяк в чужбина\", споделят част от версиите си съседи на семейството. Кметът на Равнец Христо Колев също не крие притесненията си в тази посока. \"Повечето от хората смятат, че детето е отвлечено. Веднага след като изчезна, много от местните жители ми разказаха как два-три дни по-рано забелязали някаква черна кола да обикаля селото на бавен ход. Не допускам, че си измислят\", коментира кметът Колев. Малкият Орлин изчезна около 17,30 часа в неделя по време на празненство за рожден ден. На тържеството били поне дузина хлапета, повечето по-големи, както и възрастни. Там били майката и бащата на Орлин и дядо му. Техен съсед е последният, който е видял момчето да си играе на черен път до двора, но после го видял как отново се връща при другите деца. Майката твърди, че детето й изчезнало, докато тя влязла в стаята да нахрани най-малкото си дете пеленаче. \"Няма къде да отиде, нито да се скрие. Наоколо всичко е голи полета, хълмове и лозови масиви. Няма гори, язовири или реки. Всичко е обходено метър по метър, претърсени са и къщите в селото, но никаква следа от детето не е открита\", казаха доброволци, които участват в операцията. Целия район е бил облетян с хеликоптер, няколко пъти е пускан и дрон. От вчера в операцията участват и двама доброволци от столицата с парапланер и делтапланер. Екипи на Гранична полиция пък са обходили пеша километри с термокамери, които не са засекли нищо. Близо 100 души търсят от два дни и две нощи момченцето. \"Страхуваме се, че някой е взел сина ни и го е качил в каруца или в кола. Но по ми се вярвам да са били с каруца, защото тука много такива има и не им обръща никой внимание.  Никога не е оставал сам, не е бил вън, а в двора, а той е заграден. С него имаше поне 6-7 други деца, не е бил сам\", разказа бащата на детето.  Семейството има общо 14 деца. Четирите най-големи са от предишен брак на майката, а останалите десет - от сегашния й съпруг. С бившия си тя живяла в поморийското село Горица, а след като се омъжила повторно, се преместила в село Кошарица. Там обаче бащата на Орлин имал проблеми с роднини и през декември миналата година семейството натоварило каруцата и се преселило в Равнец при роднини на майката.  ", "date": "2019.03.19", "title": "Страх в с. Равнец: двегодишният Орлин е отвлечен за органи (ОБОБЩЕНИЕ)"}
{"url": "https://www.monitor.bg/bg/a/view/11-500-begylci-ot-zakona-opitali-da-shtipnat-prez-granica-prez-2018-g-temata-160162", "text": "Близо 11 500 бегълци от закона са направили опит да напуснат страната. От заявените за общодържавно издирване по различни разследвания, са били заловени на изход от страната на различните контролни пунктове. Това става ясно от публикуван отчет на МВР за 2018 година, който е за изпълнението на програмния бюджет на министерството. От множеството таблици там се установява, че силовото ведомство е обявило за общодържавно издирване 18 137 лица. От тях издирени и снети от издирване са 17 992 лица от всички категории, включително с натрупване от предишни периоди. Търсените от МВР хора са били по общо 14 критерия, сред които дори неплащане на издръжка, задължения към държавата и неявяване по дела. От отчета става ясно, че 11 432 лица са били заловени на гранично-пропускателните пунктове, най-вероятно при опит да напуснат страната. „Не можем да бъде категорични, че всички спипани на границата са искали да избягат. Има хора, които дори не са знаели, че са издирвани по заведени срещу тях досъдебни производства, и са тръгнали на почивка. При проверката са осъзнали, че МВР ги търси. Според данните през 2018 г. в структурите на МВР са разследвани общо 161 084 досъдебни производства, от които 144 197 са били по общия ред и 16 887 са били бързи производства. При такива сериозни цифри се случва някой да не е бил известен или просто да не знае, че срещу него има разследване въпреки законовите изисквания, които ни задължават да информираме гражданите“, обясниха от МВР за „Монитор“. От там се похвалиха, че са задържали и 799 чужди граждани, които също са били обявени за издирване от други държави. Те са били жители на трети страни, различни от държавите в Европейския съюз. Колите, които са били откраднати и също са обявени за издирване, са били 575. Автокрадците са се опитали да ги изнесат зад граница, но са били заловени на пунктовете. Предполага се, че те е трябвало да бъдат изнесени към страни, които са извън Европейския съюз, както и към такива от Арабския свят.", "date": "2019.03.19", "title": "11 500 бегълци от закона опитали да щипнат през граница през 2018 г. (ТЕМАТА)"}
{"url": "https://www.monitor.bg/bg/a/view/pochina-bivshijat-ministyr-na-obrazovanieto-doc-igor-damjanov-160166", "text": "Почина министърът на образованието в правителството на НДСВ доц. д-р Игор Дамянов. Новината за кончината съобщи неговият бивш съпартиец Владимир Дончев. \"Отишъл си е Игор Дамянов, добър учен и почтен човек. Работеше тихо и без шум около себе си така, както трябва да се работи в политиката. Той обаче не стана политик. Поклон!\", написа Дончев. Новината потвърди и Академичното ръководство на Университета за национално и световно стопанство (УНСС). Доц. Дамянов извървя своя житейски и академичен път с честта и достойнството на уважаван преподавател, дал знания на няколко поколения студенти, на авторитетен учен и компетентен ръководител, на добър и почтен човек, който до края на живота си остана верен на своите възгледи, на обичта си към нашия университет, никога не изневери на традициите, духа и каузата на УНСС, се посочва в съболезнователния адрес от университета. От УНСС отбелязват, че доц. Дамянов е пример за безкористна служба на българското висше образование и наука. Често казваше: \"Крайно време е да си изясним философията на българското висше образование. Университетът трябва не само образова, но и да възпитава младите хора\". И работеше за това със страст - и като преподавател, и като управленец. Подкрепяше младите си колеги, отваряше им вратата към академичното израстване, отнасяше се с разбиране, обич и доверие към студентите, насърчаваше ги да знаят и могат повече, да не се отказват от мечтите си. Поклонението ще бъде на 23 март, събота, от 12.00 ч. в Ритуалната зала на Централните софийски гробища. ---------------- Игор Дамянов е роден в Лом на 1 август 1953 г. Син на проф. Симеон Дамянов и Ечка Дамянова. През 1977 г. завършва история в Софийския държавен университет. От 1978 г. е преподавател по история в катедра \"Международни отношения\" на ВИИ \"Карл Маркс\", а от 1991 г. - редовен доцент по \"Нова и най-нова обща история\" към катедра \"Международни отношения\" в УНСС. Чете лекции по история на международните отношения, политическа история на Европа и САЩ и история на балканските страни. От 1996 до 1999 г. е зам.-декан на факултет \"Международна икономика и политика\"; пред този период ръководи и дирекция \"Бакалавърска степен на обучение\". През ноември 1999 г. е избран за първи зам.-ректор на УНСС, отговарящ за учебната работа. От март 2001 г. става директор на Центъра по публична администрация към Института за следдипломна квалификация при УНСС.", "date": "2019.03.19", "title": "Почина бившият министър на образованието доц. Игор Дамянов"}
{"url": "https://www.monitor.bg/bg/a/view/1g-i-2-m-zatvor-za-voenen-nabil-prijatelkata-si-i-bashta-j-160114", "text": "Година и два месеца затвор получи на първа инстанция военослужещ от Пловдив, който миналия март забил кроше в носа на приятелката си, а след това набил и баща й. Случката е станала след запой в дискотека в село Труд на 18 март 2018 г. рано сутринта. Предишната вечер военният и гаджето му били в дискотеката, но всеки се забавлявал отделно от другия. Мъжът пил много, обикалял около масите в заведението, като се опитвал да не обръща внимание на младата жена, с която имал интимни отношения. Двамата ту се събирали, ту се разделяли, като през цялото време униформеният много я ревнувал. Във фаталната вечер той пиел с друга компания, но през цялото време я държал под око. Когато момичето си тръгнало от заведението без да му се обади, военният се ядосал. Опитал се да й се обади по телефона, но й бил изключен. Това допълнително разпалило ревността му и той отишъл до дома й в селото. Пристигнал там преди тя да се прибере вкъщи. Започнал да мята камънчета по прозореца на нейната спалня, като така успял да събуди баща й. Възрастният човек излязъл и му казал да си ходи, но военният не го послушал. Скрил се в тъмното да чака гаджето си да се върне. Бащата също останал буден. Когато момичето се задало по улицата, военният й се нахвърлил и я ударил с юмрук в лицето. Бащата се втурнал да помогне на дъщеря си с дръжка от лопата в ръка. Той ударил военния по крака, което провокирало униформения да му се нахвърли. Стиснал бащата на приятелката си за гърлото и за малко да го удуши. Междувременно майката на момичето се била обадила на 112 и на мястото пристигнали полицаи, които разтървали двамата мъже. По време на съдебното дело момичето се опитало да защити интимния си приятел, като казала, че получила удар в лицето си, защото се навряла между двамата биещи се мъже. Татко й обаче разказал какво всъщност се е случило и съдът кредитирал неговите показания.", "date": "2019.03.19", "title": "14 месеца затвор за военен, набил приятелката си и баща й"}
{"url": "https://www.monitor.bg/bg/a/view/trymp-brazilija-moje-da-vleze-v-nato-160167", "text": "Президентът на САЩ Доналд Тръмп обяви, че обмислят възможността за присъединяване на Бразилия към НАТО или други съюзи, съобщават \"Ройтерс\" и други медии. Тръмп подчерта по време на среща с бразилския президент във Вашингтон, че \"сериозно\" обсъждат евентуално членство на Бразилия в НАТО. По думите му отношенията между Бразилия и Вашингтон \"никога не са били толкова близки\" и че търговията между двете държави \"съществено ще се увеличи\" в бъдещe. По време на разговори в Овалния кабинет Тръмп похвали президентската кампания на Болсонару и я сравни с предизборната си кампания от 2016 г. Бразилският лидер, наричан \"Тръмп на тропиците\", одобри политиката на американския лидер за гранична сигурност и намерението му да вдигне стена по границата с Мексико. Двамата лидери също обсъдиха ситуацията във Венецуела. Тръмп потвърди, че не се изключва нито един от вариантите за разрешаване на кризата.", "date": "2019.03.19", "title": "Тръмп: Бразилия може да влезе в НАТО"}
{"url": "https://www.monitor.bg/bg/a/view/google-startira-stadia-160171", "text": "След месеци очакване и кратки проби, услугата на Google за стрийминг на игри наречена Project Stream, беше официално представена и вече се нарича Stadia. Услугата позволява на геймърите да прехвърлят игри от облак към телефони, компютри и телевизионни екрани, посредством устройството Chromecast на компанията, превръщайки почти всяко устройство в игрална конзола. Кога точно Stadia ще заработи, както и много други подробности, все още не се съобщават, но е известно, че стрийминга ще бъде с до 4K резолюция при 60 кадъра в секунда, както и HDR поддръжка. Интеграция с YouTube ще позволява на геймърите незабавно да се включат в игра, за която гледат, като дори играят заедно или срещу създатели на съдържание в платформата. Google Assistant също ще бъде вграден, като ще може да се използва за получаване на упътвания за конкретно ниво или предизвикателство, по време на игра. Друга интересна функция е начинът, по който различни стилове изкуство могат да бъдат приложени към света в играта, в реално време. Функцията използва усъвършенствания изкуствен интелект на Google и може да трансформира света, в който играчът се намира, докато играе. Под въпрос е, необходимата скорост на интернет връзката, което Google все още не съобщава, както и проблема с латентността между натискането на бутон и последващото действие на екрана. Google се опитва да реши този проблем със своя контролер за Stadia, който се свързва директно със сървърите на Google, а не с устройството, от което се играе. Това би трябвало да предоставя нормална отзивчивост при игра. Все още не е обявена официалната дата за стартиране на Stadia, но Google казва, че това ще е през 2019 г., като САЩ, Канада, Великобритания и Европа ще са първи. Заинтересованите, могат да се регистрират на сайта на  , където България все още не е включена.", "date": "2019.03.19", "title": "Google стартира Stadia"}
{"url": "https://www.monitor.bg/bg/a/view/revnivec-zakla-jena-si-ot-revnost-160163", "text": "38-годишна жена е убита пред дома си в Ботевград от мъжа, с когото живее. Саморазправата е станала в ж.к. \"Васил Левски\". Полицията издирва 43-годишен мъж, съобщиха от пресцентъра на МВР. Към 17.30 часа на тел. 112 е получен сигнал за жена с прободна рана на улица в кв. \"Васил Левски\" в Ботевград. На място незабавно са изпратени екипи на полицията и \"Спешна помощ\". По първоначални данни, 43-годишен мъж от града е нанесъл смъртоносни удари на съпругата си при битов скандал. Предприети са полицейски действия за издирване на заподозрения, както и процесуално-следствени действия на мястото на извършеното престъпление. Жената е убита с нож. По професия е шивачка, има 2 деца. Градът е блокиран от полиция. Трагедията се е разиграла пред шивашкото й ателие, а жертвата е 38-годишната Камелия Минева, съобщава balkanec.bg. Според очевидци убийството е станало пред едно от децата на семейството, което си играело на детска площадка в близост до ателието на жертвата. Съпругът на Камелия - Людмил Димитров, избягал от местопрестъплението и се издирва. Според източници на dir.bg днес е било първото заседание по бракоразводното дело на съпрузите.", "date": "2019.03.19", "title": "Ботевград под полицейска обсада, мъж уби жена си и избяга (ОБНОВЕНА)"}
{"url": "https://www.monitor.bg/bg/a/view/samolet-se-zapali-i-kacna-avarijno-na-letishteto-v-teheran-160168", "text": "Пътнически самолет се запали на техеранското летище \"Мехрабад\" тази вечер, съобщи в Туитър агенция ФАРС, цитирана от Ройтерс. В машината е имало 100 души. Малко по-късно шефът на иранската служба за извънредни ситуации съобщи по телевизията, че всичките 100 пътници на борда са евакуирани невредими. Според него пожарът е избухнал, защото един от колесниците за приземяване не се отворил правилно, но по-късно все пак пилотите успели да коригират проблема. Още докато продължавала евакуацията, пожарникарите започнали да гасят огъня. Засега не се съобщава какъв тип е самолетът.", "date": "2019.03.19", "title": "Самолет се запали и кацна аварийно на летището в Техеран"}
{"url": "https://www.monitor.bg/bg/a/view/rumynski-ekspert-posochi-redica-defekti-po-relsite-v-hitrino-160170", "text": "С разпит на румънския експерт инж. Лука Паиш днес в Шуменския окръжен съд продължи делото за инцидента в Хитрино, съобщава БНР. Експертът е нает от частната фирма-превозвач да обследва района на катастрофата. Лука Паиш уточни, че на 12 декември 2016 година е направил оглед на жп линията в посока Варна и открил редица дефекти по релсите и механизмите за свързването им с траверсите. По думите му, на много места по дървените траверси е имало пукнатини, а част от тях са били в напреднал стадий на гниене. Инженерът е направил и снимки на обследвания участък, включително и на мястото на самата катастрофа, които днес представи пред съда. Разпитът на Лука Паиш беше в качеството му на свидетел. Съдия Румяна Райкова не пожела да чуе експертното му мнение за причината на катастрофата. Следващото заседание по делото \"Хитрино\" е насрочено за десети май. Припомняме, че инцидентът в Хитрино стана на 10 декември 2016 г. Част от товарна влакова композиция дерайлира, изтече газ пропилен, който експлодира и се запали. При инцидента загинаха 7 души, а 29 бяха ранени.", "date": "2019.03.19", "title": "Румънски експерт посочи редица дефекти по релсите в Хитрино"}
{"url": "https://www.monitor.bg:443/bg/a/view/globata-za-lyja-na-tyrgovec-da-e-procent-ot-pechalbata-160158", "text": "Глобата за нелоялни практики да е процент от оборота на търговеца. Сегашният Закон за защита на потребителите постановява фиксирани цени за размера на санкциите, но според регулатора трябва да се определи по-справедлив модел на санкциониране. Шефът на Комисията за защита на потребителите (КЗП) Димитър Маргаритов призна, че е имало и случаи, в които е налагана максималната глоба от 30 000 лв. Изказването на шефа на регулатора идва по повод това, че не всеки търговец си взима поука и понякога се засичат повторни нарушения. Онлайн търговците пък използват нови начини, с които да измамят потребителите. „Най-често нарушенията са свързани с физически лица, които подават невярна информация за продукта си, или нарушават правото на купувача за връщане на стоката в 14-дневен срок“, коментираха от КЗП за „Монитор“. което е с 900 повече или 32% ръст в сравнение с 2017 г., когато те са били 2800. Подобни търговци често лъжат за състоянието на стоката – един телефон може да бъде представен за нов, а всъщност да е използван. Друг случай е, когато заедно със смартфона се снимат слушалки и зарядно, а накрая потребителят получава единствено устройството. За да се предпазят купувачите, от КЗП препоръчват хората да са по-внимателни. „Един човек трябва да прецени дали си струва да купи стоката по-евтино, вместо да я вземе от търговец, който ще предостави всички документи, гаранции и информация“, коментираха от комисията. Задължение на търговеца е да даде данни за обратна връзка, като имейл, адрес, телефон, а освен това да опише стоката – колко струва, какво представлява и колко ще излезе доставката. Ако в сайта не е записано, че потребителят има право да върне стоката в срок от 14 дни От КЗП обаче предупреждават, че освен ако търговецът изрично не е посочил, то разходите по връщане на стоката са за сметка на потребителя. За да няма такива случаи, е важно да има писмена кореспонденция, която да послужи като доказателство, а не само телефонен разговор. Всяка година комисията получава до 23 хил. жалби, като между 2-3 хил. са срещу онлайн търговци. Драстичен ръст на този тип оплаквания обаче не се предвижда, въпреки че на годишна база електронната търговия в страната расте с 30%, докато за световните пазари е 10-20%.", "date": "2019.03.19", "title": "Глобата за лъжа на търговец да е процент от печалбата"}
{"url": "https://www.monitor.bg:443/bg/a/view/mvr-osigurjava-novi-koli-uniformi-i-obuvki-za-slujitelite-si-160154", "text": "342 нови леки автомобили „Шкода“ ще бъдат разпределени между 28 –те областни полицейски дирекции, за да бъде осъвременен автопаркът на полицията. Това обяви в Пазарджик зам.-вътрешният министър Стефан Балабанов, който присъства на отчета на работата на местната дирекция на МВР за миналата година. Според  Балабанов колите вече са поръчани от доставчик, който е спечелил обществената поръчка и се очаква да пристигнат и да бъдат разпределени за областните дирекции в страната. Това, че в момента се отчитат толкова добри показатели, се дължи и на факта, че е имало и ръст в трудовите възнаграждения на полицаите. До края на тази година полицаите в страната ще имат нови униформи, които ще бъдат изработени от подходяща материя, за да създават удобство при работата на служители на МВР, изцяло ще бъдат подменени и служебните им обувки, каза  Балабанов. Той заяви, че счита за необходима тази промяна, тъй като униформите на служителите трябва да отговарят на съвременни критерии. По повод терористичните актове в Нова Зеландия и Холандия зам.-министър Балабанов коментира, че МВР и ДАНС постоянно работят, за де не се допускат подобни терористични атентати, но никой не е застрахован. На журналистически въпрос към шефа на Главна дирекция “Национална полиция“ Христо Терзийски за хода на разследването за убийството на бившата началничка на кабинета на кмета на Пазарджик Тодор Попов - Татяна Стоянова, полицейският шеф отговори, че работата и в сектор „Убийства“, и в националното следствие не е спирала. \"Много е трудно да успеем да намерим нови факти и доказателства по делото, но убийството не е затворена страница\", подчерта Терзийски. .", "date": "2019.03.19", "title": "МВР осигурява нови коли, униформи и обувки за служителите си"}
{"url": "https://www.monitor.bg:443/bg/a/view/izbirame-evrodeputati-na-26-maj-obzor-160156", "text": "Евровотът у нас ще бъде на 26 май, като президентът Румен Радев издаде указ за насрочването му. Това е последната възможна дата, определена със споразумението, постигнато от Европейския съвет миналата година, когато бе решено изборите във всички страни членки да се проведат между 23 и 26 май. Неделята обаче е и последният от трите почивни дни покрай 24 май, когато честваме Деня на българската просвета и славянската писменост. България трябва да Междувременно ЦИК даде отчет за петгодишния си мандат, който приключва на 21 март. От думите на шефката на комисията Ивелина Алексиева стана ясно, че обществената поръчка за машините за гласуване е готова и има възможност да бъде обявена след 1 или 2 заседания на ЦИК. Това на практика означава, че това ще направи новият състав на ЦИК и може да се случи най-рано до седмица. Алексиева припомни, че с колегите й са възложили пазарно проучване за машините, разработване на техническите спецификации от независими експерти, а към органите за управление – искане за тестване и сертифициране на софтуера. Според последните промени в Изборния кодекс на предстоящите избори за ЕП трябва да гласуваме с машини в 3000 секции, а на местния вот в 6000. След това ще трябва да се премине изцяло към машинен вот, като хартиени бюлетини ще има само в малките секции с до 300 избиратели, тези в чужбина и на кораби, болници, затвори и с подвижна урна. Алексиева определи машинното гласуване като най-голямото предизвикателство пред следващите членове на комисията и им пожела „силна воля, упоритост и последователност“ в работата им. Иначе за времето от 2014 година до 2019 година ЦИК отчете организирането на 119 частични и нови местни избори, 16 референдума. На тях са гласували над 22,9 млн. българи и са били отпечатани общо 78 млн. бюлетини. От комисията се похвалиха още с общо 5170 решения, както и с разкрити 61 664 секции. „Справихме се добре“, бе оценката на Алексиева за работата на досегашния състав на ЦИК. Тя очерта 8 приоритета, по които са работили с колегите й, и според нея те трябвало да следват и от новата комисия. Сред тях са обучение на членовете на секциите, информиране на избирателите за правата им, контрол върху отпечатването и доставката на бюлетините, точно отчитане на резултатите. В сряда НС трябва да избере шеф, двама заместници и секретар на изборната комисия, а останалите членове трябва да бъдат назначени с указ от държавния глава, който се очаква да бъде издаден в същия ден. ГЕРБ ще има седем човека, БСП – шестима, ДПС и „Обединени патриоти“ по двама, а „Воля“ и несъществуващите коалиции „Реформаторски блок“ и „България без цензура“ - по един представител. ГЕРБ предлага за шеф на комисията бившия конституционен съдия Стефка Стоева, а БСП искат за неин заместник да бъде избрана Силва Дюкенджиева. Въпреки бойкота на работата на НС социалистите ще направят изключение и техен представител, в лицето на Драгомир Стойнев, ще бъде в пленарна зала за представянето на техните кандидатури. Изборите наближават, но много от партиите не са уточнили формата, в който ще се явяват на тях. Такъв е случаят със СДС, който тръгва на преговори както с ГЕРБ, така и с „Демократична България“. Срещата на сините с ГЕРБ е насрочена за сряда сутринта в централата на управляващата партия, където лидерът на СДС Румен Христов трябва да обсъди дали човек от редиците му може да намери място в листата на ГЕРБ за евровота. Освен шефа на депутатите от ГЕРБ Цветан Цветанов, в разговорите ще участва и самият премиер и лидер на партията Бойко Борисов. По-късно през деня ГЕРБ ще има среща и с „Воля“, след заплахите на Веселин Марешки и хората му да напуснат парламента, поставяйки на кантар кворума. Цветанов уточни, че на срещата ще разговарят за секторни политики, като от „Воля“ са предложили теми, свързани с доходите и здравеопазването, а от ГЕРБ на свой ред добавили и образованието.", "date": "2019.03.19", "title": " Избираме евродепутати на 26 май (ОБЗОР)"}
{"url": "https://www.monitor.bg:443/bg/a/view/sydjat-bylgarin-rumynec-i-moldovec-za-oranjerija-s-kanabis-kraj-varna-160157", "text": "Окръжната прокуратура във Варна е предала на съд с обвинителен акт варненец, молдовец  и румънец. Интернационалното трио отглеждало марихуана в модерна наркооранжерия във варненското село Кичево. Освен за отглеждане и засяване на растенията, тримата мъже ще отговарят пред Варненския окръжен съд и за производство и държане с цел разпространение на над 14 кг марихуана, оценена на близо 90 000 лева.  Варненецът и молдовският гражданин са обвинени и за държане на боеприпаси за огнестрелно оръжие. В българина Любомир са намерени и иззети 265 патрона и пълнител за автомат „Калашников“, а в обявения за издирване с ЕЗА молдовец – 42 патрона, като и двамата подсъдими не са притежавали разрешение за това. До разкриването на модерната наркооранжерия се стигнало след сигнал, че във вилно селище в селото двама мъже с молдовско и румънско гражданство отглеждат канабис. На 13 август 2018 г. служители на ТС БОП–Варна предприели проверка, при която в двора на вилното селище служителите открили покрит басейн. По думите на подсъдимия Любомир, който бил един от съсобствениците на селището, басейнът е превърнат във ферма за охлюви. Под претекст, че се спазва изключителна стерилност при отглеждането на охлювите, той отказал да пусне полицейските служители. След настояване, отворил вратата на помещението, откъдето се разнесла специфичната миризма на коноп. Второто помещение било оборудвано с лампи, рефлектори, филтри, поддържала се климатизация и вентилация и била изградена напоителна система за множеството кофички с растения марихуана в начален стадий. Любомир признал пред полицейските служители, че е отгледал две реколти с марихуана, като от втората получил над 14 кг. Готовата продукция била продавана на чужди граждани, които се придвижвали с два мерцедеса и автомобил „Киа“. Те го снабдявали със семена и изкупували продукцията по 4 000 евро за килограм. Предприет бил обход на района, като по черен път е открит един от мерцедесите на клиентите на варненеца. До него стоял румънецът, който често пребивавал във вилното селище. От колата миришело на наркотичното растение, а на около десетина метра от нея служителите на реда открили чували с марихуана и туби с течност. Другият мерцедес бил намерен, изоставен на около 300 метра в близката гора. Колата се оказала собственост на българин, който я продал на рускоговорящ клиент. По намерените лични вещи и по касов бон за заредено гориво бил установен куповачът, който платил в бензиностанцията на ПОС-терминал с банкова карта на свое име. Оказало се, че е молдовец, който бил наемател в една от къщите на селището и имал договор за наем с Любомир. При претърсването на къщата, обитаваната от купувача на дрогата, били намерени 42 боеприпаса за пистолет. След като молдовецът не бил открит, той бил обявен за издирване с ЕЗА. С протокол за доброволно предаване варненецът  предал на полицейските служители 265 патрона и един пълнител за автомат „Калашников“. От помещението под басейна били иззети 482 кофички с растения, суха тревиста маса, торове и препарати за растителна защита, както и оборудване. Румънецът в момента се намира във варненския затвор, а изчезналия молдовец все още се издирва. След първоначалното задържане под стража, мярката за неотклонение на Любомир бе изменена в домашен арест, а впоследствие – в парична гаранция от 5000 лева. Предстои делото срещу международното трио да бъде насрочено за разглеждане във Варненския окръжен съд.", "date": "2019.03.19", "title": "Съдят българин, румънец и молдовец за оранжерия с канабис край Варна"}
{"url": "https://www.monitor.bg:443/bg/a/view/specialisti-ot-vma-transplantiraha-cheren-drob-160161", "text": "Специалисти от Военномедицинска академия извършиха поредна чернодробна трансплантация, съобщиха от лечебното заведение. Реципиентът е 58-годишен мъж в крайна фаза на чернодробно заболяване. По-рано през деня екип на ВМА бе транспортиран със самолет C-27J „Spartan“ от транспортна авиогрупа Враждебна на Военновъздушните сили до Многопрофилната областна болница \"Д-р Стефан Черкезов\" във Велико Търново, където бе извършена експлантацията на органите. Пациентът е в добро състояние, заяви проф. д-р Никола Владов. Ръководството на болницата изказва своята изключителна благодарност към близките на донора, които въпреки трудния за тях момент, са разрешили експлантацията на органите. Екипът на ВМА благодари и на колегите си от великотърновската болница за доброто сътрудничество, както и на екипите на Военновъздушните сили за бързата и своевременна реакция във всяка донорска ситуация.", "date": "2019.03.19", "title": " Специалисти от ВМА трансплантираха черен дроб "}
{"url": "https://www.monitor.bg:443/bg/a/view/sagata-s-klipa-na-mariana-popova-dve-hubavi-ochi-prodyljava-160150", "text": "По повод ситуацията с видеоклипа „Две хубави очи“ на Мариана Попова и правата за излъчването му, продуцентът на филма „Дамасцена“ Стоян Христов изпрати декларация до медиите, която „изяснява случая категорично“. В нея, в качеството си на единствен продуцент на клипа и на филмовата продукция „Роза Дамасцена“ с режисьор „на първи снимачен период“ Тодор Анастасов, Христов декларира следното: „Всички авторски и сродни права относно музикалния клип „Две хубави очи“ с използвани кадри в него, заснети от Тошко Анастасов, нает за филмова продукция „Роза Дамасцена“, са надлежно уредени и прехвърлени на „Филмова къща Дамасцена“ ЕООД, чиито представител съм аз. Приемам, че всяка претенция относно излъчването на клипа може да бъде отнесена към „Филмова къща Дамасцена“ ЕООД като продуцент на музикалния клип...“. С декларацията Стоян Христов дава съгласието си на певицата Мариана Попова да използва клипа както намери за добре. Тодор Анастасов обаче заяви за „Монитор“, че не е прехвърлял авторските си права никому, а по закон именно режисьорът на даден филм е притежател на тези права. В договора му с филмовата къща има изрична точка, която уточнява, че използването на кадри от филма за други цели се урежда с отделен договор и съответно с отделно заплащане. Той продължава да е категоричен, че ще търси правата си в съда.        ", "date": "2019.03.19", "title": "Сагата с клипа на Мариана Попова „Две хубави очи“ продължава"}
{"url": "https://www.monitor.bg:443/bg/a/view/mladen-marinov-pokani-shefa-na-fbr-u-nas-160159", "text": "Вътрешният министър Младен Маринов покани шефа на ФБР Кристофър Рей у нас. Това стана по време на визитата на МВР шефа в САЩ. Маринов поканил Рей да участва в откриването на предстоящата през септември т.г. в София конференция на випускниците на ФБР. Тогава България ще бъде домакин на годишната среща на Европейската секция на Асоциацията на завършилите Академията на ФБР (FBINAA). Между правоохранителните органи на България и ФБР е установено стратегическо партньорство, което имаме готовност да развиваме и задълбочаваме, бяха единодушни в оценката си Маринов и Рей. Двамата обсъдиха продължаване на оперативното взаимодействие по конкрeтни случаи, както и съвместната работа по противодействие на киберпрестъпността. Установили сме редовен обмен на информация, в това число в борбата с международния тероризъм, и продължаваме съвместната си работа, заяви директорът на ФБР. Освен с шефа на ФБР Маринов се срещна и със зам.-началника на Сикрет Сървис Уилям Калахан. В рамките на проведения диалог двамата обсъдиха развитието на двустранното сътрудничество в областта на противодействието на фалшифицирането на парични знаци и злоупотреби с електронни разплащателни инструменти. По време на визитата си в САЩ вътрешният министър проведе работна среща и със Службата за гранична и митническа охрана на САЩ. Министър Маринов благодари за възможността да посети един от най-натоварените ГКПП на американско-мексиканската граница и от своя страна покани директор Макалинън и неговия екип да посетят българската граница и да се запознаят на място с мерките, които предприемаме за охраната й.", "date": "2019.03.19", "title": "Младен Маринов покани  шефа на ФБР у нас"}
{"url": "https://www.monitor.bg:443/bg/a/view/pri-5-otsystvija-spirat-socialnite-pomoshtite-za-1-godina-160153", "text": "Семейството на ученик, който направи 5 неизвинени отсъствия в рамките на един месец ще бъде лишавано от социални помощи в рамките на година. Това предвиждат промените в Закона за социално подпомагане и Закона за семейните помощи за деца, внесени от група народни представители на ПП ГЕРБ. Целта на проекта е да засили редовното посещение на децата в задължителната училищна и предучилищна форма на обучение. Зам.-председателят на ГЕРБ Цветан Цветанов подчерта, че проектът е важен във връзка с изпълнението на управленската програма и интегрирането на децата. Той посочи, че първата стъпква в това е била създаването на Механизма за обхват и връщането на децата в училище. „Важно е санкционният режим да бъде засилен, за да може тези деца и усилията, които полагат от министерството на образованието, да останат трайно“, заяви Цветанов. Зам.-председателят на парламентарната Комисия по труда, социалната и демографската политика Светлана Ангелова обясни, че промените ще бъдат обвързани с получаването на месечните помощи за безработни, за наем на заплащане на общинско жилище и месечните помощи за деца с редовното посещение на учениците в задължителната форма на обучение. „Децата не са ли в задължителна детска градина и в училище - семейството няма да получава семейни помощи от държавата за съответното дете“, обобщи промените председателят на образователната комисия Милена Дамянова. Според нея по този начин няма да има повече вратички в закона и една част от родителите да изпращат децата си на училище само за два дни и след това те да липсват с месеци, а в същото време да се водят редовни. От семейни помощи ще се лишат и децата, които посещава редовна форма на предучилищно образование, но имат отсъствия повече от три дни, за които не е показана медицинска бележка или документ от спортен клуб, с които да бъдат извинени. Друга промяна засяга помощите за първокласници. Те ще бъдат получавани на два пъти - началото на годината и втория срок само, ако детето продължава да ходи на училище. Социалният министър Бисер Петков уточни, че прекратените и спрените помощ се ползват от училищата и детските градини за цели, свързани с насърчаване и развитие на обучението на децата. Според него този механизъм също се засилва. За миналата година повече от 4 млн. лв. са използвани от учебните заведения за допълнителни уроци, работа със специалисти, закупуване на учебни материали. Петков посочи, че за 2018 г. са спрени 200 000 социални помощи. Общият брой на санкционираните семейства е 39 391. Просветният министър Красимир Вълчев, че промените са продиктувани и от желанието на педагозите в страната за по-сроги мерки. Той уточни, че не всички помощи ще бъдат обвързани с посещението на децата в училище.", "date": "2019.03.19", "title": "Спират социалните помощи за година при 5 отсъствия от клас за месец "}
{"url": "https://www.monitor.bg:443/bg/a/view/teo-ushev-narisuva-korica-za-romana-na-sam-shepyrd-160151", "text": "Художникът Теодор Ушев, чиято кратка анимация „Сляпата Вайша“ бе номинирана за награда „Оскар“ преди година, прие предизвикателството да нарисува корицата на новата книга на младото българско издателство „Лист“ - \"Онзи в мен\". Творбата е най-личната и болезнена история на Сам Шепърд и първи роман, който той издава малко преди смъртта си през 2017 г. Известен най-вече като актьор (има „Оскар“ за поддържаща роля за изпълнението си във филма „Истински неща“) и с любовта си с актрисата Джесика Ланг, Шепърд пише пиеси, една от които („Заровеното дете там отзад“, играна преди години и у нас в театър „Сълза и смях“) печели награда „Пулицър“. Предговорът в книгата „Онзи в мен“ е от звездата на пънк рока – певицата Пати Смит, която е участвала в пиеса на Шепърд.", "date": "2019.03.19", "title": "Тео Ушев нарисува корица за романа на Сам Шепърд"}
{"url": "https://www.monitor.bg:443/bg/a/view/komandirovanite-slujiteli-vlizat-v-registyr-160141", "text": "Командированите в България работници ще бъдат вкарвани в специалносъздаден информационен портал, съобщиха от Главна инспекция по труда. В него те ще могат да намерят информация за българското законодателство и административните процедури в страната ни. Порталът е разработен в две версии – английска и българска. „С него се намалява административната тежест за работодателите на работниците, които се командироват у нас. Фирмите вече ще могат електронно да подават изискващите се заявления за командироване на служителите“, обясни Атанас Чернаев, ръководител на проекта. По проекта е изготвен и механизъм за оценяване на рисковия потенциал на командироващите предприятия. Той ще дава възможност предварително да бъдат преценени рисковете от извършване на нарушения, свързани с трудовото законодателство. По този начин инспекцията по труда щяла по ефективно да контролира чуждестранните фирми. „Разглежда се например командироващото предприятие има ли идентична дейност в държавата, има ли други наети лица, правото, което се прилага спрямо сключените договори, оборотите му и др. За събиране на нужната информация контролните органи в държавите членки си съдействат чрез Информационната система на вътрешния пазар“, обясни Чернаев. Всеки командирован работник пък ще може чрез попълване на тест да провери дали неговото изпращане у нас предполага нарушаване на законодателството. За работа по механизма са обучени 300 служители на инспекцията по труда. Финансовата стойност на проекта е 650 000 лв.", "date": "2019.03.19", "title": "Командированите от чужбина служители влизат в регистър "}
{"url": "https://www.monitor.bg:443/bg/a/view/samo-dvama-kandidati-iskat-da-izgradjat-inteligentnata-sistema-na-am-trakija-160143", "text": "Кандидатите за изграждането на интелигентна пътна система по магистрала „Тракия са само двама. Обединенията „ИТС Тракия“ („Алтимате“ - Букурещ, и СИСКОМ Инженеринг ЕАД) и „Тракия ИТС“ („Контракс“ АД, „Кейбъл Ком“ ООД и ЕТК ООД) са подали оферти по обществената поръчка на Агенция „Пътна инфраструктура“. Системата ще струва по предварителни предвиждания 7,2 млн. лева без ДДС. Проектът предвижда в тунел „Траянови врата“ ще бъде изградена уникална за България интелигентна система за автоматична идентификация на инциденти (Automatic Incident Detection – AID). Тя ще позволи чрез система от подвижни бариери да се управлява и пренасочва трафика в една от двете тунелни тръби, така че при настъпване на инцидент в едната тръба, трафикът да се пренасочва по другата. Съоръжението ще бъде с ново LED осветление, електронни информационни табели, светофарни уредби, хоризонтална и вертикална сигнализация, метеорологични станции при порталите на съоръжението и др. На АМ „Тракия“ ще бъдат монтирани 40 бр. електронни информационни табели (Variable message signs), по 20 бр. във всяка посока. Чрез тях шофьорите в реално време ще се информират за възникнало събитие на пътя, което е бърза, надеждна и високотехнологична възможност за своевременно уведомяване на шофьорите за актуалната пътната обстановка, въведените ограничения и алтернативните маршрути. С изпълнението на проекта за първи път ще бъдат монтирани и камери за измерване на средна скорост и мониторинг на трафика на определени участъци от АМ „Тракия“. Целта е повишаване безопасността на движение и спазване на ограниченията на скоростта. Друга новост е монтирането на сензори за претегляне на моторните превозни средства в движение (Weigh in motion). Това ще позволи да се филтрират претоварените превозни средства и да се даде възможност за повече на брой, по-бързи и по-ефективни проверки. Очаква се по този начин значително да се намали износването и увреждането на пътната настилка и съоръженията на автомагистралата. Проектът ще се съфинансира от Оперативна програма „Транспорт и транспортна инфраструктура“ 2014-2020 г. чрез Европейския фонд за регионално развитие. Целта е повишаване безопасността на движение по автомагистралата, спазвайки последните директиви на Европейския съюз.", "date": "2019.03.19", "title": "Само двама кандидати искат да изградят интелигентната система на АМ „Тракия“"}
{"url": "https://www.monitor.bg:443/bg/a/view/hora-na-prokopiev-manipulirali-tyrga-za-evn-reportaj-160160", "text": "Хора на подсъдимия разградски олигарх Иво Прокопиев буквално са успели да манипулират търга за продажбата на остатъчния пакет акции в EVN. Това стана ясно след разпита на ключов свидетел по делото за аферата. Подсъдими по него са Прокопиев, бившите министри на финансите и на енергетиката Симеон Дянков и Трайчо Трайков, и трима от фирмата на Прокопиев „Булброкърс“ - управителя Радослав Рачев и акционерите Петър Василев и Любомир Евстатиев. Става въпрос за сделката в края на 2011 г., при който на Българската фондова борса бе продаден остатъчният пакет акции – 33%, от „EVN България Електроразпределение“ АД на неизгодна цена, която според прокуратурата е Пред съда Бойка Бончева, която е съсобственик на оценителска компания обясни, че фирмата на Прокопиев „Булброкърс“ се е намесила в работата на нейното дружество-оценител, което е било наето от хората на олигарха, за да направи оценка на стойността на акциите. По този начин „Булброкърс“ е предопределил единия от методите за оценка на миноритарния пакет акции на EVN преди тяхната продажба през 2011 г. „Булброкърс“ е бил избран от Агенцията за приватизация и следприватизационен контрол за инвестиционен посредник при продажбата на акциите на фондовата борса. А продажбата именно през борсата е било наредено на Агенцията от тогавашния енергиен министър Трайчо Трайков. Свидетелят Бойка Бончева е съсобственик и зам.-управител на „Инженеринг сервиз“, сертифицирано дружество като оценител на цели предприятия и на пакети акции. В продължение на 3,5 часа тя разказа подробно за начина, по който е била направена оценката на остатъчните акции на EVN. През 2011 г. с фирмата се свързал Любомир Евстатиев, поискал среща и тя се осъществила в офиса на „Булброкърс“ на ул. „Шейново“ в София. На нея той обяснил, че предстои подписването на договор между „Булброкърс“ и Агенцията за приватизация и следприватизационен контрол за и поискал да направят оценка. “Инженеринг сервиз“ и „Булброкърс“ подписали договор и вместо възложителят да остави оценителят сам да избере метода, по който да направи оценката, му казал кой да е той. „Евстатиев поиска да използваме метода на „дисконтираните парични потоци“, а не метода „чиста стойност на активите“, разказа пред съда Бончева. По принцип, при изготвянето на оценка оценителското дружество трябва да получи от фирмата, чиито акции ще оценява, документи, за да си свърши работата. Това са финансови отчети за поне 3 г. назад, бизнес-план за следващите 3-5 г., пояснения към различни ставки, одиторски доклади, справки за задължения и др. „В случая обаче, Евстатиев каза, че „Булброкърс“ ще бъдат връзката между нас и EVN. Цялата информация, с която работехме, идваше от Евстатиев или Петър Василев“, разказа Бончева. Евстатиев представил на оценителите Петър Василев като човека, който от страна на „Булброкърс“ ще работи по оценката и че е квалифициран оценител, но не им показал документ, че той наистина има такава правоспособност. Бончева няколко пъти каза пред съда, че „Инженеринг сервиз“ нито веднъж не е контактувало с мажоритарния собственик на EVN в Австрия или поделението му у нас. Необходимите документи за оценката не само не идвали от EVN, а от „Булброкърс“, но и в недостатъчен обем, каза пък пред съда ръководителят на оценителския екип в „Инженеринг сервиз“ - свидетелят по делото Атанас Гиндев. „Ако за нещо сме възразявали, то е било, че предмет на оценка“, заяви Бончева. Тя разказа, че при изготвянето на оценка на акциите по втория метод - „пазарни множители“, сами поискали помощ от „Булброкърс, защото за него е необходима информация, която може да се вземе от терминалите на „Блумбърг“ и на „Ройтерс“, а достъпът до тях е чрез скъп абонамент, какъвто „Инженеринг сервиз“ нямал. „Когато докладите с оценките бяха готови, ние предложихме да се включат имената и на Петър Василев и Любомир Евстатиев, но и двамата отказаха с мотив, че няма нужда“, разказа Бончева. Евстатиев лично отишъл в оценителското дружество, за да вземе готовите доклади. „Изготвената от нас оценка няма как да е коментирана с EVN, защото „Инженеринг сервиз“ не е имал достъп нито до EVN България, нито до EVN Австрия“, заяви Бончева. Когато дошло време оценката на остатъчните акции на EVN да бъде защитавана пред Агенцията за приватизация официалните оценители били заобиколени. „Не сме участвали в защитата на оценката пред Агенцията за приватизация и следприватизационен контрол. В един момент Евстатиев се обади, че ще ходят на защита на оценката в Агенцията и че ние не им трябваме, но за всеки случай Гиндев да стои в офиса и ако им потрябва, ще го извикат“, разказа Бончева. По-късно се обадил, че са Бончева заяви още, че не помни дали са подписали договор с „Булброкърс“ за втората оценка, която направили 6 месеца след първата, въз основа на която е станала продажбата на миноритарния пакет акции на EVN. Втората оценка е направена по искане на Комисията за финансов надзор /КФН/ и тя е била след продажбата на акциите. „Изготвянето на оценка по ликвидационна стойност е част от правилата и изискванията на КФН“, обясни Бончева. При втората оценка стойността била много по-голяма от първата. Разликата Бончева обясни с това, че оценките са правени в различни периоди. „Оценката е валидна само към датата на изготвянето й. Две оценки на дружество в 2 различни дати могат да са различни“, каза Бончева. Тя заяви пред съда, че през 2011 г. не е знаела, че „Булброкърс“ е представлявало както Агенцията за приватизация, която е продавала миноритарния пакет акции в EVN България, така и мажоритарния собственик EVN. Бончева твърди, че чак през 2012 г. разбрала, че дружеството й е защитавало интересите на държавата, а „Булброкърс“ - на EVN. Ако знаех за отношенията на „Булброкърс“ с EVN, щях да бъда много по-внимателна“, заяви пред съда Бончева. „Не съм допускала, че „Булброкърс“ ще манипулира търга на борсата, както научих по-късно от г-н Мавродиев и медиите, които съобщиха за случая. Притесних се, защото оценката е на нашето дружество“, каза още Бончева. От разпита й стана ясно още, че е била свидетел как „Булброкърс“ е консултант на EVN по друг случай. „Инженеринг сервиз“ участвал при оценките на Хидроенергиен комплекс /ХЕК/ Горна Арда. „Бяхме част от одиторски екип, който спечели конкурс на НЕК за оценка на активите на ХЕК Горна Арда. На една от срещите присъстваха хора от EVN и служители на „Булброкърс“, които казаха, че са консултанти на EVN. Не бяха Евстатиев и Петров, а други хора от „Булброкърс“, разказа Бончева. Докато течеше разпита на свидетелите по делото пък Критики от прокуратурата отнесе Прокопиев, който няколко часа ту сядаше, ту ставаше от мястото си, като непрекъснато се разхождаше в съдебната зала. След като му бе направена забележка, от защитата му възразиха, че олигархът се схваща от дългото седене и затова се движи из залата. Междувременно пък друг от подсъдимите – Симеон Дянков, буквално прилегна на една от пейките в залата. Облеченият с оранжеви панталони ексминистър вдигна крака на една от скамейките, докато четеше романа „Възвишение“. След известно време обаче, явно му доскуча и реши да подремне на пейката.", "date": "2019.03.19", "title": "Хора на Прокопиев манипулирали търга за EVN (РЕПОРТАЖ)"}
{"url": "https://www.monitor.bg:443/bg/a/view/puskat-v-estestven-vodoem-spasenite-evropejski-zmiorki-160144", "text": "Спасените в Института по рибни ресурси във Варна бебета - европейски змиорки ще бъдат пуснати в естествен водоем, съобщи директор на института, доц. д-р Елица Петрова. Тя поясни, че въпреки големия брой мъртви змиорки, които са пристигнали с пратката във Варна, оцелелите са стабилизирани и вече са в добро общо състояние. През февруари на Летище София бяха конфискувани 90 контейнера с европейски змиорки от вида Anguilla Anguilla. Змиорките били опаковани в неблагоприятни за вида условия. Опитът за митническа измама, чрез нелегален износ на критично застрашения вид бе предотвратен от митнически инспектори от Главна дирекция „Митническо разузнаване и разследване“, сектор „Авиоконтрол“ и митнически служители от ТД „Югозападна“ на 15 февруари. Авиопратката, с направление Малайзия и тегло 1010 кг., е спряна за щателна проверка по метода „анализ на риска“. 90-те контейнера от стиропор, съдържащи милиони екземпляри, са били обявени в митническите документи като „шаран и толстолоб за зарибяване“. При проверката се установява, че контейнерите в действителност съдържат 200 кг. живи екземпляри, в кристална фаза „млада змиорка“ с приблизителна дължина 7 – 8 см. Част от тях бяха транспортирани по спешност със съдействието на „Зелени Балкани“ към Спасителния център на „Аквариума“ във Варна, а друга - откарани в акваферма. Застрашеният вид Anguilla Anguilla е защитен от Конвенцията за международната търговия със застрашени видове от дивата флора и фауна (CITES). По изнесените тогава данни, пратката е пристигнала от друга европейска държава и според маркировка на контейнерите, е изпратена от фирма, която има разрешение за улов. Въпреки това, са обявени за друг вид стока, което представлява митническо нарушение. Змиорките Anguilla Anguilla са с голяма търговска стойност, тъй като цената на малките екзмпляри на азиатските пазари достига до 2000 долара за килограм. Случай със задържани змиорки от същия вид на Летище София имаше и в началото на 2015 г., когато задържаха над 2 милиона екземпляра в същата фаза на развитие, пътуващи като чекиран багаж в 8 контейнера от Мадрид за София. Според доц. Петрова, все още няма насрочена дата за пускане на оцелелите змиорки в природата. „Беше осигурена подходяща храна за тяхното захранване с хайвер от треска. На практика, в момента те са в добро състояние, като това което се предвижда е, че при добра кондиция и след като бъдат освободени като веществено доказателство от съда, тъй като това беше конфискувана пратка, предстои пускането им в подходящ воден басейн, който да има постоянна температура от 15 градуса“, обясни специалистът. Все още обаче няма конкретни идеи за подобни местообитания, където могат да пуснат змиорките на свобода. „Освен нашата организация, има и други, с които поддържаме връзка и с общи усилия, след консултация със заинтересованите страни, ще вземем крайното решение“, посочи доц. Петрова. Към момента спасените змиорки се захранват с подходяща храна, за да се поддържат в добро състояние и да могат да се справят сами, когато ги пуснат в естествената им среда.", "date": "2019.03.19", "title": "Пускат в естествен водоем спасените европейски змиорки   "}
{"url": "https://www.monitor.bg:443/bg/a/view/dobrovolen-seks-ili-iznasilvane-v-teatyr-sofija-160140", "text": "Колко тънка е границата между грубоватата свалка и сексуалното посегателство, между ласките за сдобряване в леглото и домашното насилие, между принципите, които защитава адвокатската професия и личното поведение, между клетвеното задължение да браниш своя клиент, макар да е престъпник, и твоя собствен праг на морална търпимост? Буквата на закона в професията и доброто впечатление в светския живот ли са по-важни, или способността да изпиташ емпатия, да се поставиш на мястото на другия и да го разбереш? Тези и още важни въпроси, които стават все по-актуални и „хлъзгави“ в днешния свят на кампании като #MeToo и #TimesUp, воюващи срещу сексуалните злоупотреби, поставя „Съгласие“ – премиерният спектакъл на театър „София“. Пиесата на британката Нина Рейн – е очевидно съвсем нова – появява се в афиша на английския Национален театър през 2017 г., а една от звездите на лондонска сцена е Бен Чаплин. Режисьорът Недялко Делчев пръв поставя тази авторка у нас, поверявайки ролите на плеяда талантливи млади актьори от общинската трупа – Силвия Петкова, Росен Белов, Мартин Гяуров, Неда Спасова, Ирина Митева, Мартин Димитров и Невена Калудова. Основните герои оформят едно интелигентно, преуспяващо микрообщество от неколцина юристи, издателка, актриса... Две семейни двойки и евентуално трета – в перспектива... Те живеят охолно в нови къщи (сценографията на Борис Далчев изгражда условен декор от няколко носещи „греди“, които обаче създават усещане за хлад и отчуждение, а не за домашен уют), раждат или искат деца, влюбват се, събират се в нови конфигурации и пак се разделят... Цялото им привидно благополучно битие обаче сякаш негласно е повлияно от един случай в професионалната практика на тримата главни персонажи – може би съдебна грешка, а може би просто бездушно решено дело слага отпечатък върху интимния им свят. Всички актьори убедително защитават индивидуалната истина на своя герой в ансамбъла, експресивно представят емоционалната им обърканост. Особено въздействащи са Силвия Петкова, Росен Белов и жертвата Невена Калудова, чиито функции в спектакъла са по-специални, защото тя трябва да „прескочи“ в различно измерение... Режисьорът Недялко Делчев смята, че липсата на значими социални и политически каузи и изяви в нашето нереволюционно време е причина за неврозите на 30-40 годишните, каквито са и персонажите в „Съгласие“. Те навярно усещат, че са пропуснали възможността да осъществят напълно своя духовен потенциал и се впускат в цинизъм и угаждане на егото. А съзнанието за разминаване между личното поведение и справедливостта води до натрупващи се невидими напрежения, които не може да не избият... Спектакълът е атрактивен, модерен, фрагментиран почти кинематографично и без фалшив свян забива пръст в някои от тежките въпроси на съвремието. Най-важният от които може би е ще успеем ли да се съхраним като чувстващи и съчувстващи човешки същества.  ", "date": "2019.03.19", "title": "Доброволен секс или изнасилване в театър „София“?"}
{"url": "https://www.monitor.bg:443/bg/a/view/obrazuvaha-nakazatelno-delo-za-ubijstvoto-na-viktorija-marinova-160148", "text": "Образувано е наказателно дело от общ характер за убийството на Виктория Маринова по внесен на 19 март обвинителен акт срещу Северин Красимиров. Това съобщиха от Окръжния съд в Русе. Централизираната система за разпределение на делата е определила за докладчик съдия Юлиян Стаменов. Делото ще се гледа в разширен състав от двама съдии и трима съдебни заседатели. Предстои насрочване на първото заседание в законоустановения едномесечен срок, допълват от съда. По-рано днес окръжният прокурор Георги Георгиев съобщи, че Северин Красимиров ще отговаря пред съда по три обвинения – за блудствени действия, за изнасилване и за убийство, извършено по особено мъчителен за жертвата начин и с особена жестокост. Грози го най-тежкото наказание – доживотен затвор без право на замяна. В хода на досъдебното производство Красимиров е признал за извършеното от него престъпление. В съдебната зала ще стане ясно дали ще признае вината си и ще се възползва от процедурата на съкратеното съдебно следствие.", "date": "2019.03.19", "title": "Образуваха наказателно дело за  убийството на Виктория Маринова"}
{"url": "https://www.monitor.bg:443/bg/a/view/shef-pod-prikritie-160147", "text": "Вместо да праща тайни клиенти да проверяват по гишетата как чиновниците обслужват гражданите, най-добре е вицепремиерът Томислав Дончев да се дегизира и като шеф под прикритие да се запознае лично с хорските тегоби. Това, че щял да праща държавни служители да стреснат и дисциплинират бюрократите е копие на приказката “гарван гарвану око не вади”. И ще е поредната димка, от която нищо няма да излезе. Всъщност министърът е разкрил съществения проблем - че остават две седмици на ведомствата да прекратят искането на хартиени документи и да въведат мерките за облекчено административно обслужване. Според негов отчет до правителството, досега са изпълнени едва половината от тях. Изводът е, че реформирането се бави. На това трябва да се обърне внимание. Когато механизмът заработи, не само гражданите, но и чиновниците ще са доволни. Те също имат нерви, които трябва да щадят. А когато системата заработи, проверките ще станат излишни. Няма нужда от проверяващи, а от специалисти, които да направят така, че да не станем свидетели на поредния хаос. Казано в прав текст - да се избегнат гафовете с електронната система за купуване на винетки, неразбориите с телковете, а от скоро и с новото уреждане на пенсиите, чиито мини вече започнаха да избухват. Иначе по принцип няма лошо да има тайни клиенти, а още по-добре ще е, министърът да стане шеф под прикритие, както отбелязахме в самото начало. Друго си е око да види, ръка да пипне. Останалото са приказки, които галят слуха като добри намерения, но порочният кръг остава.", "date": "2019.03.19", "title": "Шеф под прикритие"}
{"url": "https://www.monitor.bg:443/bg/a/view/varnenskite-hotelieri-naznachili-personala-si-oshte-v-nachaloto-na-mart-160149", "text": "Много от собствениците на сезонни хотели във Варна са назначили персонала си още през март, за да избегнат глада за кадри, който настава след средата на април. Това коментира председателят на Асоциацията на хотелиерите и ресторантьорите в морския град, Павлин Косев, цитиран от Фокус - Варна. Според специалиста, търсенето на кадри е огледален образ на търсенето на туристи. „Ако мениджмънтът, на който и да е хотел няма концепция, няма маркетингов план за търсене на гости, базата ще остане празна. Абсолютно същото е и с персонала. Трябва да има стаф-план, трябва да е разпределено наемането на персонала, спрямо сезона“, обясни Косев. Специалистът каза още, че има пикови моменти на свръхтърсене на работна ръка и свободните кадри изведнъж свършват. Тогава много хотелиери търсят начини как да балансират, за да излязат от тази дупка. „Има един период от време, което започва от средата на април и продължава до към юли месец. Тези месеци са много критични и персонал вече няма. Много от хотелите започват да правят интервюта, да търсят и да си сглобяват екипа за лятото още от Нова година, от януари. Февруари е много активен месец, в който се правят интервюта, търси се персонал, провеждат се обучения, а от март вече избраните се назначават“, коментира още Павлин Косев.  ", "date": "2019.03.19", "title": "Варненските хотелиери назначили персонала си още в началото на март"}
{"url": "https://www.monitor.bg:443/bg/a/view/dnk-agitira-mladite-s-napravi-go-sega-160145", "text": "„Направи го сега!“. С това мото тръгва новата кампания на ДНК. През 2019г. организацията ще работи в три основни посоки – да мотивира младите хора да станат родители без да отлагат момента, да им помогне да вземат информирано решение за това какви рискове крие закъснялото родителство и да постави на дневен ред нови практики за взаимодействие между бизнеса и младите българи у нас и по света. Първата стъпка в тази посока ДНК прави като създава Обществен съвет. В него участват родолюбиви и успешни българи с различни професии и успешна кариера, които ще бъдат мотора на неправителствената организация. Това са Милен Врабевски, Радослав Янков, Владо Николов, Калоян Георгиев, Димитър Цоцорков, Димо Спасов, Пенко Пенков, Иван Христов и Андрей Арнаудов. „Изключително съм признателен на членовете на Обществения съвет, които приеха поканата да работим заедно за това и след 100 години по нашите земи да има българи. Тези хора са не просто представители на бизнеса, това са съмишленици, хора с опит и визия, хора с идеи и най-важното – хора, които действат. Искам да изкажа своята благодарност и към всички онези популярни у нас лица, които подкрепят кампанията ни. Сигурен съм, че всички ние ще съумеем да докажем, че българите могат да се превърнат в невероятна сила, когато действат заедно. В близко бъдеще към Обществения съвет ще се присъединят още няколко съмишленици” – каза Андрей Арнаудов, председател на ДНК. „Хубаво е индивидуалните усилия на всеки един от нас по отношение на бъдещето на България и темата за демографския колапс, да намерят пресечна точка чрез дейността на ДНК. Проблемът вече засяга съвсем реално целия бизнес и развитието на страната. Време е да започнем да действаме по-мащабно и най-вече - заедно”, споделят членовете на Обществения съвет на ДНК. Тази година ДНК ще насочи общественото внимани към един от основните проблеми за ниската раждаемост у нас, а именно късното взимане на решение за създаване на деца и страхът от създаване на второ и трето дете. Мотивирането на младите хора да пристъпят към действие е и основната цел и послание на напълно обновената кампания, която носи името „Направи го сега”. Инициативата предвижда и поредица от лекции и събития в страната, чрез които да се увеличи информираността сред младите хора по отношение на рисковете и проблемите, които крие отлагането на решението за създаване на деца. Първата лекция ще бъде през април във Варна. Кампанията „Направи го сега” стартира на 19 март 2019г. и ще продължи до 1 януари 2020г. Участие в нея могат да вземат всички семейства, заченали своите деца от март до декември 2019г., споделяйки на www.napravigo.bg снимка с теста за бременност и своята емоционална история. Финалното събитие - трето национално кръщене, ще се проведе през м. октомври 2020, тъй като регламентът на кампанията има за цел стимулирането за създаване на нов живот, а не както досега единствено да го регистрира. Тази година за първи път всички двойки, записали се в кампанията, ще имат възможността да получат най-важните неща, нужни за отглеждането на детето им през първите 12 месеца: дрехи, памперси, храна и козметика. През януари 2020 на лотариен принцип пред нотариус ще бъдат избрани 20 семейства, които ще получат своя „Бебешки ДНК пакет”, всеки от които на стойност 5 000лв. Присъствието на бизнеса в Общественият съвет на ДНК е от изключително значение и по отношение на още един проект, който ДНК ще реализира през 2019г. Неправителствената организация ще насочи усилията си и към намирането на механизми за справяне основните аспекти на демографската криза – емиграцията. През 2019г. ДНК ще стартира работата си в тази посока чрез платформата Bulgaria Wants You. Проектът има за цел не просто да насочи вниманието на медиите и обществото към емиграцията като водещ проблем на демографската криза у нас, а да популяризира сред нашите сънародници в чужбина България като добро място за живот, работа и създаване на семейство. Освен това Bulgaria Wants You щe предоставя информация за качеството на живот и социалната среда по региони и ще създава връзка между бизнеса и българите по света.", "date": "2019.03.19", "title": "ДНК агитира младите с „Направи го сега!“ (ОБНОВЕНА)"}
{"url": "https://www.monitor.bg:443/bg/a/view/prouchvane-v-21-dyrjavi-horata-iskat-po-visoki-danyci-za-bogatite-160131", "text": "Повечето хора в богатите страни искат данъците за богатите да се увеличат и изразяват широката си подкрепа за изграждане на социална държава в повечето страни. Това сочат резултатите от проучване на Организацията за икономическо сътрудничество и развитие (ОИСР) в 21 страни, цитирано от международните агенции. Във всяка една от страните, включени в проучването, над половината от анкетираните отговарят положително на въпроса: \"Трябва ли правителството да облага богатите с по-големи от сегашните данъци, за да се подкрепят бедните?\" ОИСР не дава определение за богат. По-високото данъчно облагане на богатите се появи като политически гръмоотвод в много богати страни. Демократите в САЩ предложиха увеличение на данъците, а протестиращите \"жълти жилетки\" във Франция искат богатите да понесат по-голяма данъчна тежест. Идеята за по-високи данъци за богатите среща най-голяма подкрепа в Португалия и Гърция - и двете страни излизат от продължителна икономическа криза - с близо 80 процента при средна подкрепа в останалите страни от 68%, уточни ОИСР. Проучването за социалните и икономически рискове сред 22 000 души показва и дълбоко недоволство от социалната политика на правителствата. Според ОИСР много от хората оценяват тази политика като недостатъчна. Средно само 20% твърдят, че лесно биха могли да получат държавна помощ в случай на необходимост, а 56 на сто от анкетираните посочват, че би било трудно да получат подобни социални помощи. Хората са особено обезпокоени за достъпа си до дълготрайна, с добро качество и на достъпни цени грижа за възрастните хора, до жилищни и здравни услуги.  Хората във всички страни, включени в проучването, без Канада, Дания, Норвегия и Холандия, не само мислят, че не получават справедливия дял от това, което влагат в системата, но и че правителствата не възприемат възгледите им.  В светлината на високата степен на недоволство по-голямата част от хората искат правителствата им да направят нещо повече в социалната сфера във всички страни, без Франция и Дания, където социалните системи са сред най-щедрите в света. Според повечето хора основен приоритет трябва да са по-добрите пенсии, като 55 процента твърдят, че това ще ги накара да се почувстват икономически по-сигурни. На второ място се нареждат здравните услуги с 48%, следвани от гарантиран основен доход, според 37% от анкетираните.", "date": "2019.03.19", "title": "Проучване в 21 държави: Хората искат по-високи данъци за богатите "}
{"url": "https://www.monitor.bg:443/bg/a/view/djuzepe-konte-iska-ednakva-minimalna-zaplata-za-vsichki-grajdani-na-es-160132", "text": "Въвеждането на еднаква минимална работна заплата за всички граждани на Европейския съюз поиска премиерът на Италия Джузепе Конте. В отворено писмо до ЕС, публикувано днес от римския всекидневник „Република“, министър-председателят подчерта, че сигурността, която жителите на Стария континент пожелават на всички избори – европейски, национални или местни, е немислима без социалния мир. А според него както той, така и икономическият растеж, могат да бъдат осигурени само чрез гарантирана минимална покупателна способност за всички. В писмото си Джузепе Конте се спира и на проблема безработица най-вече сред младите европейци. Италианският премиер изтъква, че липсата на работа отдалечава Европа от нейните народи, подхранвайки у тях разочарование и ненавист – настроения, които могат да предизвикат отрицателни реакции с непредвидим изход. И за да бъде решен този проблем Конте предлага не само инвестиции в новите технологии, научно-изследователското дело, материалната и дигиталната инфраструктура, но също така създаването на общоевропейска застрахователна компания срещу безработицата. „По-богатите членове на европейското семейство искат от останалите назад негови членове – пише министър-председателят, - да вземат все повече мерки срещу икономическите рискове, но те ги излагат на финансов натиск, който не е по техните сили. Ето защо в интерес на всички нас е това несъответствие да бъде преодоляно с цел подпомогне на уравновесеното и устойчиво развитие – изтъква премиерът в Рим. Той призовава също така ролята на т. нар. елити в Европа да бъде ограничена и намалена до минимум, като те бъдат заместени от волята на нейните народи, демонстрирана в Европейския парламент. В писмото си Джузепе Конте подчертава фундаменталното значение за Европа на стратегическото сътрудничество със САЩ, но призовава също така за диалог и стабилни връзки с Русия и Китай с цел решаването бързо и адекватно най-вече на международните кризи.", "date": "2019.03.19", "title": "Джузепе Конте иска еднаква минимална заплата за всички граждани на ЕС"}
{"url": "https://www.monitor.bg:443/bg/a/view/izdirvat-osmoklasnichka-v-neizvestnost-e-ot-2-mart-160139", "text": "15-годишна ученичка от сливенската хуманитарна гимназия „Дамян Дамянов“ е обявена за издирване от МВР по молба на баща й. Момичето е в неизвестност от 2 март, официално за издирване снимката й е публикувана едва на 19-и същия месец. Дарина Николаева Николова е висока 160 см, има слабо телосложение, кафяви очи, дълга права и кестенява коса. На една от снимките момичето е с голяма татуировка на лявата ръка, която според нейни приятелки се е появила след последната им среща. Дарина е останала без майка преди 7 години, когато родителката й слага по трагичен начин край на живота си, скачайки от висок етаж. За нея се грижи бащата Николай Николов, за когото се знае, че има доста бурно минало. Ученичката има поне два профила в социалните мрежи, в единия от тях има доста провокативни постове, основно от рап песни. В него тя се е обявила за „обвързана“ без да е дала линк към близкия човек. Повечето от приятелите й там са с прякори и има 920 последователи. Последната публикация там е от 18:44 часа на 28 февруари. Според преподавателите от елитната гимназия Дарина не се отличавала с особени интереси към учебните занимания, имало и други случаи, когато е отсъствала, но никога толкова дълго. След отсъствието й в продължение на 3-4 дни е била търсена от класния ръководител на домашния адрес, но не е открита, уточни директорът на СХГ „Д. Дамянов“ Жельо Радев. От ОД на МВР – Сливен са посочила мобилен телефон 0898 460 048 на служител, който пряко отговаря за издирването на тийнейджърката.", "date": "2019.03.19", "title": "Търси се: Осмокласничката Дарина е в неизвестност от 2 март"}
{"url": "https://www.monitor.bg:443/bg/a/view/izlojba-otdava-pochit-na-gangstera-jak-mesrin-160146", "text": "Изложба „Не може да се избяга от изкуството“ на белгийския визуален артист Ян Фабр открива Националната галерия в Софийски арсенал – Музей за съвременно изкуство (бул. „Черни връх” 2), на 22 март, петък, от 18.30 часа. Фабр е първият художник, поканен през 2008 г. да реализира голяма самостоятелна изложба в Лувъра. Българската му експозиция включва избрани произведения: пърформанс филм, рисунки, фотографии и скулптури, задаващи въпроси за идентичността на артиста и смисъла на творчеството. Автобиографичното и „изчезването чрез множество появявания“ са в основата на сбирката. Тя обединява работи, отпращащи към историческата изложба и пърформанс в музея Лувър. Пърформансът „Изкуството ме предпази от затвора (Почит към Жак Месрин)“ е представен като автопортрет, но не на Фабр като индивид, а на Фабр художника в неговото желание да избяга от една-единствена идентичност. Ян Фабр е творец и човек с хиляди лица, който съчетава противоположностите. Пърформансът филм се базира на улични акции, изпълнени от автора в началото на 80-те години в почит на Жак Месрин – френски гангстер, издирван дълго време като „обществен враг номер едно“ в страната. Фабр казва: „В живота ми винаги съм имал два избора: да стана добър художник или да стана добър гангстер“. За него Месрин е символ на страстна личност, човек, който оцелява чрез дегизиране и успява да избяга от правилата и институциите. Това не е възпяване на престъплението и насилието, а на виталността и жаждата за живот – неговото желание да промени обществото и вярата му в анархията на любовта. На 22 ноември 1979 г. полицейски служители откриват огън по Жак Месрин близо до Порт дьо Клинянкур в Париж и го убиват. Престъпната кариера на Месрин е продължила повече от 2 десетилетия. Неговото бягство от La Santé – затвор с максимална сигурност на охрана, е един от най-известните му подвизи. Наричан е „мъжа с хиляди лица“ заради множеството дегизировки. Той дълго съумява да се укрива не само от полицията, но и от медиите, на които е любим герой. Метаморфозата е съществена тема в цялата експозиция, а мисълта за бягство винаги е била важна за Ян Фабр. В поредицата рисунки „Бягството на художника“ на всеки автопортрет той носи отличително колие, най-често включващо религиозен символ. Две восъчни скулптури на бог Янус, представляващи автопортрети на Фабр, са озаглавени също „Почит към Жак Месрин“. Включени са и 8 черно-бели фотографии на артиста. Ян Фабр ще бъде представен на 58-то Венецианското биенале с нов специален проект, който ще бъде открит на 6 май 2019 г.  ", "date": "2019.03.19", "title": "Изложба отдава почит на гангстера Жак Месрин"}
{"url": "https://www.monitor.bg:443/bg/a/view/tetrisyt-na-chervenite-fenove-obikoli-sveta-160129", "text": "Хореографията на сектор “Г” по време на мача между ЦСКА и “Берое” впечатли футболна Европа. Феновете се забавляваха, като имитираха игра на Тетрис, изписвайки името на отбора. Всички специализирани сайтове отделиха подобаващо внимание на нетрадиционната идея, а видеото от хореографията събра впечатляващите 300 000 гледания само за дни. „Ултрасите на ЦСКА направиха нещо впечатляващо и доста остроумно, като разместваха фрагменти, наподобяващи блокчетата от игра на тетрис. Накрая от тези парчета бе сглобен надписът ЦСКА, а всичко бе изпълнено изключително прецизно“, пише fr.besoccer.com. Медийният гигант ESPN също публикува видеото, в което привържениците на \"червените\" се забавляват на трибуните. В същото време ЦСКА отнесе най-сериозната санкция от всички отбори след изиграването на последния кръг от редовния сезон в Първа лига. „Армейците“ ще трябва да платят 1300 лева на БФС заради нецензурни скандирания на феновете и използване на факли. Със същата сума ще олекне и „Ботев“ (Пд), а санкцията за „Славия“ е само 300 лева.", "date": "2019.03.19", "title": "Тетрисът на „червените“ фенове обиколи света (ВИДЕО)"}
{"url": "https://www.monitor.bg:443/bg/a/view/leo-di-kaprio-izliza-samo-s-jeni-do-25-160130", "text": "Секс символът на Холивуд Леонардо Ди Каприо ще се окаже най-ревностният привърженик на младите красавици. Без да го обявява публично през годините актьорът доказа, че до него може да застане само жена на възраст до 25 години. В момента носителят на „Оскар“ се среща с Камила Мороне, на 21, и изглежда, че нещата около тях вървят добре, но според списание OK е добре да се види дали двамата ще останат заедно, когато красавицата премине тази възраст. И докато годините на актьора растат и вече са 44, възрастта на неговата партньорка не трябва да надвишава 25. Дали зад решението да не създава семейство и деца не се крият творчески амбиции или факта, че баща му се е разделил с майка му, когато Лео е едва на годинка? Ясно е обаче, че актьорът има точно определен вкус за жените – дълги крака и руса коса. Сред известните му гаджета са Бриджит Хол, Кристен Занг, Хелена Кристенсен, Ева Херцигова, Жизел Бюндхен, Бар Рафаели, Блейк Лавли. Освен това, спекулира се, че единствената му истинска любов е неговата колежка от „Титаник“ Кейт Уинслет. Разбира се, и двамата не коментират слуховете, но разкриват, че са много добри приятели.", "date": "2019.03.19", "title": "Лео Ди Каприо излиза само с жени до 25"}
{"url": "https://www.monitor.bg:443/bg/a/view/obshtinite-sami-shte-opredeljat-kakyv-tip-turizym-da-reklamirat-160133", "text": "Кметовете, заедно с местния туристически бранш, сами да определят типа туризъм, който ще се развива на местните курорти. Това предлагат промени в Закона за туризма, които ще бъдат подадени към Министерския съвет до 2 седмици, обяви на брифинг ресорният министър Николина Ангелкова. “Националните курорти са имиджът на българския туризъм - те са двигател за развитието на регионите”, коментира Ангелкова. Предложението предвижда всяка област сама да определи какъв туризъм ще предлага, но това ще обхване само националните курорти. Според Ангелкова най-голям спор ще има за Слънчев бряг и за Златни пясъци, където се развиват парти и семейният туризъм. “Според мен местната власт трябва да определи как ще се развива туризмът”, допълни министърът. Това ще спомогне за привличане на повече туристи и за по-добро продуктово позициониране. Целта на подобни курорти е да се привлекат повече туристи, подобни има за младежки туризъм в Испания, Кипър, Италия, Франция, Гърция. У нас тенденцията обаче е негативна – спад от 45% на младежкия туризъм има тази година. „Ако искаме младите хора да дойдат в страната трябва да има балансирано развитие“, завърши Ангелкова. По време на първия за тази година Национален съвет по туризъм присъстваха кметове, общини и представители на туристическия бранш. Обсъжданите теми включваха напредъка по националната стратегия за устойчиво развитие на туризма, както и резултатите от зимния и очакванията за летния сезон. коментира туристическият министър. Това се обособява от факта, че има лек спад в ранните записвания от целеви пазари като Русия и Германия. Причина за намалелия интерес от страна на немците е фалиралият немски авиопревозвач. “Всичко се случва наведнъж и това ще даде отражение върху летния сезон”, каза още Ангелкова. До момента летище Бургас отчита 1.5% ръст на ранните записвания за полети. При област Варна обаче положението не е добро - там е налице спад от цели 15%. Въпреки това от министерството се надяват тенденциите от зимния сезон да се пренесат в летния. За периода декември-януари чуждестранните туристи са над 865 хил., което е спад от 3.7%. Нощувките обаче бележат ръст от 5.8%. “Да, факт е, че идват по-малко туристи, но те нощуват повече”, коментира ресорният министър. От ведомството поясниха, че работят по стратегията си да създадат по-добър и висок продукт, който да е на разумна цена и доказателство за усилията е липсата на свободни места в 4 и 5-звездните хотели. каза още Ангелкова, цитирайки данни на Министерството на труда и социалната политика. Очакванията са тази година броят им да нарасне, а причина за това са заявките от работодателите за служителите. До момента над 700 са тези работници, които са заявили, че искат да се квалифицират или преквалифицират в различни направления. От бизнеса подкрепиха работата на министерството, но обърнаха внимание, че имат нужда от допълнително финансиране. Конкретното предложение е да се получи който да бъде отпуснат сега. „Ако това не бъде направено сега, а го оставим за няколко месеца по-късно, всички мерки ще бъдат закъснели“, коментира изпълнителният директор на Националния борд по туризъм д-р Полина Карастоянова. Според нея ако при ранните записвания има спад, то късните записвания поне трябва да се спестят. Промени се предвиждат и в Закона за устройството на Черноморското крайбрежие и Закона за концесиите. Там от министерството недоволстват, че не се отчитат спецификите на морските плажове и въведени в Общия ред, те минават в Общата процедура за обжалване.„Имам силни притеснения със сблъскването с т. нар. 3-та фигура „професионален жалбоподател“, защото има възможност да се обжалва действие или бездействие в 10-дневен срок от узнаването, което прави невъзможно планирането кога ще завърши дадена процедура“, добави Ангелкова. Тя коментира, че до юни ще има промени с цел намаляване на административната тежест и за граждани, и за бизнес.", "date": "2019.03.19", "title": "Общините сами ще определят какъв тип туризъм да рекламират (ОБНОВЕНА)"}
{"url": "https://www.monitor.bg:443/bg/a/view/speshnite-medici-v-ruse-iztegljat-ostavkite-si-160134", "text": "Общо 21 души от Центъра за спешна медицинска помощ в Русе ще изтеглят заявленията си за напускане, съобщи заместник-министърът на здравеопазването д-р Бойко Пенков. Днес той бе в крайдунавския град, за да се срещне с екипа на центъра по повод на създалото се през последните две седмици напрежение. На 12 март т.г. 27 фелдшери и 17 шофьори подадоха оставки, от които 23 бяха изтеглени в първите работни дни на новия директор д-р Иванка Маринова. Работещите в центъра са поставили искането си за преминаване на 7-часов работен ден. Пенков коментира, че спешните медици в Русе са единствените в страната, които работят 8 часа. Той увери, че до две седмици ще бъде факт заповедта на д-р Маринова, а от 1 май т.г. спешните медици в Русе ще работят с един час по-малко на ден, както останалите си колеги от другите спешни центрове. Поставен е бил въпросът и за увеличение на заплатите. Пенков посочи, че през последните три години заплатите на работещите в Спешна помощ са увеличавани с по 10 на сто ежегодно, така ще бъде и през 2020 г. Бюджетът на центъра в Русе е завишен през 2019-а с 9,83 процента, което е с около 280 000 повече. Относно исканията за незабавни мерки срещу агресията към медиците, Пенков коментира, че Министерството на здравеопазването работи в тясно сътрудничество с МВР и с прокуратурата за ограничаване на тези случаи. „Изключителни професионалисти и отговорни хора. Ще продължат да спасяват русенци“, изказа удовлетворението си от срещата с екипа Пенков. Относно назначената от министъра на здравеопазването Кирил Ананиев проверка в центъра, Пенков отговори, че резултатите от нея още не са готови.", "date": "2019.03.19", "title": "Спешните медици в Русе  изтеглят оставките си"}
{"url": "https://www.monitor.bg:443/bg/a/view/vsichki-operacionni-sestri-v-mbal-dobrich-podadoha-ostavki-160135", "text": "Всички операционни сестри в МБАЛ-Добрич са подали молби за напускане, научи „Монитор“. Според ръководството на болницата, такива са подали 8 операционни сестри. „Мотивът е свързан с искане за увеличаване на възнаграждението им в размер на две минимални работни заплати. На този етап ръководството на МБАЛ-Добрич счита, че това е невъзможно да се случи, тъй като  трябва да се спазват правилата за финансова дисциплина на болницата. До този момент са проведени няколко срещи между двете страни. Считаме, че в близко бъдеще ще имаме взаимно приемливо решение и няма да се стигне до действия, които да попречат на нормалната дейност на лечебното заведение“, се казва в официалното прессъобщение от болницата. От 1 януари 2019 г. на всички медицински специалисти в болницата – санитари, сестри и лекари, са увеличени месечните възнаграждения с по 50 лева и заплатите на сестрите от 580 лева станали на 630 лева. Оказало се обаче, че когато си получили новите възнаграждения през февруари, те били с по 100 лева по-малко, заради намаляване на здравните пътеки, обясняват медицински сестри.  Предизвестието на подалите оставки изтича на 25 март. От операционните сестри зависят три отделения – хирургия, ортопедия, неврохирургия. Операционна сестра не се става от днес за утре, твърдят медицинските специалисти. Според отлично осведомени източници, по всяка вероятност само 4 от подалите молби за напускане сестри ще останат да работят, ако има благоприятни преговори с ръководството на болницата. Из здравното заведение усилено се говори още, че от 1 април Спешното отделение в Добрич ще работи само с 1 екип, тъй като 3 от медицинските сестри, заедно със старшата, са напуснали. Това означава, че Спешното ще работи или само нощем, или само през уикендите, твърдят източници от болницата. Ако операционните сестри наистина напуснат, МБАЛ изпада в колапс, допълват те. Всички опити да се свържем с директора на болницата д-р Светозар Байчев останаха неуспешни. Заместникът му д-р Бисер Ботев пък категорично отказа коментар, а шефът на Спешното отделение д-р Калоян Куртев е в отпуск.  ", "date": "2019.03.19", "title": "Всички операционни сестри в МБАЛ-Добрич подадоха оставки"}
{"url": "https://www.monitor.bg:443/bg/a/view/es-prie-izvynredni-merki-za-brekzit-bez-sporazumenie-160136", "text": "Държавите членки на ЕС финализираха днес серия от извънредни мерки, за да минимизират проблемите, които биха възникнали при Брекзит без сделка в области като транспорта, риболова, социалните плащания и програмата за образователен обмен \"Еразъм\", предаде ДПА. Новите мерки освен това имат за цел да гарантират социалните права на гражданите от ЕС във Великобритания, както и на гражданите на Великобритания в ЕС. Такива са например правата на реципрочно здравно обслужване и изплащането на пенсии. Те ще гарантират и \"базова авиотранспортна свързаност\" и ще позволят основните превози на стоки и пътници с шосеен транспорт да продължат, както заявява ЕС. Мерките ще направят по-лесно за плавателните съдове от съюза да продължат на реципрочна основа да ловят риба в британски води, дори и в случай че няма споразумение. Предвиждат се и компенсации за засегнатите рибари. Според новите извънредни правила студенти от ЕС и Великобритания, които в момента посещават чужд университет по програмата за образователен обмен \"Еразъм\", ще могат да довършат обучението си след Брекзит, заявяват държавите членки. Мерките влизат в сила в деня, след като Великобритания напусне ЕС при вариант Брекзит без сделка. Но мерките \"по никакъв начин нямат за цел да дублират цялостните ползи от членството в ЕС или условията на какъвто и да било преходен период\", отбеляза съюзът и добавя, че някои от мерките зависят от демонстрирането на реципрочност от страна на Великобритания. Обединеното кралство би трябвало да напусне ЕС след десет дни. Но се очаква Лондон да поиска отсрочка. Тъй като засега няма яснота за каква цел може да послужи евентуалната отсрочка, много хора се опасяват, че Великобритания може да излезе без споразумение на 29 март.", "date": "2019.03.19", "title": "ЕС прие извънредни мерки за Брекзит без споразумение"}
{"url": "https://www.monitor.bg:443/bg/a/view/podpisani-sa-dogovorite-za-nadzor-na-stroitelstvoto-na-tunel-jeleznica-160118", "text": "Подписани са договорите за строителен надзор при проектирането и строителството на тунел „Железница“ на АМ „Струма“, както и за пътните участъци непосредствено преди и след съоръжението. Строителният надзор при проектирането и изпълнението на строително-монтажните работи на тунел „Железница“ (от км 366+720 до км 369+000) ще се изпълнява от „План Инвест Железница“ ДЗЗД. В обединението участват: „ПЛАН ИНВЕСТ ПЛОВДИВ“, „ИНФРА ПРОЕКТ КОНСУЛТ“ ЕООД, „Аскос 03“ ЕООД, „СЪРЧ КОРПОРЕЙШЪН СРЛ“. Стойността на договора е 4 793 328.00 лв. с ДДС. Тунелът ще бъде с две отделни тръби за движение в посока. Дължината на всяка тръба ще е около 2 км. Съоръжението ще бъде с всички необходими системи за енергоефективно осветление, вентилация, видеонаблюдение, пожароизвестяване, интелигентна система за управление на трафика и т. н. Ще бъде изграден и обслужващ тунелен път при южния портал на тунела откъм гр. Симитли, площадка за хеликоптер, два моста над Суха река, които са съответно 132 м и 24 м, подпорна стена и др. Строителният надзор на отсечката преди тунел „Железница“ в посока София - Кулата (от км 366+000 до км 366+720) е възложен на ДЗЗД „ТЕС Консулт“, в което са: „СТРОЛ 1000“ АД, ТРИ-ЕС“ ЕООД и „ЕКСПЕРТ ДЕСИЖЪНС“ ООД. Техният договор е за 719 739.6 лв. с ДДС. Участъкът е с дължина 720 м. Включва и обслужващ тунелен път при северния портал и мостово съоръжение с обща дължина 620 м. Консултантската услуга при проектирането и строителството на отсечката след тунел „Железница“ (от км 369+000 до км 370+400) ще бъде изпълнена от ДЗЗД „ПЪТКОНСУЛТ 2000-КОНСУЛТ 64“, в което са: „ПЪТКОНСУЛТ 2000“ ЕООД и „КОНСУЛТ 64“ ООД. Техният договор е за 558 266.40 лв. с ДДС. Този автомагистрален участък е с дължина 1,4 км и включва още изграждането на селскостопански подлез, подпорна и укрепителна стена, отводнителни съоръжения, изграждане и реконструкция на инженерни мрежи и др. Проектът ще се съфинансира от Кохезионния фонд на Европейския съюз и националния бюджет чрез ОП „Транспорт и транспортна инфраструктура“ 2014-2020 г.", "date": "2019.03.19", "title": " Подписани са договорите за надзор на строителството на тунел „Железница“ "}
{"url": "https://www.monitor.bg:443/bg/a/view/posreshtame-astronomicheskata-prolet-s-hlad-i-oblaci-160138", "text": "През нощта над Западна България ще е предимно ясно, а над останалите райони облачността ще е значителна. В сутрешните часове на места, главно в източните райони видимостта ще е намалена. Минималните температури ще са предимно между 3 и 8 градуса. В сряда облачността ще се увеличава и вплътнява и на места в югоизточната половина от страната ще има превалявания от дъжд. Вятърът ще се ориентира от север-североизток и ще е до умерен. С него ще нахлува сравнително студен въздух и температури слабо ще се понижат. Максималните стойности ще са между 15 и 20 градуса. Атмосферното налягане ще се повишава и ще е по-високо от средното за месеца. В планините ще е предимно облачно. На много места ще има слаби валежи от дъжд, над 1800 м - от слаб сняг. Ще духа слаб до умерен вятър от север-североизток. Максималната температура на височина 1200 м ще е около 8 градуса, на 2000 м - около 1 градус. По Черноморието облачността ще е значителна. На отделни места ще превали слаб дъжд. Ще духа слаб до умерен вятър от север-североизток. Максималните температури ще са между 10-13 градуса. Температурата на морската вода е 8-9 градуса. Вълнението на морето ще е около 2 бала. Астрономическата пролет ще настъпи на 20 март в 23.58 ч. В четвъртък над Западна и Централна България облачността ще бъде предимно значителна. На места там ще има превалявания от дъжд. Ще продължи да духа слаб до умерен север-североизточен вятър. Дневните температури ще са предимно между 13 и 18 градуса, сутрешните - между 3 и 8 градуса. В петък валежи са малко вероятни. Облачността ще се разкъса и ще намалее до предимно слънчево. Ще се понижат минималните температури, а дневните ще започнат да се повишават.", "date": "2019.03.19", "title": "Посрещаме астрономическата пролет с хлад и облаци"}
{"url": "https://www.monitor.bg:443/bg/a/view/bivshi-tenis-zvezdi-shte-igrajat-v-albena-160122", "text": "Ръководството на черноморския ни курорт „Албена“ ще покани бивши тенис звезди на Европа от ранга на Карол Кучера (Слвк) и Пати Шнидер (Швейц), с които всеки желаещ ще може да изиграе поне по сет. Това ще се случи по време на Седмицата на звездите на тениса в края на септември като част от инициативата „Албена – европейски курорт на спорта“ за 2019 г. и по повод 50-годишния му юбилей. В спорния календар на курорта са залегнали 5 големи първенства, сред които са финалите по футбол на Стария континент за девойки до 17 г. от 5 до 20 май. Съставът ни, воден от Траян Радулов, ще научи съперниците си на жребия на 5 април. Нашите са класират като домакин, а за останалите 7 отбора още вървят квалификации. През юни в „Албена“ за участие във фестивала по аеробика ще пристигне холивудската звезда Били Бленкс, който се смята за създател на стила тае-бо. От „Албена“ се похвалиха, че през последните 3 г. инвестициите в спортната инфраструктура надхвърлят 5 млн. лв., а в курорта могат да се практикуват повече от 40 спорта.  ", "date": "2019.03.19", "title": "Бивши тенис звезди ще играят в „Албена“"}
{"url": "https://www.monitor.bg:443/bg/a/view/prodadoha-poslednata-dyvka-na-syr-aleks-za-390-000-paunda-160127", "text": "Водилият „Манчестър Юнайтед“ в 1500 мача за 26 години сър Алекс определено може да се похвали, че вече остава в историята като създател на най-скъпата употребявана дъвка. След последния мач на Фърги начело на „Червените дяволи“ - 5:5 срещу „Уест Бромич“ през 2013 година, фен на домакините предвидливо събира изхвърлената от спеца на земята дъвка. 6 години по-късно запалянкото пусна ценната находка в онлайн търг, като успя да я изтъргува за впечатляващите 390 000 паунда. Цялата сума отива за благотворителност. Новината за продажбата на последната дъвка на Фъргюсън идва само часове, след като френското списание „Франс Футбол“ направи класация за 50-те най-велики треньори в историята на футбола. В подреждането сър Акекс е втори, изпреварен единствено от „Бащата на тоталния футбол“ Ринус Микелс. Тройката допълва Ариго Саки, а след него са Йохан Кройф, Джосеп Гуардиола и др.", "date": "2019.03.19", "title": "Продадоха последната дъвка на сър Алекс Фъргюсън за 390 000 паунда"}
{"url": "https://www.monitor.bg:443/bg/a/view/sasho-roman-prati-dicho-na-vyrha-na-kato-dve-kapki-voda-video-160121", "text": "Рокаджията Дичо най-накрая напипа пулса на музикалното шоу „Като две капки вода“. Ключът към одобрението на журито и любовта на зрителите за него се оказа образът на ромската легенда Сашо Роман и баладата му „Мой, ангеле“. Дичо беше преобразен напълно с цяла маска върху лицето, а за да се доближи напълно до оригиналното изпълнение призна че е репетирал повече от усилено. „Като чух детето ми обаче да си припява и то песента спрях“, пошегува се той преди да излезе на сцена. Журито, в което тази седмица гост беше Любо Киров, беше единодушно, че Дичо се е справил блестящо. Така рокаджията завоюва първата си победа в предаването. „За първи път в шоуто имаме 60 точки за участник преди резултатите на публиката“, казаха Зуека и Рачков. Идната седмица бившият вокал на D2 ще трябва да се преобрази в Дони. Ето и пълния списък с новите образи на участниците  ще бъде Toto  ще бъде Владимир Висоцки  а ще бъде Глория гейнър  ще бъде Мадона  ще бъде едновременно Бруно Марс и Карди Би  ще бъде Бритни Спиърс  ще бъде Джейсън Деруло", "date": "2019.03.19", "title": "Сашо Роман прати Дичо на върха на „Като две капки вода“ (ВИДЕО)"}
{"url": "https://www.monitor.bg:443/bg/a/view/kuchek-licemerie-160125", "text": "Хълбок наляво, хълбок надясно, оглеждаме се, ако не гледа никой, завъртаме дупе, правим характерно движение с таза като пред оргазъм и мазно се провикваме \"яшааа\". Това са основните стъпки на популярния по сватби, абитуриентски балове и момински партита кючек \"Лицемерие\". Името му идва от дуалното отношение към този танцов формат - хем друсаме задник, хем пред колегите в офиса се държим на положение: \"Ма мола ви са, аз такава музика само като чуя, откачам\". За няколко телевизии, неуточнен брой сайтове и хартиените им побратими новина на деня е, че клип с чалга музика и кючеци на осмокласнички бил предизвикал скандал. Стигнало се дотам, че директорката на училището да трябва да се обяснява и отбранява за музикалния вкус на учениците и техните учителки и за да си измие ръцете, даже била наказала със забележка учителка. Пълно лицемерие. Ще речеш, че всички репортерки и подбъзикналите ги недоволни родители и хилядите школски директори са музикално девствени и слушат само Бах, Панчо Владигеров и Ицо Хазарта. Сякаш не се знаем. Ако го цитират правилно, експерт от Регионалното управление по образованието бил казал, че независимо дали е в час или в междучасие, \"това не било нормално\". Да не би да сме пропуснали и да е бил приет списък на допустимите за изпълнение музикални произведения на територията на българското училище? Браво, браво, господине, ха дано ви мине! Самородните музикални критици не са от вчера. Още по време на Добри Войников и неговата \"Криворазбрана цивилизация\" в Шумен недоволни майки и татковци също са мърморели сигурно, че в дома на Атанас Стоянов разни мискини се събират да свирят, а други по тяхната музика танцуват кадрил, полка, валс, мазурка, чардаш и прочие европейски дивотии, вместо да се хванат на хоро, каквото са тропали бабите и дядовците им. По онова време европейското влияние е било важно за формиране на нови музикални и танцови вкусове, нещо, което Стилян Чилингиров нарекъл \"образование на краката\". 10 години преди настъпването на ХХ век хитовете в Шумен били \"Така-така полка\" и валсовете \"Елвира\" и... \"Фатме\". Не смея да помисля какво ще си помислят в сутрешните телевизионни блокове, ако утре се появи клип с валс \"Фатме\". Соченето с пръст на \"лица на непълнолетна възраст\", които слушат чалга или играят кючек, няма никакво правно, нормативно, морално и каквото и да е там основание, а е някакъв псевдоелитарен опит за дискриминация на основата на музикалните предпочитания. Училището, учениците и учителите имат много проблеми, но те не са музикални. Проблем не е кючекът. Проблеми, за които трябва да вдигаме врява, са алкохолът, наркотиците, агресията... И което е очевидно - лицемерието.", "date": "2019.03.19", "title": "Кючек \"Лицемерие\" "}
{"url": "https://www.monitor.bg:443/bg/a/view/nazarbaev-podade-ostavka-160119", "text": "Президентът на Казахстан Нурсултан Назарбаев подаде оставка. Временно изпълняващ длъжността президент ще бъде досегашният председател на парламента Касим-Жомарт Токаев. Всичко това се случи в директно предаване по местната телевизия.  Назарбаев е единственият президент на Казахската съветска социалистическа република (1990 – 1991), първият и единствен президент на Република Казахстан от 10 декември 1991 г., преизбран за четвърти мандат (април 2011). Бил е председател на Съвета на министрите на Казахската ССР (1984 – 1989) и първи секретар на Комунистическата партия на Казахстан (1989 – 1991). През 2004 г. „Прозрачност без граници“ поставя Казахстан на 122-ро място (наравно с някои други държави) в списъка от 146 държави по ниво на политическа корупция. Казахстанската оценка е 2,2 от 10, където 10 е най-добрият резултат, а всяка стойност под 3 индикира „необуздана корупция“. Единият от двамата „рекордьори“ във властта на постсъветските държави. От 1989 г. е първият човек на този пост в републиката. Един от най-възрастните лидери в страните от бившия Съветски съюз – 76 години. По-стар от него само Ислам Каримов. Узбекистан и Казахстан са единствените страни от бившия Съветски съюз, където държавният глава не се е променял от независимостта насам. Класиран е 10-ти със състояние от $ 1,1 млрд. в класацията на най-богатите и могъщите владетели на планетата. На 1 декември се отбелязва Денят на първия председател, който е и национален празник и почивен ден. Американският уеб сайт About.com, собственост на вестник New York Times, добавя Нурсултан Назарбаев в списъка на най-лошите диктатори в Азия през 2013. В наказателния кодекс на Казахстан има част отредена на смъртното наказание за покушение срещу живота на президента. То се изпълнява дори ако тези действия не доведат до смъртта на президента. През 2014 г. получава награда в размер на 100 евро в категорията „Най-добър диктатор на годината“ от Геополитически френския Център за изследване на престъпността.", "date": "2019.03.19", "title": "Назарбаев подаде оставка "}
{"url": "https://www.monitor.bg:443/bg/a/view/aljir-buteflika-se-syglasil-da-predade-vlastta-160126", "text": "Президентът на Алжир Абделазиз Бутефлика се е съгласил да предаде властта на следващия избран президент, а на опозицията ще бъде позволено да участва в наблюдаването на изборния процес. Това заяви днес новият вицепремиер и министър на външните работи Рамтан Ламамра, предаде Ройтерс. На пресконференция в Москва след среща с руския пръв дипломат Сергей Лавров той каза, че алжирското правителство е откликнало на законните искания на алжирския народ. Ламамра благодари на Лавров за поканата и съобщи, че му е предал послание от Бутефлика за руския президент Владимир Путин, допълни агенцията..", "date": "2019.03.19", "title": "Алжир: Бутефлика се съгласил да предаде властта"}
{"url": "https://www.monitor.bg:443/bg/a/view/real-izbira-ot-25-zvezdi-za-ljatnata-selekcija-vijte-spisyka-na-zidan-160124", "text": "25 играчи за 5 места – това са числата около предстоящата мащабна селекция на „Реал“ (Мадрид) за това лято. Плановете на клубния президент Флорентино Перес са да върне максимално бързо отбора на върха и няма да се пестят средства за това, твърди приближеният до испанския гранд вестник „Марка“. Както е ясно, в плановете на новия треньор Зинедин Зидан са да бъдат привлечени шестима нови, като единият вече е факт – Едер Милитао от „Порто“, който вече подписа договор и е сигурен за „Сантяго Бернабеу“. Освен, него, „Реал“ ще привлече минимум още един централен бранител, един ляв бек, двама халфове и един нападател. За последния пост е задължително попълнението да е от световна класа или т.нар. \"галактико\", информира още „Марка“. Изданието публикува и списъка с набелязани играчи, от които ще се избира. За централен защитник опциите са Матайс де Лихт (Аякс), Озан Кабак (Щутгарт), Милан Шкриняр (Интер) и Калиду Кулибали (Наполи). Клубът най-вероятно ще се раздели с Марсело, като за негов заместник по левия фланг на отбраната са набелязани Маркос Алонсо (Челси), Хосе Луис Гая (Валенсия), Алекс Грималдо (Бенфика) и Давид Алаба (Байерн). При халфовете възможните попълнения са най-много. Единият трябва да е с малко по-организаторски функции, като опциите са Сергей Милинкович-Савич (Лацио), Пол Погба (Манчестър Юнайтед), Тиаго Алкантара (Байерн) и Миралем Пянич (Ювентус). По-офанзивно настроеният футболист, който ще трябва да може да играе и като втори нападател, ще бъде избран измежду Кристиан Ериксен (Тотнъм), Еден Азар (Челси), Николо Дзаниоло (Рома), Каи Хаверц (Байер Леверкузен), Пабло Сарабия (Севиля), Сусо (Милан) и Хаким Зиех (Аякс). А новият \"галактико\" в атака ще бъде единият от Неймар (ПСЖ), Килиан Мбапе (ПСЖ), Хари Кейн (Тотнъм), Мауро Икарди (Интер), Пиер-Емерик Обамеянг (Арсенал) и Лука Йович (Айнтрахт). Амбицията на ръководството е сделките до началото на новия сезон, а заделената сума е 300 милиона евро. Към сумата ще бъде добавена и сумата от евентуална продажба на Рафаел Варан, който в разговори с ръководството е изявил желание да смени обстановката. Към него има интерес от „Ювентус“, а трансферната сума ще бъде около 80 милиона евро.", "date": "2019.03.19", "title": "“Реал“ избира от 25 звезди за лятната селекция (вижте списъка на Зидан)"}
{"url": "https://www.monitor.bg:443/bg/a/view/zamesvaneto-na-kralica-elizabet-ii-v-brekzit-e-losha-ideja-160113", "text": "Министърът по въпросите на Брекзит Стивън Баркли заяви, че замесването на кралица Елизабет Втора в Брекзит е лоша идея, предаде Ройтерс. Баркли каза това във връзка с предложението кралицата да бъде помолена предсрочно да прекрати настоящата сесия на парламента. \"Единственото нещо, за което всички са съгласни, е, че замесването на Нейно Величество във въпросите на Брекзит няма да доведе до напредък, според мен това не е реалистична възможност\", изтъкна министърът. Според Баркли решението на председателя на Камарата на общините Джон Бъркоу да блокира трето гласуване на сделката за Брекзит означава, че тази седмица по-скоро няма да има парламентарен вот за споразумението. Той отбеляза също така, че министрите от правителството на Тереза Мей търсят изход от създалата се ситуация. Стивън Баркли предупреди днес британските депутати в интервю за радио Би Би Си, че ако не подкрепят сделката на Тереза Мей, съществува опасност да няма Брекзит или да има Брекзит без сделка. С това си изказване Баркли намекна, че правителството продължава да планира трето гласуване на споразумението на Мей с Европейския съюз.  ", "date": "2019.03.19", "title": "Замесването на кралица Елизабет II в Брекзит е лоша идея"}
{"url": "https://www.monitor.bg:443/bg/a/view/makron-vliva-v-intelektualen-maraton-160128", "text": "Макар и свикнал с ораторски състезания, френският президент Еманюел Макрон снощи счупи собствения си рекорд с над 8-часови дебати за бъдещето на Франция с 64-ма видни интелектуалци, предаде Франс прес. Дискусията с прекъсвания, състояла се в тържествената зала на Елисейския дворец, бе завършек на продължилите два месеца \"големи национални дебати\", подети от Макрон с надежда да се канализира гнева, излял се в протестите на \"жълтите жилетки\", и да се очертаят евентуални решения. От 15 януари държавният глава кръстосва страната, за да участва в множество дебати, организирани в кметства, спортни зали и салони за тържества - от големите градове до селата. Разпределянето на данъците, демокрацията с широко участие на населението, организацията на държавните служби - бившият инвестиционен банкер, който през 2017 г. стана най-младият президент в историята на Франция, предприе кампания в защита на политиката си, обявена за несправедлива от протестиращите. \"Упражнението\", сметнато за безполезно от най-гневните участници в протестното движение, приключи на 15 март, но президентът поиска да завърши безпрецедентните дебати с най-известните френски интелектуалци, предавани пряко по общественото радио \"Франс кюлтюр\". В отговор на писателя Паскал Брюкнер, който настоя за възстановяване на обществения ред, Макрон отбеляза, че насилието и вандализма в събота на \"Шанз-Елизе\", в сърцето на Париж, са били дело на рушители, а не на демонстранти. Пред психолога Борис Сирюлник, икономиста Даниел Коен и социолога Люк Болтански президентът засегна и темите за задълбочаването на неравенството, реформата в закона от 1905 г. за разделянето на Църквата и държавата, както и за екологичния преход. Според Макрон \"жълтите жилетки\" са \"пренасяне в реалността на това, което се случва в социалните мрежи\" - \"невъздържан език и крайно насилие, прикрити зад анонимността\". Дискусиите продължиха до 2,30 ч. тази сутрин. Някои интелектуалци от левицата отклониха поканата. Срещата отбеляза 11-ия дебат на държавния глава, който се срещна с кметове, граждани и младежи в десетина района. Тези многократни прояви на президент, обещал в началото на мандата си рядко да взема думата, бяха разкритикувани миналата седмица от \"гарантите\", които трябваше да следят за независимостта на дебатите. Въпреки критиките обаче, тези два месеца на дебати изглежда помогнаха на френския президент да повиши малко популярността си, след като през декември миналата година тя спадна до най-ниската си стойност. Според допитване на института \"Елаб\" доверието към Макрон в началото на март е достигнало 31 процента, с 8 процентни пункта повече, отколкото през декември.", "date": "2019.03.19", "title": "Макрон влиза в интелектуален маратон "}
{"url": "https://www.monitor.bg:443/bg/a/view/bombena-zaplaha-evakuira-rajon-v-bruksel-160111", "text": "Около 40 души бяха евакуирани от сграда в квартала на европейските институции в Брюксел, след като в компания, свързана с ЕС, постъпи бомбена заплаха, предаде Асошиейтед прес. Полицейска говорителка заяви, че тази сутрин в консултантски офис, работеща за Европейската комисия, е постъпила \"по телефона заплаха за бомба\". Тя добави, че заплахата е приета сериозно. Част от района е отцепен, на мястото са изпратени следови кучета. По-късно стана ясно, че полицията в Брюксел е отворила района на европейските институции. \"Бомбената заплаха по телефона\" е наложила днес временно да бъдат евакуирани около 40 души от сграда, която се намира близо до Европейската комисия. Властите заявиха, че компанията е консултантско бюро, работещо за ЕК, но не съобщиха името й.", "date": "2019.03.19", "title": "Бомбена заплаха евакуира район в Брюксел, по-късно отвориха града (обновена)"}
{"url": "https://www.monitor.bg:443/bg/a/view/kratki-biznes-novini-5g-v-germanija-startyp-biznes-i-ulesnenija-pri-dela-za-karteli-160108", "text": "Германия обяви търг за честотите на бъдещата супербърза 5G мрежа след спор по условията. Берлин изостава от Париж по финансиране на стартъп бизнеси и как Еврокомисията улеснява делата за картели.  Германия обяви търг за честотите на бъдещата супербърза 5G мрежа след спор по условията, наложени от властите, и въпроси за това дали китайският технологичен гигант Хуавей (Huawei) може да доставя оборудване. Германският канцлер Ангела Меркел обяви на конференция, че Германия не планира да изключва която и да е компания от търга си за 5G мрежа, но иска кандидатстващите в търга за мобилния спектър да отговарят на определени изисквания. Все пак европейски подход би бил желателен, допълни канцлерът. Търгът се очаква да продължи три седмици и от него да бъдат получени 3-5 млрд. евро. Участници в търга са традиционните мрежови оператори Дойче телеком (Deutsche Telekom), Водафон (Vodafone) и Телефоника (Telefonica), както и по-новата Дрилиш (Drillisch). Финансирането на стартъп компании в Париж се увеличава бързо, докато в Берлин намалява, според изследване на консултантската компания И Уай (EY). Инвеститорите са увеличили финансирането за стартъпи в Париж с 39% до близо 2,5 млрд. евро през 2018 г. В Берлин показателят е спаднал с 12% до малко над 2,6 млрд. евро. Едва през 2017 г. германската столица изпреварваше френската с 1,2 млрд. евро, макар Париж вече да бе напред с броя на сделките - 366 спрямо 244. Компанията отбелязва неусложнените процедури за получаване на жителство за стартъп предприемачите, големите данъчни отстъпки за пионери и инвеститори и евтините заеми от държавата. Лондон остава столицата на стартъпите в Европа - миналата година секторът там е привлякъл инвестиции за близо 5 млрд. евро. Европейската комисия представи днес ново онлайн средство за подаване на заявления и документи в производствата за освобождаване от глоби и намаляване на техния размер и постигане на споразумение по дела за картели, както и при случаи на некартелно сътрудничество. Производствата дават възможност на дружествата и техните законни представители да подават заявления и документи в писмен вид или устно. Порталът eLeniency позволява на дружествата, които са страни по такива производства, и на техните адвокати, да подават онлайн заявления и изявления за освобождаване от глоби и намаляване на техния размер като част от процедурите за постигане на споразумение по дела за картели или като част от сътрудничество при некартелни случаи, пише в съобщението на ЕК.", "date": "2019.03.19", "title": "Кратки бизнес новини: 5G в Германия, стартъп бизнес и улеснения при дела за картели"}
{"url": "https://www.monitor.bg:443/bg/a/view/bylgarin-napadna-minuvachi-i-policaj-v-park-v-rim-160107", "text": "Българин нападна пенсионери и полицай в Рим, съобщава италианският вестник \"Месаджеро\". Инцидентът е станал вчера сутринта в най-големия римски парк \"Вила Памфили\". Младежът, който впоследствие полицията установила, че е български гражданин, ударил в лицето без никаква причина възрастен минувач. Друг мъж се втурнал след българина, за да го задържи. Междувременно обаче сънародникът ни ударил още един възрастен човек, след което отново побягнал. Италианецът, опитал да го спре, повикал на помощ случайно минаващата патрулна кола, която тръгнала по следите на сънародника ни. Присъединили се и още три полицейски екипа. Задържането на агресивния българин обаче се оказало по-трудно от предвиденото, защото мъжът не говорел италиански и не носел документи у себе си. При ареста той оказал съпротива и успял да нарани и полицая, който му слагал белезниците. Двамата възрастни минувачи били откарани в болницата за преглед.", "date": "2019.03.19", "title": "Българин нападна минувачи и полицай в парк в Рим"}
{"url": "https://www.monitor.bg:443/bg/a/view/albert-popov-obmislja-da-se-gotvi-v-nova-zelandija-160109", "text": "Сензацията в алпийските ски през изминалия сезон Алберт Попов може да проведе лятната си подготовка в Нова Зеландия или Аржентина. Това сподели личният му треньор Ивайло Борисов по време на награждаването на двамата за спортист и треньор №1 на месец януари в допитването на Пресклуб „България“. „Обмисляме такива варианти, защото по това време на годината там е зима и условията за нас са много добри. Тъй като се подготвяме с немските скиори, ще сме зависими от тяхното решение“, каза Борисов. Той определи изминалия за Алберт сезон като изключително успешен. В него 21-годишният ни скиор записа две класирания в топ 10 в стартове за Световната купа и участва във финалното състезание за сезона на слалом, където карат първите 30 в света. „Въпреки това оставаме реалисти в мислите и целите си за следващия сезон. За нас е важно да сме стабилни в топ 30 и да събираме повече точки за СК“, обяви Борисов. „Още с първия старт в Леви (бел. ред. - 20-о място на слалом) постигнахме целите си за всички досегашни сезони и разбрахме, че може да направим добър сезон“, сподели Алберт. Той допълни, че в Кицбюел, където за пръв път завърши сред първите 10, се е чувствал най-добре, а на следващия старт в Шладминг (6-и) е бил приятно изненадан от поздравленията на голямата звезда на световните ски Хенрик Кристоферсен (Нор). „Радвам се, че получавам съвети и от Феликс Нойройтер, с когото станахме близки“, разкара още младата ни надежда. Попов ще участва довечера в бенефиса на Мария Киркова, а после се надява да се наслади на заслужена почивка.", "date": "2019.03.19", "title": "Алберт Попов обмисля да се готви в Нова Зеландия"}
{"url": "https://www.monitor.bg:443/bg/a/view/frog-si-prizna-peevski-e-chesten-i-nekorumpiran-160117", "text": "С идването на пролетта настъпват сериозни психологични кризи при много хора. Това научно твърдение най-добре може да бъде проследено при сайта „Фрогнюз“ и издателя му - ченгето от ДС, омотано с дебели (финикийски) връзки с банкера-беглец Цветан Василев. Откакто у нас пукна пролет, бутиковото сайтче започна литературни упражнения по писане на пародии и други сатирични произведения срещу отявлените врагове на благодетеля си Цветан Василев. Очаквано сред централните фигури в текстове на все още прохождащите фейлетисти е депутатът и издател на „Телеграф медиа“ Делян Пеевски. Името на народния представител от години предизвиква нощни... кошмари на представителите на задкулисните политико-икономически кръгове у нас с медийните и законодателни инициативи, които вадят наяве престъпленията им. И очаквано, затова е и сред най-мразените хора у нас от олигарсите и обслужващия ги персонал. Точно в такъв пореден опит да се издокарат пред шефа, от „Фрогнюз“ обаче правят грешка по Фройд – признавайки, че Пеевски е честен и некорумпиран политик. Текстът, който е подписан от редовния писач на „Фрог“ Димитър Попкутев (за който има сериозни съмнения, че е псевдоним на самия Огнян стефанов, който той ползва, за да може хем да отчете свършената работа пред Боса, хем да не носи отговорност за клеветите, които е принуден да пише – б.р.) е поредният напън за фейлетон или дори може би памфлет, който обаче си е останал просто една нескопосана пародия. В нея авторът прави мъчителен опит да е саркастичен, наричайки Пеевски - „умен, честен, некорумпиран, красив, смел, богат от труда си“, но насмешката си остава само за негова сметка. Просто защото след хиляди доноси и десетки проверки от кой ли не, стана ясно само едно - Пеевски е доказано некорумпиран и чист политик. Рядко срещана порода у нас, която наистина се радва на огромната обич и подкрепа на електората, който представлява. Защото за разлика от партийните отрочета на олигарсите, Пеевски се е явявал както на парламентарни, така и на евроизбори, които печели от раз. С резултат няколко пъти по-голям от този на отломките от представящите се за десни, но в действителност просто олигархични проектчета, партии.", "date": "2019.03.19", "title": "Фрог си призна: Пеевски е честен и некорумпиран"}
{"url": "https://www.monitor.bg:443/bg/a/view/frenska-ministyrka-krysti-kotaraka-si-brekzit-160106", "text": "Министърът по европейските по въпроси на Франция Натали Лоазо нарече своя котарак Брекзи, предаде ТАСС. Причината да се спре на това име е нерешителността на домашния любимец. Лоазо разказа как всяка сутрин нейният четириног другар мяука истерично и иска да излезе навън, но когато му се отвори вратата - той отказва да напусне дома. \"Той ме буди всяка сутрин със своето настоятелно мяукане и иска да излезе, но Накрая го нарекох Брекзит\", разказа 54-годишната френска министърка. Натали Лоазо заема министерския пост от 2017 година. Преди няколко дни тя изяви желание да се кандидатира за Европейския парламент.", "date": "2019.03.19", "title": "Френска министърка кръсти котарака си Брекзит "}
{"url": "https://www.monitor.bg:443/bg/a/view/tita-v-syda-zaradi-aferata-s-telk-160110", "text": "Певицата Тита дойде в Апелативния спецсъд, за да подкрепи баща си Милен Пенчев, който е шеф на НОИ-Силистра. Той е обвинен, че е част от организирана група, която е осигурявала документи за получаване на по-високи пенсии. Заедно с него задържани са още двама души. \"Трябва да съм само свидетел, а не и обвиняем\", каза в съда Пенчев. Той обясни, че два пъти е подавал сигнали в прокуратурата. Това било през септември и октомври м.г. В 13 часа Апелативният спецсъд ще обяви дали Пенчев ще остане на свобода или ще остане в ареста.", "date": "2019.03.19", "title": "Тита в съда заради аферата с ТЕЛК"}
{"url": "https://www.monitor.bg:443/bg/a/view/tribagrenik-s-dyljina-141-metra-razpyvat-v-pazardjik-za-denja-na-trakija-160116", "text": "Българският трибагреник с дължина 141 метра ще бъде изнесен с тържествено шествие в Пазарджик на 26 март, когато се отбелязва Денят на Тракия. Инициативата е съвместна проява на местната община и структурата на ВМРО в града, съобщи общинският председател на воеводите Георги Копривщенов. Идеята е да се отдаде почит към едно от великите събития в историята на България - Одринската епопея, уточни кметът на Пазарджик Тодор Попов. Знамето ще бъде ушито от местна фирма, а дължината е избрана по броя на годините от Освобождението на България, подчерта Попов. Според него националните поводи за гордост трябва да бъдат отбелязвани подобаващо и радостен е фактът, че все повече хора масово се включват в тях. Превземането на Одрин е последният решителен удар срещу Османската империя, който довежда до края на Балканската война, припомни общинският председател на ВМРО. Той допълни, че българското знаме, развято върху Селим джамия в утрото на 26 март преди 106 години, е символ на победата на българската армия. Шествието в Пазарджик ще започне в 17.30 ч. от читалище “Виделина“ и ще бъде предвождано от Представителния духов оркестър на ВВС.", "date": "2019.03.19", "title": "Трибагреник с дължина 141 м разпъват в Пазарджик за Деня на Тракия"}
{"url": "https://www.monitor.bg:443/bg/a/view/mreja-s-umrjala-riba-izvadiha-ot-jazovir-dospat-inspektori-160104", "text": "Хрилна мрежа с умрели риби от видовете червеноперка, каракуда и дъгова пъстърва е била намерена и извадена от водите на язовир \"Доспат\" в района на махала \"Крушата\" край велинградското градче Сърница. Това съобщиха от Изпълнителната агенция по рибарство и аквакултури. Инспекторите били получили сигнал от рибари, които хвърляли въдици в този район на водоизточника и те забелязали мрежата с улова. Рибите били в напреднал стадий на разлагане. Най-вероятно те са били уловени от бракониери, които или са се уплашили да не ги забележат, или пък са хванали улова по късна доба и са смятали да се върнат на следващия ден да си го приберат, но нещо е объркало плановете им. За находката е съставен констативен протокол срещу неизвестен извършител. От агенцията съобщават и за извършена проверка на река Тополница до моста на автомагистрала \"Тракия\", при която са били заловени двама бракониери, извършващи улов на риба с мрежа-тип“ срекме“. Уловената риба - мряна около 5 кг е освободена и върната в реката жива, а незаконният уред е иззет с протокол. На бракониерите са съставени актове по Закона за рибарство и аквакултури.", "date": "2019.03.19", "title": "Мрежа с умряла риба извадиха от язовир \"Доспат\" инспектори"}
{"url": "https://www.monitor.bg:443/bg/a/view/prokuraturata-pogna-klana-na-goliovcite-ot-kustendil-160096", "text": "Прокуратурата започна разследване на членовете на скандално известна фамилия на Гольовците. Кланът беше в основата на побоя в Кюстендил от миналия месец, при който беше убит с нож 35-годишният кюстендилец Валери Дъбов, а много други бяха ранени. Тогава българският евродепутат и заместник-председател на ВМРО, Ангел Джамбазки и общинският съветник, председател на „Патриоти за София“ в Столичния общински съвет Карлос Контрера внесоха сигнал до главния прокурор Сотир Цацаров, министъра на вътрешните работи Младен Маринов и председателя на КПКОНПИ Пламен Димитров относно богатото криминално досие на „Гольовците“ и с настояване да започне разследване срещу членове на клана за различни престъпления. В отговора на главния прокурор се казва, че е образувана проверка срещу лица, живущи в кв. „Изток“ – гр. Кюстендил, както и че Окръжната прокуратура – гр. Кюстендил, ще възложи проверка на отдел „Противодействие на икономическата престъпност“ в ОД на МВР гр. Кюстендил за лихварство, сводничество, търговия с наркотични вещества и акцизни стоки, неистински ТЕЛК решения. От пространен отговор на Окръжна прокуратура – Кюстендил, става ясно, че в махалата са установени множество нарушения на данъчното законодателство, а материалите са отделени в нарочна преписка, като е възложено на МВР и Районна прокуратура – Кюстендил, да образуват наказателни производства по събраните данни. От началото на месец март резултатите и по отношение на фалшивите ТЕЛК решения са вече налице. Районната прокуратура в Кюстендил е започнала проверка. Малко след масовия бой между българи и роми в центъра на Кюстендил, в столичния квартал „Орландовци“ се проведе специализирана полицейска операция срещу част от клана „Гольовци“. По време на нея бяха задържани 14 лица, в т.ч. и двама служители на 2-ро РУ за покровителство на организираната престъпна група. „Очакваме и КПКОНПИ да извърши необходимите проверки, за да установи легално ли е имуществото и доходите на визираните в сигнала семейство Игови и техните присъдружни от кв. „Изток“ в Кюстендил и кв. „Орландовци“ в София“, завяват вносителите на сигнала Джамбазки и Контрера.", "date": "2019.03.19", "title": "Прокуратурата погна клана на Гольовците от Кюстендил"}
{"url": "https://www.monitor.bg:443/bg/a/view/venecuelskata-opozicija-prevze-diplomaticheskata-misija-vyv-vashington-160112", "text": "Представителите на венецуелския опозиционен лидер Хуан Гуайдо установиха контрол над три от дипломатическите имоти на Венецуела в САЩ. Това заяви вчера в една от сградите посланикът на Гуайдо във Вашингтон Карлос Векио, цитиран от Ройтерс. Векио посочи, че опозицията е установила контрол над две сгради във Вашингтон, собственост на венецуелското министерство на отбраната, и над една консулска сграда в Ню Йорк. Той добави, че опозицията очаква под неин контрол \"в следващите дни\" да премине и венецуелското посолство в столицата на САЩ. \"Предприемаме тези стъпки, за да запазим активите на венецуелците в САЩ\", каза Векио. Той се намираше в представителството на военния аташе на Венецуела във Вашингтон и направи изявлението си, след като преди това свали от стената портрета на президента Николас Мадуро и го замени с този на Гуайдо. Венецуелското министерство на външните работи призова властите в САЩ \"да предприемат необходимите мери, за да сложат незабавен край на тази силова окупация\" на дипломатическите му представителства. То допълни, че прехвърлянето на собствеността нарушава международните правни норми за закрилата на дипломатическото имущество. Мадуро, който определи Гуайдо като американска марионетка, искаща да го свали от власт с преврат, скъса отношенията с Вашингтон, след като САЩ признаха Гуайдо за временен президент, и извика в Каракас венецуелските дипломатически и консулски служители.  От общо 55 такива служители 12 решиха да останат в САЩ и да подкрепят Гуайдо, каза Векио. Той добави, че неговият персонал ще работи от сградата на военния аташе, която се намира в скъпия квартал Калорама и според имотните регистри във Вашингтон стойността му се оценява на 2,2 милиона долара. Докато Векио говореше, до него стоеше полковник Хосе Луис Силва, военният аташе на Венецуела в САЩ, който на 27 януари призна Гуайдо. Също вчера два добре осведомени източника заявиха пред Ройтерс, че генерал от венецуелската армия е дезертирал и избягал в Колумбия. Векио изрази увереност, че във Венецуела, обхваната от икономическа и хуманитарна криза, \"върви необратим процес на промени\", но добави, че \"това няма да стане лесно\". Миналата седмица САЩ изтеглиха от Венецуела целия свой дипломатически персонал, който беше останал там.", "date": "2019.03.19", "title": "Венецуелската опозиция превзе дипломатическата мисия във Вашингтон"}
{"url": "https://www.monitor.bg:443/bg/a/view/shef-na-warner-bros-napusna-sled-seks-skandal-160115", "text": "Изпълнителният директор на \"Warner Bros\" и главен изпълнителен директор на едно от най-престижни студия в Холивуд \"Цуджихара\" – Кевин Цуджихара се оттегли от компанията. Това обяви Джон Станкей – ръководител на администрацията на „Warner”. \"Кевин признава, че грешките му са несъвместими с очакванията за лидерство на компанията и може да повлияят на способността на компанията да изпълнява бъдещите си ангажименти\", казва Станкей. По-рано този месец \"Warner Media\" започна разследване след статия на \"Hollywood reporter\", в която бяха публикувани подробни текстови съобщения между Цуджихара и британската актриса Шарлот Кърк през 2013 година. Съобщенията доказват наличие на сексуални отношения между кандидатстващата за студиото актриса и оглавяващия студиото, който обещава, че ще я представи на влиятелни мениджъри и ще бъде взета под внимание за роли в киното и телевизията. Цуджихара, който оглавява студиото в Бърбанк, Калифорния, от 2013 г., по-рано се извини за действията си в обръщение към служителите. \"Дълбоко съжалявам, че съм направил грешки в личния си живот, причинили болка и срам на хората, които обичам най-много,\" каза Цуджахара. \"Също така дълбоко съжалявам, че тези лични действия са довели до неудобства за компанията и на всички вас.\" Кърк отрече всякакво непристойно поведение от страна на Цуджахара или двама други ръководители, Брет Ратнър и Джеймс Пакър, с които е общувала. \"Господин Цуджихара никога не ми беше обещавал нищо\", казва Кърк.", "date": "2019.03.19", "title": "Шеф на \"Warner Bros\" напусна след секс скандал"}
{"url": "https://www.monitor.bg:443/bg/a/view/ariana-grande-se-zavyrna-na-vyrha-na-bilbord-160098", "text": "Поп сензацията Ариана Гранде се върна на челната позиция в класацията Hot 100 на \"Билборд\" за сингли, съобщи сайтът на изданието. С постижението си певицата отбелязва шеста непоследователна седмица на върха в чарта със сингъла 7 Rings. Миналата седмица изпълнителката заемаше второто място с хитовото си парче. На второ място се нарежда рапърът Пост Малоун с песента Wow. Малоун заема и петото място в класацията с парчето Sunflower, записано съвместно със Суа Ли. Певицата Холзи се е изкачила от пета до трета позиция с Without Me. Четвъртото място в класацията заемат рапърката Карди Би и певецът Бруно Марс с парчето Please Me. В престижната класация Топ 200 за албуми пък първенец е рапърът Джус Уърлд с Death Race for Love. По данни на Нилсен Мюзик, от тавата на рап изпълнителя за периода на отчитане са продадени 165 000 албумни единици. Гранде запазва втората си позиция с албума Thank U, Next (72 000 продадени единици). Следва саундтракът към филма \"Роди се звезда\" с Лейди Гага и Брадли Купър (48 000 продадени единици). Челната петица в класацията Топ 200 на \"Билборд\" за албуми се допълва от певицата Марън Морис с Girl (46 000 продадени единици) и саундтрака към филма \"Бохемска рапсодия\" (36 000 продадени единици).", "date": "2019.03.19", "title": "Ариана Гранде се завърна на върха на „Билборд“"}
{"url": "https://www.monitor.bg:443/bg/a/view/rumjana-arnaudova-ubijstvoto-na-viktorija-marinova-e-chist-kriminalen-sluchaj-160101", "text": "Убийството на Виктория Маринова е чист криминален случай, който разтърси България не само с жестокостта си, но и с още един изключително неприятен факт на внушения, които бяха направени от определени кръгове – внушения за това, че в България журналисти, които се борят с корупцията и извършват разследвания срещу корумпирани длъжностни лица, биват убивани. Това каза днес пред медии в Русе говорителят на главния прокурор Румяна Арнаудова. Тя съобщи за внасянето на обвинителния акт в съда срещу Северин Красимиров за убийството на административния директор и водещ в регионалната телевизия ТВН Виктория Маринова, извършено на 6 октомври м.г. до крайбрежната алея в града. По думите на Арнаудова внушенията, че престъплението е свързано с професионалните ангажименти на Виктория, са злепоставили България за кратък период от време, но не са постигнали целите на тези хора, които вероятно са били водени от нечисти политически намерения. От днес Северин Красимиров е предаден на съд и според обвинителния акт е единственото обвиняемо лице по делото, каза окръжният прокурор Георги Георгиев, който заедно с прокурор Кремена Колицова работи в продължение на пет месеца по разследването на тежкото престъпление. Красимиров ще отговаря по три обвинения – за блудствени действия, за изнасилване и за убийство, извършено по особено мъчителен за жертвата начин и с особена жестокост. Грози го най-тежкото наказание – доживотен затвор без право на замяна. В хода на досъдебното производство са разпитани над 30 свидетели, изготвени са над 15 експертизи, изискани са множество документи и справки, включително и от Германия, събрани са много веществени доказателства. Разследването е показало, че се касае за криминално престъпление със сексуален мотив. „Не са събрани доказателства трите престъпления да имат нещо общо с професионалната дейност на жертвата. Установено е, че вечерта Северин е бил със свои приятели на празненство, където са употребили алкохол. В ранните часове на 6 октомври е тръгнал пеша към дома си, срещнал е жертвата, изпитал е сексуално влечение, за удовлетворението на което е нанесъл побой на жертвата и вследствие на тези удари след извършените сексуални посегателства Виктория Маринова е починала“, каза Георгиев. Окръжният прокурор допълни, че не е установено друго лице да е участвало в престъплението или пък да е било подбудител на Северин. Той е разпознат по записи от камери в района на крайбрежната алея. Взетите кръвни проби не са показали, че е употребил наркотици в нощта преди убийството. Според последната назначена експертиза нараняванията по тялото му, установени от съдебни лекари в Германия, имат връзка с престъпленията, в които е обвинен. Раните по коленете били типични за поза, заета от него при извършване на полов акт. В хода на досъдебното производство Красимиров е признал за извършеното престъпление. До един месец се очаква Окръжният съд в Русе да насрочи дата за разпоредителното заседание по делото. В момента Северин е в затвора в Белене. Северин Красимиров бе задържан четири дни след убийството в дома на майка си в Германия и върнат у нас. По искане на Окръжната прокуратура в Русе бе подложен на комплексна съдебно-психиатрична и психологична експертиза, за да се установи дали е вменяем и може ли да носи наказателна отговорност. Той лежа един месец в психиатричното отделение на затворническата болница в Ловеч, където бе наблюдаван и изследван от специалисти. Заключението им бе, че Северин страда от лека степен на умствено изоставане, има личностно разстройство, но към момента на извършване на престъплението и след това е разбирал свойството и значението на постъпките си.", "date": "2019.03.19", "title": "Арнаудова: Убийството на  Виктория Маринова е чист криминален случай"}
{"url": "https://www.monitor.bg:443/bg/a/view/frenski-sydija-shte-sviri-bylgarija-cherna-gora-160105", "text": "Френският съдия Руди Букет ще свири първата евроквалификация на България срещу Черна гора в петък. Двубоят между двата тима е на националния стадион \"Васил Левски\" и започва в 19:00ч. До момента той е ръководил само един мач на българския отбор през 2013 година, когато губим от Холандия с 0:1 при младежите. Вчера националният отбор на България направи първа тренировка преди старта на европейските квалификации с Черна гора и Косово. Селекционерът Петър Хубчев изведе своите избраници на занимание на Национална футболна база \"Бояна\".", "date": "2019.03.19", "title": "Френски съдия ще свири България - Черна гора"}
{"url": "https://www.monitor.bg:443/bg/a/view/mili-bobi-braun-se-vze-s-romeo-bekym-160095", "text": "Холивудската старлетка Мили Боби Браун започна връзка с по-малкия син на Виктория и Дейвид Бекъм – Ромео. Искрата между звездата от хитовия сериал „Странни неща“ и 16-годишния Ромео пламнала наскоро, издаде анонимен източник пред британския в. The Sun. Познанството на актрисата и звездния наследник датира още от 2016 г., когато се срещат на тържествена гала на УНИЦЕФ. По време на събитието екранната Илевън е отличена с награда заедно с Дейвид Бекъм. След проявата те продължават да поддържат контакт в социалните мрежи, като наскоро отношенията им придобиват романтичен характер. но Мили и Ромео са изключително сладка двойка\", отбелязва източникът. По думите му, младите влюбени имат одобрението на Виктория Бекъм, която е голяма почитателка на Мили Боби Браун. По-големият син на Бекъм – Бруклин, също си избира известни девойки за приятелки. В списъка му с изгори фигурират актрисата Клоуи Грейс Морец и манекенката Хана Крос. ", "date": "2019.03.19", "title": "Мили Боби Браун се взе с Ромео Бекъм"}
{"url": "https://www.monitor.bg:443/bg/a/view/prokuraturata-nabludava-razsledvane-za-otkradnati-plochki-ot-ulica-160103", "text": "Районна прокуратура-Пазарджик наблюдава досъдебно производство за това, че на 6 март 2019 г., в с. Карабунар чрез използване на товарен автомобил марка „Форд Транзит“ и с помощта на кирка, е бил направен опит за отнемане на чужди движими вещи, съобщават от пресцентъра на Апелативна прокуратура - Пловдив. Става дума за 93 тротоарни плочки, 202 гранитни павета и едни бордюр, собственост на Община Септември. Според държавното обвинение вземането на плочките станало без разрешението на собственика и в случая се касае за присвояване на чуждо имущество. До момента е установено, че на 6 март 2019 г., при извършване на текущ ремонт на улица в с. Карабунар е бил направен опит за отнемане на плочки, павета и бордюр. Те били натоварени в товарния автомобил и оставени в частен дом в селото, откъдето са иззети и приложени като веществени доказателства. Като съпричастни към извършване на престъплението са били задържани двама местни жители  за срок от 24 часа по Закона за МВР. За привличането им като обвиняеми ще се прецени след извършването на множество процесуално-следствени действия - разпити на свидетели, изготвяне на експертизи, сред които оценъчна, и др. Досъдебното производство се води по общия ред, като срокът за приключването е двумесечен.  ", "date": "2019.03.19", "title": "Прокуратурата наблюдава разследване за откраднати плочки от улица"}
{"url": "https://www.monitor.bg:443/bg/a/view/selekcioneryt-na-cherna-gora-bylgarija-njama-igrachi-ot-svetovna-klasa-160099", "text": "Селекционерът на националния отбор на Черна гора по футбол Любиша Тумбакович заяви, че той и играчите са много амбицирани преди старта на европейските квалификации в петък с гостуване на България. \"Започваме надпреварата с големи амбиции. Първият мач винаги е много интересен. В началото всички имат страхотна мотивация и сериозни планове. Това се отнася и до отбора на България, който базира надеждите си на представянето си в Лигата на нациите, където в един момент постигна фантастични резултати. Затова очаквам страхотна битка в София, в която ние трябва да се постараем да отговорим по правилния начин\". \"Съперникът е много компактен, въпреки че не разполага с играчи от световна класа. Те все пак имат двама-трима, които са наистина добри. Първият, който имам предвид, е капитанът (Ивелин) Попов. Те имат и още няколко интересни футболисти, но не искам да коментирам повече имена\", каза Тумбакович. Черна гора има кадрови проблеми заради отсъствието на две от големите си звезди Стеван Йоветич (коляно) и Стефан Савич (бедро). \"Йоветич не беше играл доста време и донякъде очаквахме, че може да не бъде на разположение, но контузията на Савич ни изненада. Той вече се присъедини към отбора и ще опита да тренира. Дали ще играе, ще зависи от това как върви възстановяването му. Стефан и клубът му (Атлетико Мадрид) са взели необходимите мерки. Той ще продължи рехабилитацията си тук при нас. Ще видим как ще се развият нещата в следващите дни\", заяви селекционерът. Тумбакович подчерта, че контузиите на Йоветич и Савич не са единствените проблеми в състава, тъй като няколко от останалите футболисти не се намират в оптимална игрова форма. \"За съжаление, освен контузените, имаме и футболисти, на които им липсват мачове. Това също може да бъде проблем, но не съм толкова притеснен, защото тези момчета ще бъдат по-свежи и ще бъдат крайно амбицирани да покажат качествата си в срещите на националния отбор\", заяви той. В лагера на Черна гора все още се надяват на чудо и да могат да ползват звездите си Стеван Йоветич и Стефан Савич за евроквалификациите с България и Англия. Мачовете са в петък с \"лъвовете\" и другия понеделник с островитяните. Двамата капитани на балканската страна са в лазарета с различни травми. Но селекционерът Любиша Тумбакович ги включи в разширения състав за тренировки и тайно се надява да може да използва поне единия от тях срещу \"лъвовете\". Макар да призна, че ще му е нужно \"чудо\" това да се случи. \"Би било чудо да мога да ползвам някого от тях. Но аз съм ги викнал да работят с отбора и до последно ще се надяваме. Засега не мога да потвърдя участието им\", сподели Тумбакович пред черногорските медии във вторник сутринта. Йоветич и Савич са големите звезди на \"храбрите соколи\", но и без тях съставът прелива от талант. Там личат имената на Жарко Томашевич от белгийския Остенде, Адам Марушич от Лацио, Никола Вукчевич от Леванте, Марко Янкович от СПАЛ, Марко Бакич от Мускрон, Фатос Бечирай от Макаби Нетаня, както и Филип Стойкович и Мирко Иванич от Цървена звезда и Небойша Косович от Партизан.", "date": "2019.03.19", "title": "Селекционерът на Черна гора: България няма играчи от световна класа!"}
{"url": "https://www.monitor.bg:443/bg/a/view/evropejskata-smetna-palata-es-ne-vlaga-dostatychno-v-kibersigurnostta-160100", "text": "ЕС не влага достатъчно средства в киберсигурността, се посочва в доклад на Европейската сметна палата, представен днес. Отбелязва се необходимостта от допълнително съгласуване на действията за предотвратяването на престъпленията и нападенията в интернет. Отчита се липса на измерими цели и достатъчно надеждни данни за изпълнение на европейската стратегия за киберсигурност. Не съществува бюджет на ЕС за изпълнение на тази стратегия, липсва ясна представа за необходимия размер на тези средства, се допълва в документа. Палатата уточнява, че постиженията от научните изследвания в областта на киберсигурността не са добре патентовани, продавани или внедрени, което се отразява на независимостта на ЕС. В доклада се посочва, че няма съгласувана международна рамка за киберсигурност и това пречи на противодействието на електронните нападения. В ЕС съществуват много слабости по въпросите на киберсигурността. Нараства недостигът на умения по киберсигурност в света, допълва палатата. Цифровите системи са станали толкова сложни, че е невъзможно да бъдат предотвратени всички нападения срещу тях. Засега ЕС не е в състояние да противодейства при широкомащабни презгранични произшествия в интернет. Възможната намеса в изборни процеси и кампаниите за дезинформация са значително предизвикателство, се допълва в доклада на палатата.", "date": "2019.03.19", "title": "Европейската сметна палата: ЕС не влага достатъчно в киберсигурността"}
{"url": "https://www.monitor.bg:443/bg/a/view/legendite-ot-fondacijata-otkrivat-botevite-dni-vyv-vraca-160094", "text": "За трета година Ботевите дни във Враца ще бъдат открити с ефектно аудио-визуално шоу, съпътствано с концерт на група „Фондацията“. В култовата формация участват емблематичните български музиканти Кирил Маричков, Иван Лечев, Дони, Славчо Николов и Венко Поромански. В станалите вече традиция вечерни концерти са включени топ изпълнители - Васил Найденов, групите „Еридан“, „Акага“, „Тоника СВ“ и танцов ансамбъл „Филип Кутев“. Официалното откриване на второюнските тържества ще стартира на 24 май. Окончателната програма на десетдневката е утвърдена на третото заседание на Ботевския организационен комитет. Близо 40 са проявите в официалната и съпътстващата програма, с които тази година Враца ще отбележи 143 години от подвига на Христо Ботев и неговата чета. Освен традиционните мероприятия в програмата са включени и нови, като сред тях са прожекция на филма „Непобедимият генерал Владимир Вазов“, с режисьор Татяна Пандурска, представяне на гостуваща изложба на Историческия музей от Велинград „Арманите в България“ и др.", "date": "2019.03.19", "title": "Легендите от „Фондацията“ откриват Ботевите дни във Враца"}
{"url": "https://www.monitor.bg:443/bg/a/view/otnovo-bum-na-pojarite-v-kustendilsko-70-pojara-vyzniknaha-samo-za-sedmica-160086", "text": "Бум на пожарите в Кюстендилско отчитат от Регионална дирекция „Пожарна безопасност и защита на населението“. Само за седмица са възникнали 10 пожара с преки материални загуби и 60 пожара в сухи треви и храсти. Съставени са 7 акта по ЗМВР за установяване на административни нарушения, за изгаряне на сухи растителни отпадъци. Само през вчерашния ден огнеборците в региона са гасили 21 пожара. Повечето са причинени при небрежно боравене с открит огън. 4 от пожарите са нанесли материални загуби. Небрежно боравене с открит огън е причинило пожар в землището на с. Кършалево. Огънят се е развил върху площ от 300 дка. В следствие на инцидента са изгорели 4 къщи, бунгало и фургон. „Все още се установява чия собственост са къщите, тъй като по време на възникването на инцидента не е имало хора в тях. Благодарение на бързата намеса на пожарникарите е предотвратено разрастването на пламъците“, коментира говорителят на ОДМВР – Кюстендил, Катя Табачка. При възникналите пожари през последните дни са унищожени 10 дка широколистна гора, сгради с площ 200 кв.м, 2  фургона и 15 кв.м покривна конструкция. Нови 23 пожара бушуваха за денонощие и в Пернишко. Няколко къщи, фургони и паянтови постройки са засегнати при пожар в брезнишкото с. Банище. Пламъците лумнали вчера, около 15, 20 ч. Четири автомобила от Перник и Брезник потушили пламъците. Причините са в процес на установяване. 500 декара смесена гора са унищожени при пожар в с. Боснек. Сигнал за бедствието е подаден около 13, 50 ч. Един екип от Радомир и два от Перник се притекли на помощ. Спасени са стотици декари насаждения. Причината отново е небрежност при боравене с открит огън. От пожарната отново напомнят, че паленето на сухи треви и отпадъци е забранено. При установяване на нарушители ги заплашва глоба от 500 до 2 000 лева.", "date": "2019.03.19", "title": "Отново бум на пожарите в Кюстендилско, 70 пожара възникнаха само за седмица "}
{"url": "https://www.monitor.bg:443/bg/a/view/joro-plyha-se-nadrusal-i-trygnal-da-krade-ot-doktora-160088", "text": "Крадецът Жоро Джевизов с прякор Плъха е тършувал из гаража на лекаря рентгенолог д-р Иван Димитров надрусан. Дрогата му я е осигурила жена му Надежда Стоева, с която апашът живеел на семейни начала и от която имал три малки деца. Това съобщи в кулоарите на окръжния съд в Пловдив прокурорът по делото Георги Пенев. Той отказа да уточни вида на наркотика, който е взел според показанията на Надежда, Плъха с обяснението, че това ще стане ясно по време на предстоящия процес. „Най-голямото наказание за него искам. Той ми зима душата на мен. Синът ми зима. Три деца ми остави той. Жена му Надежда не я знам къде е. Сега в момента я няма при мен”, каза в съда майката на Плъха Златка. По думите й снахата в момента е в Германия, а трите й деца – на година и половина, на 7г. и на 14 г., ги гледала само тя. Лекарят рентгенолог е подсъдим по две обвинения – за убийство при превишаване пределите на неизбежната самоотбрана и за притежанието на незаконния пистолет „Валтер” с патрони, каза прокурорът по делото Георги Пенев. Но именно заради отсъствието на Надежда Стоева от съдебната зала разпоредителното заседание срещу подсъдимия за убийството на мъжа й д-р Иван Димитров не стартира. „Съдът ще реши дали е редовно призована Надежда, дали са й нарушени правата. От нея зависи дали ще се яви, или не. Показанията й не са важни за делото, защото тя няма нищо общо със ситуацията. Но процедурата задължава съдът да я извика. Тя не е получила призовка за днес, за да каже пред съда иска ли да си упражни правата или не”, обясни адвокатът на родителите на убития Красимир Елдъров. Той уточни, че Златка и Димитър ще поискат от д-р Димитров по 150 000 лева кръвнина за убития си син. „Исковете са абсолютно същите като през 2013г., когато един потърпевш – Попов, заклан от едни работници в Розино. Тогава бяха по 150 000 лева –такава е практиката. Абсолютно същата квалификация. За такива дела толкова се иска, а колко ще даде съдът, е друг въпрос”, каза адвокат Елдъров. Пред Съдебната палата в Пловдив се бяха събрали колеги, приятели и съседи на лекаря, които поискаха процесът срещу него да бъде прекратен и той да бъде оправдан. На импровизирания им протест присъства и директорът на УМБАЛ „Пловдив”, където работи д-р Димитров, д-р Аргир Аргиров. Часове преди разпоредителното заседание медиците от болницата излязоха с подписка в подкрепа на колегата си, в която се казва, че: “Д-р Димитров работи в УМБАЛ-Пловдив от 2007 г. Сред колегите си е познат като коректен и всеотдаен професионалист, проявяващ загриженост и внимание към пациентите. До този момент ръководството на болницата е получавало единствено благодарности във връзка с неговата работа”. Те посрещнаха в съда д-р Димитров с аплодисменти, а той самият отказа всякакъв коментар преди и след отложеното дело. Следващата дата, на която ще се опита да стартира разпоредителното заседание в процеса срещу д-р Иван Димитров, е 13 май от 9,30 часа. Плъхът бил убит в нощта на 1 срещу 2-ри март 2018г. Предишният ден крадецът от „Столипиново” набелязал един от шестте гаража в двора на Доктора. Той ползвал първата гаражна клетка за работилница. Бил сам на втория етаж на къщата си, в който правел ремонт. Жена му и двете им деца били на гости на роднини в село Крумово. На 2 март м.г.  около 1,30 часа през нощта Иван Димитров минал през една от стаите в жилището си и видял, че лампата в работилницата свети. Помислил, че е забравил да я изключи и решил на сутринта да отиде да я загаси. След известно време забелязал, че лампата не свети и вратата на гаража-работилница била леко открехната. Решил да провери какво се случва, помислил, че е извършена кражба. Като излизал от жилището си, обвиняемият взел пистолет „Валтер“, модел  „PH-9x19“, за който не притежавал разрешително. Отишъл към гаража, в който вече върлувал Жоро Плъха. Той пък си приготвил за изнасяне в найлонови торби различни предмети. Преди да стреля докторът бил нападнат от крадеца. Плъха хвърлил по собственика на имота нож с 12-сантиметрово острие, както и метална рекламна табела. Така порязал медика по десния крак и му причинил синка на дясната ръка. След като бил улучен, Плъхът успял да избяга от двора на доктора и да мине към 100 метра преди да се строполи върху паркирана под прозорците на областния управител на Пловдив лека кола. Именно управителят на област Пловдив Здравко Димитров видял трупа на застреляния крадец в ранните сутрешни часове на 2 март, когато отишъл на работа. Лекарят бил арестуван, като на 6 март м.г. бил пуснат от зандана с мярка „подписка”.", "date": "2019.03.19", "title": "Жоро Плъха се надрусал и тръгнал да краде от доктора (ОБЗОР)"}
{"url": "https://www.monitor.bg:443/bg/a/view/isljamska-dyrjava-se-zakani-da-otmysti-za-krajstchyrch-160102", "text": "Групировката \"Ислямска държава\" се закани да отмъсти за атаката срещу две джамии в Нова Зеландия в петък, при която бяха убити 50 души. Нападението в новозеландския град Крайстчърч бе извършено от австралийския десен екстремист Брентън Тарант. \"Сцените на убийствата в двете джамии в Нова Зеландия ще събудят изпадналите в летаргия джихадисти и ще мотивират почитателите на халифата да отмъстят\", казва говорителят на \"Ислямска държава\" Аби ал Хасан ал Мухаджер на 44-минутен аудиозапис, качен на медийната платформа Нашир нюз. Новозеландската премиерка Джасинда Ардърн обеща да не позволи на нападателят, който уби 50 души в две джамии в град Крайстчърч в петък, да получи известността, към която се стреми. Австралийският десен екстремист Брентън Тарант реши да се защитава сам в съда. Новозеландската министър-председателка обеща да направи всичко по силите си, за да не позволи на Тарант да дава израз на своите идеи. \"Мога да ви уверя в едно нещо - че няма да ме чуете да произнасям името му\", каза тя пред репортери. Ардърн отбеляза, че нападателят \"очевидно е имал редица причини да извърши тази ужасяваща терористична атака. Една от тях е била да спечели популярност\", посочи тя и изрази увереност, че това може да не бъде допуснато. В Нова Зеландия се подготвят първите погребения на убити при атаката. Новозеландските власти са издали 65 визи на роднини на жертви. Същевременно от групировката \"Ислямска държава\" увериха, че евакуациите от последния й бастион в Сирия няма да я отслабят. \"Мислите ли, че напускането на Багуз от слабите и жалките ще отслаби \"Ислямска държава? Не\", казва говорителят на групировката Аби ал Хасан ал Мухаджер на запис, разпространен от свързаната с джихадистите медийна организация Ал Фуркан. През 2014 г. \"Ислямска държава\" превзе около една трета от Сирия и Ирак. Падането на източното сирийско село Багуз ще лиши групировката от последната територия под неин контрол в двете страни. \"Ислямска държава\" ще остане заплаха, предупреждават обаче регионални и западни представители. Подкрепяните от международната коалиция начело със САЩ Сирийски демократични сили затягат обръча около Багуз. На този фон говорителят на \"Ислямска държава\" Ал Мухаджер призова привържениците на групировката да се мобилизират и да отмъщават в зоните под контрола на доминираните от кюрдите сили, предаде Франс прес.", "date": "2019.03.19", "title": "\"Ислямска държава\" се закани да отмъсти за Крайстчърч"}
{"url": "https://www.monitor.bg:443/bg/a/view/fandykova-ne-priema-remonta-na-gradinkata-pri-su-160089", "text": "Кметът на София Йорданка Фандъкова отказа да подпише протокол за приемането на ремонта на градинката при Софийския университет. Това стана ясно при изненадваща инспекция на реконструкцията, при която бяха установени криви плочки, неправилно запълнени фуги и лошо изпълнение на детайлите. Фандъкова обясни, че през март изпълнителят на обекта изпратил писмо, в което настоява да се състави комисия, която да приеме първия етап от проектите за 4-та зона. В него влизат двете градинки „Кристал“ и „Свети Климент Охридски“, както и улица „Московска“. По думите на градоначалника обаче има още много неизпълнени неща. В края на февруари строителният надзор също е констатирал нередности около ремонта. „Според мен при неотстранени забележки да се иска приемателна комисия и приключване на обект, то означава само едно - че се търси начин да се оправдаят за санкциите, които предстоят впоследствие. Такова нещо аз няма да допусна“, отсече Фандъкова и категорично обяви, че не е доволна от видяното при Университета. „Нито общината, нито кметът редят павета, но ще защитя по всякакъв начин европейските средства, които с толкова труд успяхме да осигурим за тези проекти“, каза градоначалникът. Строителната фирма са писали писмо и до главния архитект на столицата Здравко Здравков. Той също категорично обяви, че няма да разписва нищо докато не се отстранят всички нередности, които по думите му не са проектантска грешка, а са отговорност изцяло на строителите. „Има разминаване в зануляването на фугите. Направихме бележка по отношение на монтирането на обрушени елементи, които трябваше да бъдат подменени. Очевидно те не са подменени и са замазани с материал, който е чист теракол. Би трябвало да се използва материал, който е за външна употреба. Убеден съм, че всяка една от тези плочки трябва да бъде проверена наново и да бъде подменена“, обясни състоянието на градинката Здравков. От своя страна зам.-кметът по транспорт Дончо Барбалов каза, че никой не трябва да се съмнява, че ще бъдат наложени неустойки на строители при некачествено изпълнение. Той припомни, че строителната площадка е открита на 2 юли миналта година за срок от 365 дни. Общината е признала забавяне с 49 дни, заради лошо време през зимните месеци. Неустойките при неспазване на срока е 178 хил. лв. на ден. Предстоящото отстраняване на нередностите няма да бъде приспаднато от общия срок.", "date": "2019.03.19", "title": "Градинката на Софийския на поправителен (ОБНОВЕНА)"}
{"url": "https://www.monitor.bg:443/bg/a/view/zapochva-proletnoto-pochistvane-na-sofija-160085", "text": "От утре започва пролетното почистване на София, което ще продължи до 15 април. Първият етап „Включи се и почисти своя квартал“ ще продължи до края на месеца. Ще се чистят прилежащите територии към жилищни сгради, еднофамилни къщи, дворове, паркинги, държавни и общински учреждения, паркове, детски и спортни площадки, градинки, междублокови пространства, училищни дворове, детски заведения, разлепени листовки по стълбове, дървета, елтабла, боядисване на ел. табла и други съоръжения. Вторият етап „Чиста и зелена София, без пластмасови отпадъци“ ще продължи през първата половина на април. В него е включено почистване и озеленяване на общински територии и тревни площи по улици и булеварди. Ще се чистят и деретата и корита на реките, като превенция на риска от наводнения. Създадена е организация за координиране дейността по пролетното почистване, като на телефона на оперативния център 987 55 55 и 93 77 566 в периода на кампанията, гражданите ще могат да подават своите сигнали, предложения и др., за времето от 9 до 17 часа. За кампанията по пролетното почистване са осигурени 50 000 чували и 20 000 ръкавици, които ще се раздават в районните инспекторати по места.", "date": "2019.03.19", "title": "Почистват пролетно София до 15 април"}
{"url": "https://www.monitor.bg:443/bg/a/view/sled-sreshta-pri-borisov-njama-da-ima-orjazani-pensii-160092", "text": "Новоотпуснатите пенсии ще бъдат изчислявани и по новата, и по старата формула, като на възрастните ще бъде отпусната по-благоприятната сума. Това каза управителят на НОИ Ивайло Иванов след среща на министър-председателя Бойко Борисов, вицепремиера Томислав Дончев и социалния министър Бисер Петков със синдикатите. Изчисляването на парите за старини по двата начина ще се прилага само за хората, които са пресметнали, че са ощетени от новия метод, според който се взема предвид осигурителният стаж само след 2000 година. Сметките по старата методика ще включват годините между 1997 година и 1999 година, за които има данни в осигурителния регистър на НОИ. От думите на Иванов обаче не стана ясно дали ще се зачитат и трите най-благоприятни години преди 1997 година, които хората доказват с документи от своите работодатели. „Това ще стане с компенсаторни механизми за допълване на разликата“, обясни Иванов. Все още не е ясно и колко време ще продължи гратисният период на пресмятане по двете формули. Сигурно е обаче, че за да бъде използвана и старата формула, паралелно с новата в НС трябва да бъдат внесени законодателни промени. Все още няма отпуснати пенсии по новия метод, отчете също така Иванов. Извънредната среща при премиера беше свикана след прогнозата на осигурителния институт, че 31% от новите пенсионери (67 000 души) през тази година ще бъдат ощетени от новата формула. Това означава, че поне 20 000 нашенци щяха да получат по-ниски пенсии. Управителят на НОИ посочи още, че бюджетът на института за пенсии е 10 млрд. лв. и е достатъчен да покрие всички необходими размери на пенсиите. Социалният министър пък добави, че волята на премиера е да не се допуска ощетяване на нито един човек. За да бъде изпълнено поръчението на Борисов разговорите щели да продължат на експертно ниво. \"Греши този, който мисли, че сред нас има идиот, който в името на икономия от 9 млн. лв., би допуснал това\", каза от своя страна Дончев. По думите му предстои също така да бъдат осигурени около 50 млн. лв. за великденски добавки за пенсионерите, като се очаква сумата да бъде гласувана от МС днес. Междувременно шефът на депутатите от ГЕРБ Цветан Цветанов констатира, че през последните 8 години, когато на власт са били предимно правителства на ГЕРБ, годишно са отделяни по 100 млн. лв. за надбавки за пенсионерите.", "date": "2019.03.19", "title": "След срещата при Борисов: Няма да има орязани пенсии (ОБНОВЕНА)"}
{"url": "https://www.monitor.bg:443/bg/a/view/reka-iskyr-pogylna-samotnik-160093", "text": "Самотник от Мездра сложи край на живота си като се хвърли в река Искър. Трупът на 62-годишния мъж е бил открит от случайни минувачи върху решетките на водна електроцентрала близо до железничарския град. Стреснатите хора веднага се обадили на спешния телефон 112. На мястото пристигнали униформени и патолози, които идентифицирали удавника и го откарали за аутопсия. По трупа нямало следи от насилие. Криминалистите смятат, че той сам е решил да сложи край на живота си. Самоубиецът живеел в общежитие. Не е имал семейство, нито близки и най-вероятно това го е накарало да вземе фаталното решение.    ", "date": "2019.03.19", "title": "Река Искър погълна самотник"}
{"url": "https://www.monitor.bg:443/bg/a/view/sydyt-poiska-dojivoten-zatvor-za-severin-ubieca-na-viktorija-marinova-160090", "text": "21-годишният Северин Красимиров отива на съд за три обвинения - блудство, изнасилване и умишлено убийство на телевизионната водеща Виктория Маринова. Прокуратурата внесе днес в Русенския Окръжен съд обвинителния акт срещу обвиняемия за жестокото убийство на Маринова през октомври миналата година.  Престъпленията са извършени по особено жесток и мъчителен начин за жертвата. Тялото ѝ беше открито на 6 октомври от случайни граждани близо до тенис кортовете в Русе. За три дни полицията успя да установи извършителя и да го задържи в германския град Щаде, където Северин се беше укрил при роднини. Административният директор и водещ в русенската телевизия ТВН Виктория Маринова бе убита и изнасилена на 6 октомври м.г. до бетонната алея край Дунав, където спортувала. Северин Красимиров бе задържан четири дни по-късно в дома на майка си в Германия и върнат у нас.", "date": "2019.03.19", "title": "Прокуратурата поиска доживотен затвор за Северин "}
{"url": "https://www.monitor.bg:443/bg/a/view/vodolazi-izvadiha-premryznal-ribar-ot-jazovir-ogosta-160087", "text": "При спасителна акция, проведена късно вечерта в понеделник, водолази от Монтана извадиха рибар, паднал в язовир Огоста, съобщиха от областната дирекция на МВР. Мъжът бил много премръзнал в студените води, но не е пострадал сериозно. По-рано през деня група въдичари заели позиции на един от стръмните сипеи над водоема, от където обикновено се връщат с добър улов. Било вече съвсем тъмно, когато един от тях се подхлъзнал на сипея и се озовал в ледените и дълбоки води на язовира. Мъжете от компанията опитали да му помогнат, но след като не успели, подали сигнал на телефон 112. Обаждането е получено в 20 часа и 27 минути, уточняват от полицията. Само след минути на мястото пристигнали водолазите от спасителния екип на службата по пожарна безопасност и защита на населението. Те извадили премръзналия рибар преди да е станало фатално късно.   ", "date": "2019.03.19", "title": "Водолази извадиха премръзнал рибар от язовир Огоста"}
{"url": "https://www.monitor.bg:443/bg/a/view/kuchek-vmesto-uroci-v-chas-a-uchitelki-im-rykopljaskat-160084", "text": "Десетки родители искат да преместят децата си от столичното 203-то училище в \"Бъкстон\" в друго училище заради липса на дисциплина и ниско ниво на учебния процес. Ученички играят кючек в клас, а учителки им ръкопляскат. Това се случва в по време на час по английски език. „Аз и други родители решихме, че трябва да реагираме. Децата ни споделяха, че в училището периодично не се провеждат учебни занимания. Учениците често гледат филми, които нямат връзка с учебния материал. Моето дете бива набедено, че е направило съответния клип с ученичките, които танцуват кючек. Адмирирам автора на видеото, но това не е детето ми”, каза в ефира на Нова ТВ, майка на едно от децата Даниела Капиева. Кои са младежите, танцували кючек в училище? „Провела съм разговори с двете учителки, които са били в класната стая. Поискала съм писмени обяснения. От обясненията става ясно, че клипът е заснет в последната минута от часа. Една от преподавателките ми каза, че ученици са я помолили в края на часа да пуснат музика по повод рожден ден. Самият танц е бил в междучасието”, каза директорката на 203-то ПЕГ \"Св. Методий\" Таня Трапова. „Предстои проверка по случая. Независимо дали в междучасие, или в час – това не е нормално”, заяви експертът от РУО Георги Пашов.", "date": "2019.03.19", "title": "Кючек вместо уроци в час, а учителки им ръкопляскат"}
{"url": "https://www.monitor.bg:443/bg/a/view/sat-ili-toefl-vmesto-matura-v-10-i-klas-160091", "text": "Въвеждане на интегрален тест на принципа на SAT или TOEFL вместо изпити за назубрени уроци по предмети за учениците от 10-и клас при завършване на образователния етап. С обсъждането на тази идея се ангажира председателят на Комисията по образованието и науката Милена Дамянова по време на срещи с учители от Силистра, в които участва и просветният министър Красимир Вълчев, съобщиха от Народното събрание. Дамянова смята, че един такъв тест би показал дали учениците да усвоили уменията, заложени в учебните програми, които ще им дадат възможност да реализацията на пазара на труда. Тя подчерта, че новите програми са ориентирани към т.нар компетентности. „Трябва да бъде намерен най-добрия начин, с които те да бъдат измерени, защото ако не сме постигнали целта си, да направим корекциите в програмите.“, сподели пред \"Монитор\" Дамянова. Според нея би било добре да има задача, чието успешно решаване да изисква умения и знания по различни предмети, тъй като децата не трябва да зубрят предметите в училище, а тяхното мислене и творчество да бъдат провокирани. Идеята е националното външно оценяване след 10-и клас да става с един цялостен интегрален изпит, който да може да проследи придобитите компетентности от децата. На срещите педагозите изразиха одобрението си за промяната на изпита по български език и литература, чиито две части бяха обединени в една, така както изисква Законът за предучилищното и училищното образование. „Колегите дадоха своите предложения за евентуално бъдещо въвеждане на подобен интегрален тест, като някои от тях подчертаха, че той не е непознат за системата“, подчерта Милена Дамянова. Тя посочи, че идеята на подобен тест е до провери уменията на учениците като цяло, а не дали знаят уроците по отделните предмети наизуст. По темата предстои обаче широка дискусия, добави председателят на Комисията по образованието и науката. В рамките на визитата си в област Силистра Милена Дамянова гостува и на детска градина „Иглика“, където разгледа новата сензорна зала и разговаря с екипа за подкрепа за личностно развитие. Екипът, който се грижи за децата, изрази подкрепата си за идеята на закона - ресурсните учители да бъдат постоянно в детските градини и училищата. Една от първите детски градини в страната, приложила новия закон, е също детска градина от Силистра – „Нарцис“. Милена Дамянова разговаря с училищния съвет на Езиковата гимназия в Силистра, с който обсъди новата инициатива на Комисията по образованието и науката - Клуб „Дебати“, като учениците вече предложиха теми, които да бъдат разгледани на първото заседание. Над 2 млн. лева е инвестицията по ОП „Наука и образование за интелигентен растеж“ в област Силистра. Това са пари за кариерното ориентиране на учителите, за студентски практики, стипендии, за ученически практики, за подкрепяща среда, подчерта Милена Дамянова. Още 9 526 305 лева са предвидени по ОП „Развитие на човешките ресурси“, където са средствата за развитие на ИКТ-програмите, за практики на ученици и студенти, за кариерно ориентиране, за занимания по интереси, посочи тя. От тези средства 4,5 млн. лв. са само за подобряване на качеството на образователната среда, 426 113 са за квалификация на преподавателите, допълни председателят на Комисията по образованието и науката. На срещите с преподавателите от района председателят на Милена Дамянова изслуша предложенията за по-добра работата в училищата и детските градини, както и за предизвикателствата пред учителите. Пари по европейските и национални програми има достатъчно и е необходимо единствено професионална работа за тяхното изпълнение беше отбелязано по време на разговорите. Министър Красимир Вълчев подчерта, че приоритет в работата на Министерството на образованието и науката са подобряване на материалната база и модернизиране на процеса на обучение.", "date": "2019.03.19", "title": "SAT или TOEFL вместо матура в 10-и клас (ОБНОВЕНА)"}
{"url": "https://www.monitor.bg:443/bg/a/view/nameriha-trup-na-myj-v-stara-zagora-160079", "text": "Труп на обявен за издирване мъж от Стара Загора откриха собственици на домашни любимци, разхождащи кучетата си по алеите на парк „Йордан Капсамунов“ недалеко от центъра на Стара Загора. На вече изстиналото тяло на 58-годишния К.Г., обявен за издирване от близките му се натъкнала възрастна дама, чието куче се разлаяло на метри от алеята. Тялото на починалия от кръвозагуба следствие прободна рана в сърцето  мъж лежало под  елха, ножът с черна дръжка и близо 20-сантиметрово острие  е бил забит на около метър в тревата. По думите на парамедиците, пристигнали на място след обаждане на телефон 112 към 18,10 часа в понеделник смъртта е настъпила  поне 7 часа по-рано. От ОД на МВР- Стара Загора  лаконично съобщиха, че нямало данни за насилствена смърт, в дрехите на мъртвия било намерено предсмъртно писмо. Образувано е стандартно досъдебно производство за евентуално склоняване към самоубийство. Запознати коментират, че през последните дни мъжът споделял пред близките си, че възнамерява да сложи край на живота си. Сигналът за изчезването му е бил подаден рано сутринта в понеделник. Забавилото се с часово откриване на трупа независимо от интензивното движение в тази част на малкия парк полицаи обясняват с все по-честото нежелание на гражданите да се ангажират с даването на показания. Топлото време пък привличало там често скитници и алкохолици. В близост няма монтирани видеокамери.", "date": "2019.03.19", "title": "Кучкари откриха труп на обявен за издирване насред Стара Загора (ОБНОВЕНА)"}
{"url": "https://www.monitor.bg:443/bg/a/view/grim-i-efekti-kak-se-snima-igra-na-tronove-video-160081", "text": "Феновете на култовия сериал „Игра на тронове“ (Game of Thrones) вече чакат с нетърпение последния сезон на поредицата. Една от най-добрите реклами е да покажеш на почитателите колко труд изисква всяка сцена от сериала. Един от най-сложните за грим персонажи безспорно е Кралят на Нощта. Абсолютно сме пленени от търпението на актьорите и ни стана ясно защо процеса по заснемането всъщност е толкова дълъг.", "date": "2019.03.19", "title": "Грим и ефекти: Как се снима „Игра на тронове“ (ВИДЕО)"}
{"url": "https://www.monitor.bg:443/bg/a/view/fejsbuk-zasilva-borbata-s-falshivite-novini-predi-evroizborite-160082", "text": "Социалната мрежа Фейсбук засилва борбата с дезинформацията преди изборите за Европейски парламент. Социалната мрежа ще си партнира с германската информационна агенция ДПА, за да проверява по-ефективно кои новини са истински, съобщи Евронюз. Фейсбук се намира под значителен натиск да ограничи разпространяваните чрез популярното приложение фалшиви новини, което беше масова практика по време на предизборната борба за президент в САЩ през 2016 г. През февруари Европейският съюз обвини интернет гигантите Гугъл, Фейсбук и Туитър, че не изпълняват обещанията си да се преборят с фалшивите новини преди Евроизборите в края на месец май. В понеделник Фейсбук обяви, че започва работа оперативен център, в който ще има персонал 24 часа в денонощието. Инженери, анализатори на данни и експерти в политиката ще координират работата на Фейсбук с външни организации. Освен с ДПА, Фейсбук ще продължи да сътрудничи и със сдружението на разследващи журналисти Correctiv, което алармира Фейсбук за фалшиви новини в тяхната система от 2017 г. В медийна грамотност ще бъдат обучени и 100 хиляди студенти в Германия, които да опитат да предотвратят платените реклами да се използват с политическа цел. Германия е сред най-активните държави в борбата с речта на омразата в интернет, като миналата година прие закон, според който компании, които не премахват подобни постове, могат да бъдат глобявани до 50 милиона евро. Злоупотребата с постове в интернет се превърна в основен въпрос, след като американските разузнавателни служби обявиха, че Русия се е опитала да повлияе на изхода от изборите за президент в САЩ през 2016 г. чрез кампании в социалните мрежи. Москва отрича да са прилагали подобна стратегия. ", "date": "2019.03.19", "title": "Фейсбук засилва борбата с фалшивите новини преди Евроизборите"}
{"url": "https://www.monitor.bg:443/bg/a/view/izcjalo-elektricheski-prototip-sys-spirashta-dyha-vizija-160062", "text": "На автосалона в Женева южнокорейската компания KIA Motors демонстрира заявката си за водеща позиция при модерните задвижващи технологии с представянето само на електрифицирани модели. На щанда на марката сензация предизвика новия изцяло електрически прототип Imagine by KIA, а заедно с него дебютира и електромобилът KIA e-Soul. Електрическата гама на KIA беше допълнена от подобрената версия на Niro, станал бестселър на марката в сектора на електрифицираните кросоувъри. Концептуалната разработка, наречена Imagine by KIA е проектирана в европейския център на компанията във Франкфурт. Екстериорният дизайн на автомобила е първото нещо, което грабва сърцето и го кара да бие все по-силно. Футуристичният прототип впечатлява със спираща дъха визия, която ще накара хората да се обръщат след нея и да я пожелаят. Imagine by KIA е първият напълно електрически пътнически автомобил с четири врати на марката. Той комбинира елементи на динамичен SUV, елегантен семеен седан и гъвкав и просторен кросоувър. Концепцията Imagine by KIA демонстрира бъдещия дизайнерски език на марката с интелигентни интерпретации на съществуващите мотиви и каросерия, в комбинация от стегнати форми, ясни линии и ефективна аеродинамика. Европейският дизайнерски екип на KIA е използвал в максимална степен архитектурата на изцяло електрическата задвижваща система, за да увеличи пространството в купето с цел повече удобство и комфорт за всички пасажери. Концепцията е оборудвана с 21 дисплея с висока резолюция и съвършена координация, които оперират в синхрон и са разположени в горната част на арматурното табло във формата на крива. Въпреки че първоначално не е предвиден за серийно производство, прототипът Imagine by KIA демонстрира иновативни интериорни и екстериорни дизайнерски елементи, които могат да бъдат интегрирани в бъдещи серийни модели на марката. Третото поколение на KIA e-Soul предлага удължен пробег и нулево ниво на вредни емисии в класа на градските кросоувъри. С подчертано динамична визия, новият електромобил е носител на емблематичния дизайн и закачливия характер на своите предшественици. В Европа Soul ще се предлага само като електрически автомобил, а клиентите ще могат да избират между два вида задвижване. Батериите от ново поколение на e-Soul са с капацитет 64 или 39,2 кВтч, като са с до 30% по-висока енергийна ефективност отколкото при настоящия електромобил. Новият модел е също толкова магнетичен, колкото своя предшественик, а изцяло електрическото му задвижване го прави привлекателен за всички потребители с модерно мислене и зелено съзнание. Новата KIA E-Soul е с модернизирана предна и задна броня, които не само осигуряват по-динамичен външен вид, но и по-добра аеродинамика. Атрактивните LED светлини са интегрирани в горната предна част на автомобила, което създава усещане за стабилност, докато в профил основният дизайнерски акцент са 17-инчовите джанти с пет лъча. Кокпитът е модернистичен и високотехнологичен, функционалността на интериора е в синхрон със съвременните интегрирани технологии. E-Soul се предлага с нови опции за персонализация по отношение на цветовете и с набор от технологии, които включват безжично зарядно устройство за смартфон, отопляеми и вентилирани предни седалки, Head-up дисплей и премиум аудиосистема Harman Kardon. В кокпита E-Soul е оборудван с новия 10,25-инчов TFT LCD дисплей и телематична система UVO Connect на KIA, чрез която водачът има достъп до актуална информация за трафика, прогнозата за времето, цени на горивата, както и подробности относно паркирането на посочен адрес, включително и такса за платен паркинг, местоположение и свободни места. Продажбите на новата KIA e-Soul за избрани европейски пазари ще стартират от края на първото тримесечие на 2019 г. Електрическият кросоувър KIA E-Soul стандартно получава безпрецедентна гаранция от 7 години или 150 000 км, която покрива електромотора и батерията.", "date": "2019.03.19", "title": "Електрически прототип със спираща дъха визия"}
{"url": "https://www.monitor.bg:443/bg/a/view/fatalnite-33-koga-jenata-zaprilichva-na-majka-si-izsledvane-160078", "text": "Много жени вероятно се ужасяват при мисълта, че могат да заприличат на майките си. Някои дори са се надявали, че това никога няма да им се случи. Ново британско проучване обаче разкрива, че трансформацията е неизбежна и настъпва на 33 години. Над половината от участничките в допитването (52 процента) споделят, че след като са прехвърлили 30-те, са спрели да се бунтуват срещу майките си и вместо това са започнали да ги имитират. Повечето от тях посочват, че възрастта, на която са станали копия на жените, които са ги родили, е 33 години, пише в. \"Дейли стар\", цитиран от БТА. 36% от анкетираните дами казват, че са забелязали сходствата с майките си, когато самите те са сдобили с първото си дете. Признак, че са започнали да се превръщат в родителките си за 16% от участничките в допитването е харесването на едни и същи телевизионни програми и сапунени сериали. 11% от жените не крият, че се ужасяват, чувайки се да повтарят като папагали поговорките, които навремето са слушали от майките си. Картинката при мъжете е сходна. Представителите на силния пол заприличват на бащите си на 34-годишна възраст. Подобно на жените, при повечето представители на силния пол трансформацията настъпва, когато станат родители. Допитването е направено от д-р Джулиан де Силва от клиника за лицева козметика и пластична хирургия в Хамърсмит, Лондон, сред 2000 жени и мъже.", "date": "2019.03.19", "title": "Фаталните 33 - кога жената заприличва на майка си? (ИЗСЛЕДВАНЕ)"}
{"url": "https://www.monitor.bg:443/bg/a/view/otlojiha-procesa-sreshtu-doktora-ubil-kradeca-joro-plyha-160077", "text": "Разпоредителното заседание срещу д-р Иван Димитров, обвинен в убийството на крадеца Жоро Джевизов с прякор Жоро плъха, бе отложено за 13 май. Причина за отлагането стана неявяването в съда на жената на Плъха - Надежда Стоева, с която той живеел на семейни начала. Ромката не се била запознала с материалите по делото и не била призована редовно, с което се нарушавали правата й, защото можела да се конституира като частен обвинител и граждански ищец в същинския процес. На делото обаче бяха майката и бащата на убития крадец Златка и Димитър, които поискаха най-високото наказание за Доктора. \"Най-тежкото наказание искаме, защото на ръцете ми са три деца. С какво ще ги гледам сега, като умря синът ми\", изплака пред съдебната зала Златка. Адвокатът на родителите Красимир Елдъров поиска докторът да им плати по 150 000 лева кръвнина. Пред съда преди началото на разпоредителното заседание се бяха събрали колеги, приятели и съседи на д-р Димитров, които поискаха всички обвинения срещу него да бъдат снети и той да бъде напълно оневинен. Междувременно колегите му от УМБАЛ \"Св. Георги\" направиха подписка, в която се казва: “Д-р Димитров работи в УМБАЛ-Пловдив от 2007 г. Сред колегите си е познат като коректен и всеотдаен професионалист, проявяващ загриженост и внимание към пациентите. До този момент ръководството на болницата е получавало единствено благодарности във връзка с неговата работа\".  Лекарите и приятелите на д-р Димитров го посрещнаха тази сутрин с аплодисменти пред съда в Пловдив. Прокурорът по делото Георги Пенев обясни, че в кориците на делото има данни, че преди да отиде да краде, убитият Жоро Плъха се е бил надрусал. Поне така твърдяла жена му, която му намерила наркотиците.  Разпоредителното заседание бе отложено за 13 май от 9,30 часа.  Очаквайте подробности!", "date": "2019.03.19", "title": "Отложиха процеса срещу Доктора, убил крадеца Жоро Плъха"}
{"url": "https://www.monitor.bg:443/bg/a/view/branjat-s-protest-doktora-streljal-po-kradec-majkata-na-ubitija-iska-dojivot-160076", "text": "Лекари от УМБАЛ „Пловдив” направиха подписка в подкрепа на своя колега д-р Иван Димитров от отделението за Образна диагностика, съобщиха от пресцентъра на болницата. Подписката ще бъде представена на магистратите от Окръжния съд, където в 9,30 часа започна разпоредителното заседание на делото срещу лекаря. Рентгенологът е обвинен за причиняване смъртта на рецидивиста Георги Джевизов с прякор Плъха, опитал да обере дома му на 2 март 2018 г. “Д-р Димитров работи в УМБАЛ-Пловдив от 2007 г. Сред колегите си е познат като коректен и всеотдаен професионалист, проявяващ загриженост и внимание към пациентите. До този момент ръководството на болницата е получавало единствено благодарности във връзка с неговата работа”, се казва в подписката. В нея е отбелязано, че след инцидента д-р Димитров продължава да изпълнява съвестно служебните си задължения като рентгенолог. Многократно е споменавал пред колеги, че съжалява за случилото се. На първото съдебно заседание днес присъства и част от ръководния екип на лечебното заведение. Колеги на д-р Димитров, негови съседи и приятели се събраха около 9 часа пред Съдебната палата в Пловдив, за да искат незабавно прекратяване на делото срещу него. В същото време майката и бащата на убития крадец Жоро Джевизов с прякор Жоро плъха, поискаха най-тежкото наказание за доктора, а именно – затвор до края на живота му. Началото на разпоредителното заседание обаче преди минути бе отложено от съдебния състав за друга дата.  ", "date": "2019.03.19", "title": "Бранят с протест Доктора, стрелял по крадец, майката на убития иска доживот"}
{"url": "https://www.monitor.bg:443/bg/a/view/ochkonchatelno-evroizborite-u-nas-shte-sa-na-26-ti-maj-160080", "text": "Със свой указ президентът Румен Радев насрочи за 26 май 2019 година изборите за членове на Европейския парламент от Република България. Както \"Монитор\" пръв писа това беше очакваната дата за изборите и от анализатора Михаил Константинов.", "date": "2019.03.19", "title": "Окончателно: Евроизборите у нас ще са на 26-ти май"}
{"url": "https://www.monitor.bg:443/bg/a/view/es-moje-i-da-ne-vzeme-reshenie-za-brekzit-tazi-sedmica-160075", "text": "Държавните и правителствените ръководители на страните членки на Европейския съюз може да не вземат на срещата си в четвъртък и петък в Брюксел окончателно решение дали Брекзит да бъде отложен, предаде Ройтерс, като се позова на високопоставени дипломати от ЕС. Те уточниха, че по-нататъшното развитие ще зависи от това какво ще поиска от тях британската министър-председателка Тереза Мей. По-рано председателят на Камарата на общините Джон Бъркоу, че споразумението за Брекзит не може да бъде подложено ново гласуване, ако в него не бъдат внесени съществени промени. Така той изглежда попари надеждите на Мей да успее да прокара договорената от нея сделка в долната камара на британския парламент от трети опит. Миналата седмица, отчитайки, че споразумението не е ратифицирано, Камарата на общините призова британската премиерка да отложи Брекзит, който е планиран за 29 март. Евентуалното забавяне на излизането на Великобритания от ЕС обаче трябва да бъде одобрено единодушно от всички останали 27 страни членки на съюза и до днес предстоящата среща на високо равнище в Брюксел изглеждаше подходящият момент да бъде направено това. \"Срещата на върха няма да вземе окончателно решение, а само ще обсъди политическите параметри и условия. Мей ще спечели още няколко дни. Ще вземем решението следващата седмица чрез писмена процедура\", каза дипломат, пожелал анонимност. По-рано днес източници от Брюксел заявиха, че Великобритания ще може да поиска отлагане на излизането си от съюза дори след срещата на върха на 21 и 22 март. Не е необходимо лидерите на останалите 27 страни от ЕС да се съберат, за да одобрят едно такова искане, като е възможно това да стане с писмена процедура, уточниха те.", "date": "2019.03.19", "title": "ЕС може и да не вземе решение за Брекзит тази седмица "}
{"url": "https://www.monitor.bg:443/bg/a/view/kazusyt-lozan-pznov-dvojnstvenijat-moral-v-temida-160070", "text": "Само преди дни станахме свидетели на явление, нечувано в новата ни демократична история. Един от \"Тримата големи\" в правосъдието окончателно бе признат за закононарушител. При това от съдебната система, върху чието управление може да влияе, посредством участието си като председателстващ ресорната колегия на Висшия съдебен съвет (ВСС). Да припомним фактите: Всъщност въпрос на тълкуване е, дали т.нар. \"съдия №1\" не е нарушил и Закона за съдебната власт, след като с демонстративния си отказ да декларира публично имуществото си пред Сметната палата, вероятно е уронил престижа на съдебната власт, което е в разрез с Етичния кодекс на българските магистрати. Всичко изброено дотук недвусмислено изискваше реакция от организацията с претенции, че представлява интересите на българските съдии, а именно – Съюзът на съдиите в България (ССБ). Реших да потърся тяхна позиция в интернет страницата им. Първоначално Гугъл ме отведе до сайта на Съюза на слепите в България – ССБ (дали грешката не е вярна?). В последствие попаднах на точното място – разделът за Становища на съдийската организация. На посоченото място (не)очаквано цареше оглушително мълчание. Нямаше мнение на Калин Калпакчиев, председател на организацията, съдия в Софийския апелативен съд (САС) и бивш член на кадровия орган. Липсваше изобщо каквато и да е реакция за позорния за правосъдието казус с Панов и потвърждаването на глобата му от цели две съдебни инстанции. В сайта на ССБ обаче имаше други два текста, които събудиха моето внимание. Единият се отнасяше до намеса в работата на законодателната власт относно предстоящо гласуване на законопроект за изменение на Закона за съдебната власт. Другият се отнасяше до намеса в работата на Съдийската колегия на ВСС заради отказа й да изслуша осем недоволни съдии от Благоевград. Заради това ми се струва, че е редно да попитаме \"пазителите\" на интересите на магистратите: Крайно време е ССБ да осъзнае, че реалният живот и проблемите на магистратите и на гражданите не се свеждат до интересите на една оплетена в зависимости върхушка, както и че налагането на двойнствен морал от самия председател на ВКС, но и спрямо негови прояви, е вредно както за правосъдната система, така също и за цялото общество. И да не излезе, че грешката е вярна, ако ССБ се е превърнал в Съюз на слепите в България (моля, да бъда извинен от хората без зрение и със зрителни проблеми), защото покрай делото на Панов срещу Сметната палата/КПКОНПИ и коментарите му по казуса, станахме свидетели на омразата към съдийската общност, която дълбоко в себе си изглежда потиска т.нар. \"съдия №1\".    ", "date": "2019.03.19", "title": "Казусът \"Лозан Панов\" - двойнственият морал в Темида*"}
{"url": "https://www.monitor.bg:443/bg/a/view/sneji-izbra-da-se-trudi-pred-bezdejstvieto-u-doma-160054", "text": "Снежина Иванова е типичен пример за пенсионер, който след няколко месеца у дома,не издържа на бездействието и започва работа в павилион. Неведнъж търговският обект е обявяван за пример в целия град, а при промоционалните продажби през миналата година става номер 1 в цялата страна и екипът е награден. Дори когато си почива и няма нужда от нея, Снежи не пропуска да излезе от дома си, за да хвърли за 10-15 минути едно око на лавката. Признава, че цял живот е работила в администрацията – била е служителка в ДОО, а след това работи и в частния бизнес. Има сравнително добра пенсия, но освен парите, главният движещ мотив е да има контакт с хората. Признава, че така има и финансовата свобода, която й дава възможност да не се притеснява за бюджета си и да помага на децата си. Има двама синове, които са поели в свои ръце живота си, но все още ги няма внуците, които да осмислят живота й. Смята, че човек трябва да е много мързелив, за да не прави нищо по цял ден, и затова, докато дойде и това време, предпочита да работи. И се възмущава от тези, които се въртят всекидневно край лавката и дебнат да откраднат нещо. Най-голямото й приключение, свързано с работата й, е, когато наркоманка издърпва от ръцете й 20-ина билета и побягва между близките блокове. По-късно същата крадла е заловена и вкарана в затвора за серия подобни кражби. „След пенсионирането издържах у дома 2-3 месеца - разказва тя. - Накрая вече не ме свърташе на едно място и реших да си търся работа. Добре че всичко се уреди бързо и сега съм много доволна. Свикнала съм с хората и общуването с тях, а и времето ми минава много бързо. У дома си говорех сама с телевизора или по телефона с близките. Те обаче си имат работа, а аз не обичам да досаждам. Така, че сега наистина всичко е наред. Дори ми се карат понякога, че отделям цялото си внимание на лавката и нямам много лично време. Аз обаче казвам, че получавам това, което искам“, пояснява пенсионерката с фигура на момиче и дух на боец.", "date": "2019.03.19", "title": "Снежи избра да се труди пред бездействието у дома "}
{"url": "https://www.monitor.bg:443/bg/a/view/grisho-nauchi-jrebija-si-za-majami-160073", "text": "Григор Димитров ще започне участието си на турнира от сериите \"Мастърс\" 1000 в Маями във втория кръг с двубой срещу победителя от мача между испанеца Фелисиано Лопес и французина Беноа Пер. Българинът е поставен под номер 24 в основната схема, което му гарантира почивка в първия етап. Ако преодолее Лопес или Пер, вероятен съперник на Димитров в третия кръг е руснакът Карен Хачанов, който обаче преди това ще трябва да победи един измежду австралиеца Джордан Томпсън и британеца Камерън Нори. На осминафинала потокът на Димитров се преплита с този на южноафриканския гигант Кевин Андерсън, а в евентуалния четвъртфинал най-стряскащо изглежда името на швейцареца Роже Федерер, поставен под номер 4 в схемата. Димитров и Федерер са в долната половина на таблицата, където е и Александър Зверев, поставен под номер 2. В горната половина останаха лидерът в световната ранглиста Новак Джокович (Сър), шампионът от \"Мастърс\"-а в Индиън Уелс Доминик Тийм (Ав) и шампионът в Маями за 2018 г. Джон Иснър (САЩ). Първите мачове от основната схема в Маями са в четвъртък, като след изиграването на квалификациите ще стане ясна и конкретната програма на срещите. Наградният фонд на турнира в Маями е над 8,35 милиона долара.", "date": "2019.03.19", "title": "Гришо научи жребия си за Маями"}
{"url": "https://www.monitor.bg:443/bg/a/view/shon-mendes-grabna-pet-nagradi-djuno-160016", "text": "Певецът Шон Мендес триумфира по време на церемонията по връчването на наградите „Джуно“. Той успя да грабне цели пет отличия, сред които за албум на годината и поп албум на годината за третия си диск, който носи неговото име. Канадската звезда доминира и в категориите за сингъл на годината за In My Blood и за композитор на годината за Youth, In My Blood и Lost in Japan, преди да бъде обявен за изпълнител на годината. 20-годишният изпълнител не успя да присъства на церемонията, но сподели радостта си с последователите си в социалните мрежи. Любимецът на тийнейджърките бе номиниран също за наградата за избора на феновете, която обаче спечели Аврил Лавин. Beerbongs & Bentleys на Пост Малоун получи приза за международен албум на годината, а We Were That Song на Брит Кисел - отличието за кънтри албум на годината. Наградите за група на годината, осъществил пробив изпълнител на годината и осъществила пробив група на годината бяха присъдени съответно на \"Аркелс\", Бюлов и \"Уошборд юниън\". С приза за блус албум на годината бе отличен Колин Джеймс за Miles to Go, а с наградата за албум с електронна музика на годината - \"Милк енд Боун\" за Deception Bay.", "date": "2019.03.19", "title": "Шон Мендес грабна пет награди „Джуно“"}
{"url": "https://www.monitor.bg:443/bg/a/view/chasti-ot-sofija-ostavat-na-suho-dnes-160068", "text": "„Софийска вода” временно ще прекъсне водоснабдяването в части на столицата днес, съобщиха от дружеството.  Изпълнение на инвестиционен проект за реконструкция на уличен водопровод на ул. „Бял нарцис“ в местност „Карпузица“, кв. „Княжево“, налага спиране на водоподаването от 9:00 до 21:00 ч. на кв. „Горна Баня“ - жп линия София - Перник, ул. „Ехо“, ул. „Извор“, ул. „Топло изворче“, ул. „Вечерница“, бул. „Никола Петков“, ул. „Георги Богоровски“, ул. „Планиница“, ул. „Перуника“, ул. „Лотос“, ул. „Гръсниче“, ул. „Урал“, ул. „Градище“, ул. „Синьо езеро“, ул. „Дон“, ул. „Подлозище“, местност „Подлозище“; местност „Карпузица“ - ул. „Поточе“, жп линията София - Перник, ул. „Гербер“, ул. „Буря“ ул. „Дъбрава“, ул. „Дивна“, ул. „Княжевска“, ул. „Доброволец“, ул. „Лазаро поле“, ул. „Полк. Стойно Бачийски“, ул. „Люлински път“ от ул. „Полк. Стойно Бачийски“ до ул. „Войводина могила“. Във връзка с изпълнение на инвестиционен проект за реконструкция на уличен водопровод на ул. 748 във вилна зона „Горна баня“, район „Овча купел“, се налага спиране на водоподаването от 9:00 до 18:00 ч. на кв. „Горна Баня“ - ул. „Обзор“ от ул. 747 до ул. „Вечерница“.  След възстановяване на водоснабдяването е възможно временно повишаване мътността на водата. След реализацията на тези инвестиционни проекти клиентите на „Софийска вода” живеещи в района ще почувстват значително подобреното качество на предоставяните услуги. Монтаж на спирателен кран на ул. „Първа Българска армия“ в кв. „Военна рампа“ налага спиране на водоподаването от 9:00 до 21:00 ч. на ул. „Първа Българска армия“ от ул. „Проф. Иван Георгов“ до бул. „Илиянци“, бул. „Илиянци“ от ул. „Първа Българска армия“ до ул. „Локомотив“, ул. „Шлосер“ и ул. „Павел Бобеков“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. \"Софийска вода\" временно ще прекъсне  водоснабдяването в някои части на столицата, съобщиха още от дружеството. Във връзка с изпълнение на инвестиционен проект за реконструкция на уличен водопровод на ул. \"Иван Вазов\" Център, се налага спиране на водоподаването от 09. 00 до 21. 00 часа на клиентите на \"Софийска вода\", живеещи в района на: ул.\"Иван Вазов\" от ул. \"Г.С.Раковски\" до ул. \"6-ти септември\" . Във връзка с монтаж на спирателни кранове на ул.\"Козлодуйски бряг\" с. Мировяне, се налага спиране на водоподаването от 09. 00 до 21. 00 часа на клиентите на \"Софийска вода\", живеещи в района на: ул. \"Чавдар войвода\", ул. \"Парашутист\", ул. \"Ястреб\", ул. \"Орлин\", ул. \"Козлодуйски бряг\", ул. \"Христо Ботев\". Във връзка с изграждане на ново сградно водопроводно отклонение на ул. \"Батареята\" местност \"Батареята\" община \"Кремиковци\", се налага спиране на водоподаването от 09. 00 до 18. 00 часа на клиентите на \"Софийска вода\", живеещи в района на местност \"Батареята\". Във връзка с направа на връзка на уличен водопровод на ул.\"Коце Петров Бургов\" кв. \"Кумарица\" гр. Нови Искър, се налага спиране на водоподаването от 10. 00 до 17.00 часа на клиентите на \"Софийска вода\", живеещи в района на: ул.\"Коце Петров Бургов\", ул. \"Свещеник Юрдан Ангелов\", ул. \"Леярска\" 1, 1А, 3, 5. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - www.sofiyskavoda.bg/water_stops.aspx. „Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.03.19", "title": "Части от София остават на сухо днес и утре (ОБНОВЕНА)"}
{"url": "https://www.monitor.bg:443/bg/a/view/sledvashto-pokolenie-superkomputyr-ot-intel-160069", "text": "Идва следващото поколение суперкомпютри. Intel и Министерство на енергетиката на САЩ (US Department of Energy) ще създадат първия в света екзаскейл суперкомпютър, способен да извършва милиард милиарда изчисления в секунда, през 2021 г., предоставяйки голям напредък в различни области на научните изследвания. Новата система, наречена Aurora, ще бъде хиляда пъти по-мощна от поколението петаскейл, което от 2008 година все още се използва. В момента, най-мощният суперкомпютър е намиращият се в Националната лаборатория Oak Ridge,САЩ, Summit, който работи на 200 петафлопа. Един екзафлоп е равен на 1000 петафлопа, което прави Aurora пет пъти по-мощен. Цялата тази мощ е проектирана да изпълнява едновременно задачи на системи с изкуствен интелект (AI), като дълбоко обучение и по-традиционните високопроизводителни изчисления (HPC), които могат да бъдат използвани за решаването на проблеми, изискващи обработката на огромни количества данни. Това включва, прогнозиране на метеорологичните условия, космология, картографиране на човешкия мозък, разработване на нови материали и откриването на лекарства.  ", "date": "2019.03.19", "title": "Следващо поколение суперкомпютър от Intel"}
{"url": "https://www.monitor.bg:443/bg/a/view/anelija-rasnala-sym-v-mnogo-lubov-160055", "text": "Поп-фолк дивата Анелия разнищи тема, която винаги я кара да се усмихва – нейното детство. Пред Планета тв певицата разказа, че е имала щастливи детски години, въпреки че свободното й време е било ограничено. „Расла съм в много, много любов. Но, за да съм искрена, трябва да кажа, че Докато всички деца играеха навън, аз бях на частни уроци непрекъснато, винаги съм била в движение, но пък това ме е карало да се чувствам щастлива, тъй като това, което съм правила, е било изключително приятно – музиката е живяла в мен още от самото начало“, спомня си тя. Затова изпълнителката на „Дай ми още“ плътно подкрепя твърдението, че първите седем години са най-важни. Анелия даде своето мнение и за музикалните награди. „За мен наградите са нещо хубаво и това е отношение и уважение към артиста, който е дал сърцето, душата и енергията си. Но с годините съм осъзнала, че човек не е добре да търси успеха от другите. Защото наградата се дава от други хора, а няма такова нещо като “най-добрия“. Наградата е нещо, което е обратна връзка и стимулира артиста, но не трябва да е израз на това - “Аз съм най-добрия“. Това е много, много грешно понятие и аз не харесвам, когато човек получи награда, да лети в облаците“, заяви тя. Звездата на „Пайнер“ допълни, че не иска да печели на всяка цена и ако не го направи – не остава разочарована.", "date": "2019.03.19", "title": "Анелия: Раснала съм в много любов"}
{"url": "https://www.monitor.bg:443/bg/a/view/vnasjat-v-syda-obvinitelnija-akt-sreshtu-severin-krasimirov-160074", "text": "Окръжната прокуратура в Русе ще внесе днес в съда обвинителния акт срещу Северин Красимиров за убийството на Виктория Маринова. Това съобщиха от прокуратурата. Днес в 11,00 часа в Съдебната палата в Русе говорителят на главния прокурор Румяна Арнаудова и наблюдаващите прокурори Георги Георгиев и Кремена Колицова ще дадат подробности по случая. Административният директор и водещ в русенската телевизия ТВН Виктория Маринова бе убита и изнасилена на 6 октомври м.г. до бетонната алея край Дунав, където спортувала. Северин Красимиров бе задържан четири дни по-късно в дома на майка си в Германия и върнат у нас. 21-годишният Красимиров бе подложен на комплексна съдебно-психиатрична и психологична експертиза, за да се установи дали е вменяем и може ли да носи наказателна отговорност. Той лежа един месец в психиатричното отделение на затворническата болница в Ловеч, където бе наблюдаван и изследван от специалисти. Заключението им бе, че Северин страда от лека степен на умствено изоставане, има личностно разстройство, но към момента на извършване на престъплението и след това е разбирал свойството и значението на постъпките си.", "date": "2019.03.19", "title": "Северин отива на съд за убийството на Виктория Маринова (ОБНОВЕНА)"}
{"url": "https://www.monitor.bg:443/bg/a/view/trymp-dari-zaplatata-si-na-departamenta-po-sigurnostta-160071", "text": "Президентът на САЩ Доналд Тръмп публикува в Туитър снимка на чек за 100 000 долара, който е написал наскоро на министерството на вътрешната сигурност, предаде АП. Като кандидат на президентските избори през 2016 г. Тръмп обеща да не взима президентската заплата, която възлиза на 400 000 долара годишно, ако бъде избран. По закон президентът на САЩ трябва да получава възнаграждение, но откакто встъпи в длъжност, той дарява тримесечните си възнаграждения на различни федерални министерства и агенции. \"Печатът не обича да пише за моите дарения, а на мен не ми и трябва\", написа в Туитър Тръмп. Президентът на САЩ увери, че ако не даряваше заплатата си, е щяло да има \"много негативна реакция от страна на ФАЛШИВИТЕ МЕДИИ\". Междувременно Тръмп се присмя на демократа Джо Байдън, който още не се е кандидатирал официално за президентските избори в САЩ през 2020 г. Използвайки гаф на бившия вицепрезидент на Барак Обама, Тръмп се изказа иронично за коефициента на интелигентност на Байдън, който може да се присъедини към петнайсетината демократи, надяващи се да представляват партията си на изборите през ноември догодина. \"Джо Байдън се оплете този уикенд, когато не успя да каже правилно едно съвсем просто изречение за решението си да се кандидатира на президентските избори\", заяви Тръмп в Туитър. Седемдесет и шест годишният демократ, който от няколко седмици дава да се разбере, че ще се впусне в изборната надпревара, направи словесна грешка на галавечеря в събота вечерта в Делауеър. \"Аз съм най-големият прогресист от всички кандидати за президентския\" пост, каза той, преди да се поправи - \"от всички бъдещи кандидати\". Това далеч не е първият случай, в който двамата политици си оправят нападки. В кампанията през 2016 г. Байдън заяви, че много му се искало да си уреди сметките с Доналд Тръмп. \"Ще ми се да бяхме в гимназията. Щях да отида да се сбия с него зад гимнастическия салон\", каза той, предизвиквайки незабавен отговор от страна на милиардера, който го обвини, че \"играе твърдо\", само когато е зад микрофон. Пентагонът обмисля изграждане на нова голяма военна база, наречена \"Форт Тръмп\" в Полша, която да приеме американска бронирана дивизия. Причината е проста. Полското десноцентристко правителство, решено да възпира Русия и да спечели благоразположението на САЩ, предложи да плати 2 милиарда долара, а може би и повече, за присъствието на американски войски. Това е прецедент, който тревожи много от американските съюзници, особено европейските приятели в НАТО, и който американският президент смята да прилага много по-широко.  Неотдавна агенция Блумбърг съобщи, че Тръмп иска от няколко страни, където има силно американско военно присъствие, включително Япония и Германия, не само пълната издръжка на американските войски, но и допълнително 50 процента отгоре. Предложението разгневи много външнополитически експерти във Вашингтон и другаде. Тръмп възнамерява да засили реториката, че съюзниците трябва да плащат повече за своята отбрана или да поемат риска САЩ да се оттеглят. Бюджетът на Пентагона, представен миналата седмица, силно увеличава американските разходи за париране на все по-настъпателните Русия и Китай, и едновременно демонстративно орязва финансирането, предназначено за американските военни дейности в Европа с една десета. Струващата сега 6,5 млрд. долара Инициативата за възпиране в Европа, която е в подкрепа на обучение от американски военни, постоянно се разраства след като Русия анексира на Крим от Украйна през 2014 г.", "date": "2019.03.19", "title": "Тръмп дари заплатата си на департамента по сигурността "}
{"url": "https://www.monitor.bg:443/bg/a/view/87-nashenci-s-200-lv-za-rabota-na-50-km-ot-doma-160051", "text": "87 българи, които работят на повече от 50 км от дома си, взимат всеки месец по 200 лв. Това става ясно от данните на Агенцията по заетостта. Най-младият, който се е възползвал от мярката, е на 19 години, а най-възрастният - на 61 години. Оказва се, че нашенците, които работят в областите Бургас и Благоевград, са по-склонни да работят далеч от бащиното огнище. Същевременно най-трудно от дома се отделят хасковчани и варненци, където само по един човек се е възползвал от възможността. От данните става ясно още, че мъжете са по-склонни да изкарват пари далеч от родния град. Средствата по мярката се отпускат за не повече от 12 месеца. Финансовата подкрепа се предоставя за възстановяване на част от разходите за наем, такса за ясла или детска градина, интернет или други услуги за нормален жизнен стандарт. С мярката, която влезе в сила от края на 2017 г., се целеше създаване на условия за по-голяма мобилност и активност на безработните лица.", "date": "2019.03.19", "title": "87 нашенци с 200 лева за работа на 50 км от дома"}
{"url": "https://www.monitor.bg:443/bg/a/view/trima-v-aresta-za-kasapnicata-v-utreht-160072", "text": "Трети заподозрян е бил арестуван след стрелбата в трамвай в холандския град Утрехт вчера, при която бяха убити трима и ранени петима души, предаде ДПА, като се позова на в. \"Телеграф\". Холандският ежедневник цитира полицията. Повече подробности не бяха дадени. Вчера бе арестуван предполагаемият стрелец - роденият в Турция Гьокмен Танъш, на 37 години. Задържан бе и втори заподозрян, но и за него не бяха дадени подробности.", "date": "2019.03.19", "title": "Трима в ареста за касапницата в Утрехт"}
{"url": "https://www.monitor.bg:443/bg/a/view/33-335-s-visoki-zaplati-s-9-lv-pri-bezrabotica-160052", "text": "33 335 българи, които са се осигурявали на високи доходи и са останали без работа през 2018 г., са взимали дневно по 9 лв. за безработица в продължение на 4 месеца, става ясно от данните на НОИ, предоставени на „Монитор“. Това са нашенците, които при прекратяване на трудовия договор са получили от шефа си обезщетение от поне 4 заплати или са освободени заради провинение. При държавните служители освобождаването срещу уговорена компенсация не може да е по-малко от 6 възнаграждения. На трудовата борса през изминалата година са били общо 142 744 родни служители, от които 33 335 са се осигурявали на високи доходи и са взели минимума от НОИ. Това означава, че всеки четвърти с висока заплата не е могъл да вземе обезщетение от държавата. До края на 2017 г. работниците, които срещу прекратяване на трудовия договор взимаха обезщетение от фирмата, имаха право на по-голяма сума от осигурителния институт. Полагаше им се 60% от дохода, на който са се осигурявали през последните 2 години. Изключение правеха дисциплинарно освободените работници. До възможността да уволнят голям брой служители От 2018 г., ако работниците искат да запазят правото си на обезщетение, те трябва да бъдат съкратени на друго основание, като закриване на част от предприятието, за което им се полагат най-много две възнаграждения. Друга вратичка в закона е – наемането на висока заплата във фирма, която след месец го съкращава. Тогава служителят може да се възползва от компенсация от държавата, но предприятието няма право да назначава друг работник на същата длъжност за определен период. Досега минималното обезщетение за безработица се даваше само при прекратени трудови правоотношения по желание на работника или заради неговото виновно поведение, както и ако не са минали 3 години откакто е бил на трудовата борса. заради което не са имали право да вземат процент от заплата си. Дневно те са прибирали по 9 лв. в джоба си. Същевременно 5541 българи са взимали максималното обезщетение. Това означава, че на ден са получавали по 74,29 лв. Средният дневен размер на парите за безработица през 2018 г. е бил 28,79 лв. За сравнение само 3 години по-рано – той е бил 19,15 лв. Българите, които са останали без работа през 2018 г. и са получавали 60 на сто от заплатата си са били 90 796. Това е с 12 000 души по-малко спрямо 2017 г.", "date": "2019.03.19", "title": "33 335 с високи заплати с 9 лева при безработица"}
{"url": "https://www.monitor.bg:443/bg/a/view/blizo-150-000-pensioneri-rabotjat-temata-160050", "text": "146 000 са работещите пенсионери у нас, показват данните на Националния осигурителен институт (НОИ) към края на 2018 г., предоставени на „Монитор“. Броят на българите, които избират да се трудят и след пенсионирането си, расте постоянно от 2014 г. насам, като само за последните две години те са скочили с 18 500. „Задължително търсещите работа пенсионери държат да бъдат осигурявани за пенсия, с което целят да повишат размера на отпусканата им вече“, обясняват от Агенцията по заетостта. Всеки месец по 1871 пенсионери търсят работа чрез бюрото по труда. Жените, които продължават да се осигуряват за пенсия и след излизането си в заслужена почивка, взимат превес над мъжете. Дамите най-често намира работа в детски заведения, като продавачи, помощник-готвачи, хлебопроизводители, шивачки, медицински сестри или фармацевти. Мъжете пък обикновено започват като охранители. Веднага след тях се нареждат шофьорите, строителните работници и животновъдите. От Агенцията по заетостта уточняват още, че По данни на осигурителния институт от всички почти 150 000 нашенци, които са останали на трудовия пазар, малко над 100 000 са с пенсия за стаж и възраст. Всеки четвърти българин от третата възраст, който продължава да работи, е намерил препитание в столицата. Веднага след София се нарежда и още един добре развит икономически регион – Пловдив. В дъното на класацията са Силистра, Търговище и Кърджали. Освен тях още 34 482-ма под пагон продължават да се трудят. Това означава, че 23 на сто от всички работещи пенсионери са полицаи, военни или пожарникари. Най-високи заплати след пенсиониране нашенци под пагон взимат в София - 1221 лв., а най-ниски в Благоевград – 795 лв. Възнагражденията на военните и полицаите във Варна, Пловдив, Шумен и Стара Загора са най-близки до тези в столицата – по около 1000 лв. Същевременно единствено в София жените под пагон успяват да достигнат хилядарка. Подобна е и ситуацията при работещите, които взимат пенсия за осигурителен стаж и възраст – най-ниски са предлаганите възнаграждения в Благоевград, следвани от Кюстендил и Ловеч.", "date": "2019.03.19", "title": "Близо 150 000 пенсионери работят (ТЕМАТА)"}
{"url": "https://www.monitor.bg:443/bg/a/view/cenka-djoneva-osydenite-na-bezvyzmezden-trud-sa-po-malko-ot-jelaeshtite-gi-firmi-160060", "text": "При неизпълнение на пробация се отива в затвор, казва в интервю за \"Монитор\" началник-секторът „Пробация“ в ГДИН - В момента осъдени на пробация са 3988 човека. От тях 458 са в София. Това са приведените в изпълнение присъди.  - Има 6 пробационни мерки. Първата е задължителна регистрация по настоящ адрес. Тя се изразява в явяване и подписване на осъдения пред пробационен служител или упълномощено от него длъжностно лице. Този човек трябва да има настоящ адрес в града, в който ще изпълнява наказанието. Това е първата мярка, която се налага винаги задължително във всички присъди „пробация“. Другата задължителна мярка е задължителни периодични срещи с пробационен служител. Останалите 4 мерки се налагат според преценка на съдията в зависимост от сключеното споразумение между прокурора и адвоката на подсъдимия. Третата пробационна мярка е ограничение в свободното придвижване. То има няколко разновидности – едното е - няма право да напуска дома си между 22 и 6 часа, другото е - няма право да напуска населено място, и третото е – няма право да посещава определен обект (стадион, определено заведение, жилище и т.н.). Четвъртата пробационна мярка е включване в програми за обществено въздействие и курсове за професионална квалификация.  - За съжаление тази мярка вече не се налага от съда толкова често. Тези програми не са терапевтични. Идеята е например не човекът да спре да пие, никой не може да му го забрани, въпросът е, когато пие, да не шофира. Тези програми са поведенчески, т.е. те учат осъдените на определени умения. Групови програми са и се провеждат на сесии. Няколко души със сходен проблем под ръководството на психолог се учат как да се справят с проблема си. Например как да овладеят гнева. Сесиите се провеждат един или два пъти седмично и имат различна тема. Програмите са краткосрочни, средносрочни и дългосрочни. При провеждането на сесиите се съобразяваме с работното време на осъдените на пробация. Целта на всяко обучение е различна – стъпка по стъпка да формира някакви умения. Ако е за справяне с гнева – да развият по-добър самоконтрол. - Петата пробационна мярка е поправителен труд. Това е удръжка от заплатата на осъдения в размер от 10 до 25%, това го определя съдът. Времето, през което е наложена тази мярка, не се зачита за трудов стаж. Шестата пробационна мярка е безвъзмезден труд в полза на обществото. - В момента в София 97 души полагат безвъзмезден труд в полза на обществото. За цялата страна през 2018 г. са положени общо 168 841 часа такъв труд.  - Самите учреждения изпращат писма до пробационната служба със заявка, че искат това. Желанието им да станат обект трябва да бъде утвърдено на пробационен съвет. Пробационният съвет заседава един път месечно. Председател му е служител на пробационната служба, има прокурор, представител на полицията, на районния инспекторат по образованието, на РЗИ, на социално подпомагане, на бюрото по труда. Когато дадено държавно или общинско предприятие бъде утвърдено като обект за полагане на безвъзмезден труд в полза на обществото, се определя длъжностно лице там, което е връзката с нас.  - Обекти, на които може да се работи събота и неделя - болници, зоологически градини, градски паркове, гробищни паркове, училища, защото повечето от осъдените на пробация са работещи хора. Идеята не е наказанието да ги лиши от работа, напротив. Ние съобразяваме обекта според вида правонарушения - не можем да пратим някой побойник или наркоман в детска градина. Съобразяваме се и със здравословното състояние на осъдения, ако например има ТЕЛК за инвалидност.  - Не само че имаме обекти, но не можем да смогнем да изпращаме хора на всички желаещи учреждения. Осъдените на тази пробационна мярка са по-малко от местата, където можем да ги изпратим да полагат безвъзмезден труд в полза на обществото. Всеки иска да му се работи безплатно, това е икономия на средства. - При утвърждаването на дадено държавно или общинско учреждение като обект за полагане на безвъзмезден труд в полза на обществото се определя длъжностно лице там, което е връзката с нас. Точно този човек следи работата на осъдения. Проверява дали е изпълнена задачата за деня – например да боядиса определен брой пейки или да изчисти плакатите от определен брой улични стълбове. Има отчетна книжка, в която се записват датата и отработените часове, там се подписва длъжностното лице на обекта.  - Не се ли изпълнява наказанието, присъдата се заменя с лишаване от свобода. - По-голямата част от осъдените на безвъзмезден труд изпълняват работата съвестно. Има и такива, които след като са работили на даден обект, толкова много са ги харесали, че след това са им предложили работа там и те са приели. В озеленяването имаме такива случаи.    Ценка Джонева е началник-сектор „Пробация“ в ГДИН от 7 март 2019 г. Преди това от 2009 г. е била началник на Софийската пробационна служба, най-голямата пробационна служба в страната Започнала е работа през 2005 г. като пробационен инспектор Психолог по образование Завършила социална психология в СУ „Св. Климент Охридски“", "date": "2019.03.19", "title": "Ценка Джонева: Осъдените на безвъзмезден труд са по-малко от желаещите ги фирми"}
{"url": "https://www.monitor.bg:443/bg/a/view/vremeto-dnes-chudesno-za-dygi-prognozata-160066", "text": "Днес преди обяд ще e предимно слънчево. След обяд над планинските райони и на отделни места в Южна България ще се развива купеста и купесто-дъждовна облачност и там ще превали краткотраен дъжд, възможно е и да прегърми. Дневните температури слабо ще се понижат и максималните ще са между 18 и 23 градуса по Целзий, съобщиха от Националния институт по метеорология и хидрология към Българската академия на науките, предаде БТА. Вятърът ще се ориентира от северозапад, ще е слаб, в Северна България - до умерен. Атмосферното налягане е близко до средното за март и още малко ще се повиши. Над Черноморието ще е предимно слънчево, след обяд с временни увеличения на облачността, но без валежи. Ще духа слаб югоизточен вятър. Максималните температури ще са от около 12 градуса на север до 18 градуса на юг. Температурата на морската вода е 8-9 градуса. Вълнението на морето ще е 3 бала. Над планините преди обяд ще е предимно слънчево. След обяд ще се развива купеста и купесто-дъждовна облачност и на места ще превали краткотраен дъжд, възможно е и да прегърми. Вятърът ще е слаб до умерен - по високите части ще е от югозапад, в ниските ще се ориентира от север. Максималната температура на височина 1200 метра ще е около 11 градуса, на 2000 метра - около 4 градуса.  ", "date": "2019.03.19", "title": "Времето днес - чудесно за дъги (ПРОГНОЗАТА)"}
{"url": "https://www.monitor.bg:443/bg/a/view/100-dushi-izdirvat-2-godishnija-ulijan-160067", "text": "Продължава издирването на изчезналото 2-годишното дете край бургаското село Равнец. Второ денонощие продължава операцията по издирването на момчето, съобщи bTV. Малкият Юлиян е в неизвестност от вчера следобед, когато играел с други деца на рожден ден в покрайнините на селото. Вечерта майка му, която има още 13 деца, забелязала, че го няма. Сигнал в полицията е подаден три часа по-късно. Близо 100 души се включиха в операцията по издирването на детето и тази вечер. От летището в Равнец беше изпратен хеликоптер, който направи облитане на района около пет населени места. До момента няма резултат от претърсването. Полицията проверява и версията за отвличане, но до момента тя не е потвърдена.  ", "date": "2019.03.19", "title": "100 души издирват 2-годишния Юлиян "}
{"url": "https://www.monitor.bg:443/bg/a/view/bez-treti-vot-za-brekzit-ako-njama-promeni-160064", "text": "Председателят на Камарата на общините Джон Бъркоу обяви, че споразумението за Брекзит на премиера Тереза Мей няма да бъде подложено на гласуване в долната камара, ако не бъде променено, пише \"Гардиън\". Изданието отбелязва, че изявлението към депутатите е изненадващо. Той поясни, че има много спекулации около гласуването на споразумението за трети път. На 13 март лейбъристки депутат е запитал дали е позволено от правилника правителството да подложи едно и също предложение на гласуване. Бъркоу добави, че депутати от двете страни на Камарата на общините са изразили тревогата си пред него, че законодателите ще гласуват един и същи документ за пореден път. Председателят обобщи хронологията на събитията: споразумението с ЕС беше публикувано на 14 ноември; на 25 ноември беше одобрено от Европейския съвет; първият вот трябваше да се проведе на 11 декември, но на 10 декември гласуването беше отложено след 164 речи за три от планираните пет дни на дебати, гласуването беше отложено от правителството; първото ключово гласуване се проведе на 15 януари, правителството изгуби с 230 гласа; следващото беше предвидено за февруари, но беше отложено и се проведе през миналата седмица, и това гласуване беше изгубено от кабинета. Той е категоричен, че няма да позволи друго гласуване на сделката, ако ЕС не се съгласи на нови промени. Не само нещо различно като формулировка, а различно като съдържание, подчерта Бъркоу. На 12 март законодателите отхвърлиха изменената сделка на Мей. Гласуването приключи с 391 гласа \"против\" срещу 242 гласа \"за\". На 15 януари 432 британски депутати срещу 202 гласуваха против споразумението на Мей.", "date": "2019.03.19", "title": "Без трети вот за Брекзит, ако няма промени"}
{"url": "https://www.monitor.bg:443/bg/a/view/utroto-na-vsjaka-zodija-hronologi-ja-160065", "text": "6:00: Девата се е събудила и преди да се изкъпе, измива цялата баня. След като приключва със зъбите, слага четката в стерилна торбичка и на специално място, далече от тези на останалите й съквартиранти! 6:15: Козирогът става и изключва бойлера, свършила е нощната тарифа на тока. 6:20: Водолеят излиза на сутрешен джогинг. 6:30: Везната и Лъвът са пред огледалото и си нанасят хидратиращ крем на лицето и гела на коса. 6:40: Телецът закусва \"Нутела\" със супена лъжица. 6:45: Стрелецът става и отново включва бойлера. 7:00: Ракът прави сандвичи, Девата изцежда фреш. Близнакът все още е в леглото със смартфона и си проверява пощата, \"Фейсбук\", \"Туитър\" и \"Инстаграм\". 7:05: Скорпионът нахълтва с гръм и трясък в банята. Везната излиза смъртно обидена с несесера в ръцете. 7:10: Овенът става и пуска хронометъра. 7:11 мин и 45 сек: Овенът е изкъпан, облечен, обут и маха от стълбището. Изключва хронометъра. 7:15: Телецът с лъжицата стърже по буркана. Няма повече \"Наутела\". 7:20: Везната и Лъвът пак се блъскат пред огледалото, последен шанс да се погледнат и да се възхитят сами на себе си, преди да излязат. 7:30: Водолеят се къпе със студена вода. Козирогът пак е изключил бойлера. 7:40: Всички излизат. 7:45: Близнакът се връща, забравил е един от 3-те си телефона. 7:50: Близнакът пак се връща, забравил е портмонето си. 8:00: Рибата се събужда и разбира, че са я оставили заключена в апартамента.", "date": "2019.03.19", "title": "Утрото на всяка зодия (ХРОНОЛОГИЯ)"}
