{"url": "https://www.monitor.bg:443/bg/a/view/borisov-skoro-staloun-idva-otnovo-v-bylgarija-179691", "text": "Скоро Силвестър Сталоун идва отново в България, написа в официалния си профил във Фейсбук премиерът Бойко Борисов. \"За холивудските звезди София вече е утвърдена дестинация за работа - това е една от най-добрите реклами за страната ни! А ето какво неотдавна засне самият Роки и Рамбо:)\", пише Борисов и споделя видео, на което актьорът, изиграл Роки, му честити рождения ден, който беше през юни.", "date": "2019.11.02", "title": "Борисов: Скоро Сталоун идва отново в България"}
{"url": "https://www.monitor.bg:443/bg/a/view/gori-sklad-za-dyrven-material-v-plovdivski-179695", "text": "Пловдивски пожарникари гасят пожар в склад в село Маноле, сигнал за който е получен около 16.45 часа, съобщиха от пресцентъра на МВР. По първоначални данни огънят е възникнал в помещение, в което се съхраняват дървен материал и стърготини. Няма пострадали. Към мястото са насочени 4 екипа пожарникари, няма риск за съседни сгради.", "date": "2019.11.02", "title": "Гори склад за дървен материал в пловдивско"}
{"url": "https://www.monitor.bg:443/bg/a/view/ludogorec-veche-na-7-t-pred-presledvachite-sled-uspeh-nad-beroe-179692", "text": "„Лудогорец“ постигна 12-ата си победа от старта на сезона в Първа лига. Тя дойде след успех на \"Лудогорец Арена\" с 3:1 над „Берое“ в двубой от 15-ия кръг на първенството. Головете за успеха на шампионите реализираха Вандерсон, Кешеру и Швиерчок, а за гостите точен беше Конте. След този успех „Лудогорец“ вече е на 7 точки пред „Левски“ и „Локомотив“ (Пловдив), но и мач повече с актив от 39 точки.", "date": "2019.11.02", "title": "„Лудогорец“ вече на 7 т. пред преследвачите след успех над „Берое“"}
{"url": "https://www.monitor.bg:443/bg/a/view/vylshebnite-kytcheta-na-maastriht-179687", "text": "Книжарница, осветена от слънчевите лъчи, които се прокрадват от цветните прозорци. Рафтове с книги, омайващи с аромата си. Шумът от стъпките на хората, търсещи жадно измежду рафтовете своето следващо четиво, не спира да ехти в главата ти. Някъде в дъното чуваш потракването на чаши и лъжички, но не, това не е чаеното парти на Лудия шапкар. Това е кафето в дъното на книжарницата. И някъде по средата на тази лудница виждаш двама влюбени, прегърнали се един друг, прегърнати от заобикалящите ги книги и защитени от целия този човешки шум. Подобно е чувството, когато си в Холандия. Вместо книги, ти си заобиколен от високи, тесни сгради в различни цветове, типично европейски фасади и канали. Шумът от минаващи рояци колелета и техните звънчета не спира, кафенетата ехтят с гласовете на хора, а стичащата се по чашите и гърлата бира те примамва и ти да отпиеш няколко глътки. Няма град в Холандия, в който животът да не кипи – виждаш как те подминават и млади, и стари, и усмихнати, спокойни хора. Защото холандците са световноизвестни не само като най-високия народ в света (по информация на местен жител – б.а.), но и като едни от най-усмихнатите и уравновесени хора. И точно това прави пътуването приятно. Нещо, което съм забелязала при пътуванията си, е, че туристите масово се насочват към столиците. Сякаш те са единственото, което си заслужава да се види в цялата страна. Така обаче туристът изпуска Същото е и в Холандия, където всички тичат към червените фенери и кофишоповете (магазини, в които се продава канабис – б.а.) на Амстердам. Това, на което малко хора обръщат внимание, е красивото минало на града. Всъщност Амстердам е наричан „Венеция на Севера” заради множеството си канали, които са под закрилата на ЮНЕСКО. Именно ей такива малки красоти ще ви открия в това си пътешествие, в което заедно ще обиколим южната част на Холандия, ровейки се във вълшебните кътчета на холандци. Като типичен представител на зодия Лъв обичам да се водя по собствени правила, затова обиколката ми в Холандия започна не от другаде, а от Маастрихт. Градът е разположен в южната част на Холандия, а само на 1 час път с колело човек може да достигне и Белгия. От другата страна, той граничи с Германия. Той е столицата на провинция Лимбург и днес се бори за лидерската позиция на най-стария град в Нидерландия. Гарата на града е малка, скромна и точно това я прави красива. В Маастрихт отново ще видите доста канали, високи сгради и разбира се, колоездачи, които следват свои правила за каране. Дотук типичният холандски град. Тръгнете ли към центъра обаче, ще се пренесете в миналото мигновено. Маастрихт има над 1600 райкшмонюментс или казано на български, сгради паметници, които са национално наследство. И изненада! Това е единственият холандски град, освен Амстердам, с толкова много исторически значими сгради. Нашата обиколка ще започне от река Маас, която преминава от Франция, през Белгия (освен ако не искате или да се посмеете здраво, или да замълчите в недоумение, препоръчвам да не говорите много за тази страна или нейните граждани пред холандци, тъй като самите те много обичат да наричат белгийците „тъпа версия на холандците“ - б.а.) и стига до холандска земя. Както може би се досетихте, градът е кръстен на реката, огромна, красива, величествена. Над нея има няколко моста и всеки един от тях разказва историята на своето време. Ще започна с (Св. Серватий е християнски светец, почитан от католиците патрон на Маастрихт и докато родното му място е неясно, то се знае, че е починал в този град и има базилика, кръстена на него и в Маастрихт, и в Дюселдорф, Германия– б.а.). Мостът Св. Серватий е най-старият в Холандия, но въпреки това, състоянието му е перфектно. Използва се и до ден-днешен, а гледката, която се открива от него, е сякаш излязла от приказките за Дядо Коледа и Черния Пийт (според холандците, днешният модерен образ на Дядо Коледа е базиран на образа на патрона на децата Св. Николай, чийто празник честваме на 6 декември. Според местните вярвания, Черният Пийт е помощникът на Дядо Коледа, което днес предизвиква противоречиви реакции – б.а.). Старите тухли, буйната река, градските светлини допринасят за създаването на една уютна холандска атмосфера. Но като всичко магическо, красотата на мястото се разкрива през нощта, когато няма колелета или шумни пешеходци. Вечерно време реката се превръща в отражение на нощното небе и в един момент започваш да губиш границата между горе и долу, между приказка и реалност. Точно до този мост е и по-модерният Хохъ Брух (букв. превод „Висок мост”- б.а.). Първото ми впечатление за него бе, че много ми напомня на всеки друг модерен мост по света и честно казано, не мога да кажа, че бях особено изненадана. Важното е, че който и мост да изберете, все ще се озовете от другата страна.  След като походите малко, ще попаднете на един от парковете, толкова голям и зелен, че сякаш вече не сте в града. На места в него можете да видите различни статуи и фигури на животни, включително и сграда на университет. Точно така, по средата на парка, в една ниска постройка, съдържаща максимум 3 стаи, е поместен факултет на Университета на Маастрихт. Какви късметлийци са младите холандци, които учат в толкова спокойна среда. Около парка има малки заведения, включително открити пекарни, примамващи с аромата си на прясно изпечен хляб. Ако сте в Маастрихт или в който и да е било град в провинция Лимбург, препоръчвам да опитате т. нар. влаай. Това е пай, обикновено пълен с боровинков пълнеж, и е местен специалитет. Към него може да прибавите и чокомел или както подсказва името – шоколадово мляко (честно казано, напитката има вкус на най-обикновено мляко с какао, но местните ми подсказаха, че е „типично холандско“ и нямаше как да не опитам – б.а.). След като обядвах в пекарната, продължих разходката си. Едно от любимите ми неща за Маастрихт е това, че дори да се шляете без цел, то пак ще попаднете на исторически значимо място. По същия начин аз се озовах пред (букв. превод от холандското „Helpoort” – б.а.). Портите са най-старите в цялата страна, построени 1229 г. Те разполагат с две кули, в основата на които са оставени огромни черни оръдия. Стената е със свободен достъп и може да се качите на нея, а пред вас ще се открие красива гледка към мостовете и Маастрихт. Нищо обаче не може да се сравни с гледката от кулата на Св. Ян (тя е част към готическа църква, построена в чест на Св. Йоан Кръстител – б.а.). Кулата е червена с цели 219 стъпала, извиващи се към върха й. По пътя нагоре има стаи за отдих, в които може да се насладите на картини, подредени в изложба. И като човек със страх от височини, мога да кажа, че още на 20-тото стъпало много се замислих дали да продължа. Стигайки върха обаче осъзнах, че бъхтенето и няколкото псувни, които излязоха от устата ми, си заслужаваха. Гледката беше уникална. Малки цветни сгради, къщички, улички и колички се движеха пред мен сякаш играех компютърна игра. Наистина красиво. А сега ми предстоеше слизането.  Както споменах в началото, това, което направи пътуването ми приятно, бяха хората. Силно впечатление ми направи това, че когато разговаряш с холандци за даден град, те не само знаят града, но и в коя провинция се намира. А това е особено полезно, когато искаш да научиш повече за традициите в даден регион. По този начин разбрах кои са важните забележителности, как да стигна до тях, какво да хапна и към кого да се обърна за помощ. Затова и моят съвет към любителите на пътуванията винаги ще бъде: не ходете само в столиците или забележителностите, а говорете с хората. Те са лицето на една страна и те са причината тя да изглежда по начина, по който изглежда. В случая на Холандия, това е страна с много канали, цветни сгради, лалета, колелета и усмихнати хора. Някъде в шопинг центъра на Маастрихт, сред множеството магазини, можете да намерите огромни порти, които по всичко личи, че не са на мястото си. Открехвайки ги обаче ще останете изненадани. Наместо тишина, тихото припукване на свещите и множеството столчета, вие ще видите огромна книжарница. С кафе в дъното. Това е катедрала, превърната в книжарницата на няколко етажа, наситена с книги от всички краища на света. След пазаруване, можете да пийнете чокомел в кафето и да се насладите на хубава атмосфера, за която допринасят цветните стъкла и стенописите по вътрешната страна на купола.", "date": "2019.11.02", "title": "Вълшебните кътчета на Маастрихт"}
{"url": "https://www.monitor.bg:443/bg/a/view/stefan-danailov-e-otnovo-v-koma-179693", "text": "Стефан Данаилов отново е в медикаментозна кома. Големият актьор е на апаратно дишане в реанимацията на Военно медицинската академия, съобщават негови близки. Заради проблеми с дишането се е наложило да бъде направена трахеотомия. Данаилов е под постоянно лекарско наблюдение. Легендата на родното кино бе поставен в медикаментозна кома и преди две седмици, след като бе докаран по спешност от Хисаря с много голям белодробен излив след падане. Оттогава е в реанимацията на ВМА. Само преди три месеца му беше направена и операция на тазобедрената става в Бургас, където постъпи в болница след инцидент. След допълнителни изследвания през септември на големия артист бе назначена рехабилитация във военния санаториум в Хисаря. Въпреки това той се върна на сцена и дори игра в няколко постановки, където героят му е в инвалидна количка. ", "date": "2019.11.02", "title": "Стефан Данаилов е отново в кома"}
{"url": "https://www.monitor.bg:443/bg/a/view/vyzpjaha-silikona-na-mariana-marinova-vyv-fermata-179657", "text": "Предстоящата епична женска битка между две от най-атрактивните състезателки във „Фермата“ предизвика мощни творчески и поетични пориви в риалити шоуто. Преди маникюристката Силвия Митева и организаторката на конкурси за красота Мариана Маринова да влязат в дуел, останалите участници съчиниха песен за тях. Парчето с потенциал за музикален хит беше придружено с вдъхновяващ текст. запяха фермерите в чест на Силвия. „От другата страна застава силиконова мечта, с очи емоцията издава, за битка е готова тя“, отекнаха строфите, посветени на Мариана. Песента завърши с многозначителния припев: „Най-обичам аз да гледам пирон забит докрай, а отборът е за двете трябва да се знай“ под китарния акомпанимент на Митко Караиванов. Едната участничка в битката, Силвия, е най-големият фен на „Фермата“. Гледала е всички дуели от предишните сезони и дори направила мини арена пред блока си в Несебър, на която да тренира. Маринова, от своя страна, се доказа като добър мениджър и гъвкав строителен работник в риалити шоуто, и спечели уважението на всички играчи.", "date": "2019.11.02", "title": "Възпяха силикона на Мариана Маринова във „Фермата“  "}
{"url": "https://www.monitor.bg:443/bg/a/view/riana-pusna-svoja-marka-bijuta-179682", "text": "Риана, като вече е не само най-популярната певица, но и основател на собствена модна марка, „Fenty“, пусна нова колекция бижута, съобщава Уондързайн. В основата на всички продукти е камея – украшение, изработено от камък с помощта на резба. Според страницата на компанията, камея е символ на безстрашие, възвишеност, креативност и радост, съчетавайки всичко, зад която стоят представителите на марката. Колекцията включва обеци за 530 долара и няколко модела колиета и пръстени съответно за 410 и 340 долара. Фотограф на рекламната кампания е нигерийката Рут Осай. За демонстрация на бижутата са използвани също само модели от африкански произход.", "date": "2019.11.02", "title": "Риана пусна своя марка бижута"}
{"url": "https://www.monitor.bg:443/bg/a/view/kiril-sakskoburggotski-e-sred-50-te-naj-jelani-ergeni-vyv-velikobritanija-179681", "text": "Кирил Сакскобургготски е сред 50-те най-желани ергени във Великобритания в класацията на сп. \"Татлър\", признато за \"светска библия\", съобщи в. \"Дейли мейл\". В челната десетка са разпознаваеми лица като Бруклин Бекъм и Хари Стайлс. В класацията попадат и по-неизвестни аристократи, като Александър Огълви, внук на принцеса Александра - покойна братовчедка на кралица Елизабет Втора, или Чарли Кадоган, чийто дядо е граф със състояние 5,4 милиона, както и новоизгряващи спортни звезди. Възрастовата граница е широка - от 19-годишния Ландо Норис, който е състезател по Формула-1, до 55-годишния \"принц Кирил Български - разведен баща на три деца, който има родствена връзка с европейски кралски особи и е завършил Принстън с Брук Шийлдс. Той е кръстник на принц Аристидис-Ставрос и има много известни приятели, като Гуинет Полтроу и Хю Грант\".", "date": "2019.11.02", "title": "Кирил Сакскобургготски е сред 50-те най-желани ергени във Великобритания"}
{"url": "https://www.monitor.bg:443/bg/a/view/v-italija-razbiha-mejdunaroden-narkokanal-ima-zameseni-bylgari-179684", "text": "Италианската полиция съобщи, че е арестувала 19 души - повечето от Танзания - при операция за разбиване на международна мрежа за трафик на хероин, включваща над 150 заподозрени в Африка, Азия и Европа, предаде Асошиейтед прес. Италианските карабинери казаха, че арестите са резултат от разследване, започнало през 2012 г. с конфискуване на хероин в университетския град Перуджа, Централна Италия. Според следователите един от шефовете на мрежата е танзаниец, който от базата си в Полша организирал доставянето на пратки с хероин от Азия за пласиране в Италия. От началото на разследването са били задържани 144 преносители на дрога. Първоначално трафикантите използвали за целта африканци, но след това започнали да наемат италианци, гърци, испанци, българи и унгарци. Според полицията куриерите стигали до Италия с товарни кораби, със самолет или влак, с автобус и с таксита. В хода на разследването са били иззети хероин на стойност 35 милиона евро и кокаин за 4,2 милиона евро.", "date": "2019.11.02", "title": "В Италия разбиха международен наркоканал, има замесени българи"}
{"url": "https://www.monitor.bg:443/bg/a/view/silno-zemetresenie-raztrese-bosna-i-hercegovina-179685", "text": "Регистрирано е земетресение с магнитуд 4,8 в Босна и Херцеговина, показва справка на страницата на Европейския средиземноморски сеизмологичен център. Трусът е станал в 15:11 часа местно време (16:11 часа българско време) на 60 километра югоизточно от Баня Лука и на 81 километра северозападно от столицата Сараево на дълбочина 10 километра. Трусът е усетен на цялата територия на страната, но особено силно е усетен в района на Травник, близо до епицентътра. Засега няма информация за пострадали хора и нанесени материални щети. По-рано, в 12:16 часа местно време (13:16 часа българско време), е регистрирано земетресение с магнитуд 3,1 на 46 километра западно от Скопие на територията на Северна Македония между Тетово и Гостивар. Не се съобщава за пострадали хора и нанесени материални щети.", "date": "2019.11.02", "title": "Силно земетресение разтресе Босна и Херцеговина"}
{"url": "https://www.monitor.bg:443/bg/a/view/sydija-porjaza-reshenie-na-kzd-za-vaksinite-179680", "text": "Комисията за защита от дискриминацията (КЗД) незаконосъобразно се е произнесла по жалба на семейство за отказа две от децата им да посещават детски градини само защото не са имунизирани, реши състав на административния съд в Сливен. Решението е постановено на 29 октомври и по казус от 2018 година, когато наследниците на известния отец Евгений Янакиев и съпругата му Венелина, малките Николай и Мария получават отказ да посещават местната забавачка „Мак“. Аргументът е един-единствен: протосингелът на сливенската митрополия и съпругата му са сред най-известните родни антиваксъри и категорично отказват да слагат ваксини на наследниците си. Още м.г. известният с активната си обществена позиция по множество проблеми (заклейми гей-походите и се обяви срещу абортите) свещеник обяви, че ще търси правата си по всички възможни начини и сезира КЗД като настоя да бъдат обявени за незаконни действията на местния шеф на РЗИ и на министъра на здравеопазването. Жалбата до КЗД от отец Янакиев и съпругата му е заведена под №44-01-88 от 2 юни 2018 т.  Със свое решение  №205 от 8 април 2019 г. антидискриминационата комисия  отхвърля обвиненията и оневинява длъжностните лица. Седем месеца по-късно административният съд в лицето на съдия Иглика Жекова постанови коренно-противоположно становище в отсъствие на представители на редовно призованите комисия, РЗИ-Сливен и МЗ. Съдът припомня, че няма забрана за деца, които нямат имунизации поради лекарска преценка да посещават забавачките и този факт на практика поставя наследниците на отчето в нерапоставено отношение. На следващо място съдът не намира логика в изразеното от РЗИ становище, че неимунизираните деца поставят в риск имунизираните. „Целта на имунопрофилактиката е именно чрез въвеждане в организма на лекарствен продукт да се създаде активен или пасивен имунитет на определена възрастова група лица. Съобразно Закона за здравето, Наредба № 15/2005 г. и Имунизационния календар, наличието на поставена ваксина срещу определено заболяване (в случая посочените тези в детска възраст) предполага създаване на траен имунитет у детето, поради което и не следва да съществува риск от заразяване“, се подчертава в протокола от откритото съдебно заседание. „Целта на създаването на детски градини е не само подпомагане на работещите родители в грижите за децата, но и осигуряване на условия за социализиране на последните, създаване на полезни навици, в т.ч. и подготовка за предстоящото училищно обучение. С лишаването на определена категория деца, какъвто е настоящият случай от специални педагогически грижи и насоки, съобразно техните възрастови потребности и необходимите за изграждането им като личности контакти в групи с връстници, поставеното под каквато и да било форма ограничение може да се приеме като по-неблагоприятно третиране по смисъла на чл. 4 ал. 2 от Закона за защита от дискриминацията!“, настоява още съдия Жекова. Решението на апелативния съд в Сливен не е окончателно и подлежи на обжалване пред ВАС в законния двуседмичен срок . Отец Янакиев лаконично коментира благоприятното за него и съпругата му решение с думите, че всичко си идва на мястото, когато има съдии на… място. „Решението е прецедент и досега в България няма друго такова. То е пробив в битката ни с ваксините. За съжаление синът ни  Николай продължава да не e допуснат да ходи на градина, въпреки че е в предучилищна възраст, а в България това е и припомни, че винаги е бил против двойните стандарти в обществото. Решението на сливенския административен съд предизвика буря от коментари в социалните мрежи, където едни срещу други застанаха антиваксъри и убедени привърженици на имунизацията.За пореден път едните заклеймиха многолюдното свещеническо семейство (отец Евгений и съпругата му Венелина имат 9 деца, а наскоро се сдобиха и с внук от най-големия си син Георги), а другите ги възхвалиха като ревностни радетели за природосъобразен начин на живот. Неведнъж през годините многодетният свещеник е призовавал срещу задължителните имунизации, но винаги е подчертавал, че апелира, но никого не задължава да се вслушва в думите му. В разговор по телефона в събота отец Янакиев сподели, че е получил недвусмислената подкрепа на сливенския митрополит Йоаникий, който му казал „Децата са твои, имаш право да се бориш за здравето и живота им!“ и това му придало допълнителен хъс да продължава битката си с чиновниците. Той изрази личната си благодарност на представлявалата го в съда адвокатка и припомни, че застанал на открита антиваксърска позиция след като седмото им дете, малката Екатерина получила пристъп на паника при поставянето на ваксина срещу морбили и до ден днешен има проблеми с говора. Малката Мария вече е второкласничка, а Николай е в предучилищна възраст, но така и не е допуснат до забавачката. „Предлагат ми разни възможности за самостоятелна подготовка на хлапето, но то се нуждае от общуване с връстниците си!“, коментира още отецът.", "date": "2019.11.02", "title": "Съдия поряза решение на КЗД за ваксините"}
{"url": "https://www.monitor.bg:443/bg/a/view/grisho-igra-kato-raven-sys-svetovnija-nomer-1-no-nole-izmykna-pobedata-179683", "text": "Новак Джокович се класира за финала на Мастърс 1000 турнира в Париж. Световният №1 победи в два сета Григор Димитров, в отделните части 7:6 (5), 6:4 в изключително равностоен двубой. Най-добрият български тенисист има за какво да съжалява, тъй като в тайбрека на първия сет имаше преднина 5:4 точки и два сервиса на своя страна, но след паметна грешка в близост до мрежата отстъпи в резултата. През втората част Ноле издебна своя момент и заслужи класирането си за финала, където ще срещне Рафаел Надал или Денис Шаповалов, които играят след малко в другия полуфинал. Загубата днес официално сложи край на сезона за Григор Димитров, който от утре ще се върне в топ 20 на ранглистата. Гришо и Ноле вече са изиграли десет мача помежду си, като нашият тенисист има един-единствен успех, дошъл на Мастърса в Мадрид през 2013 година.", "date": "2019.11.02", "title": "Гришо игра като равен със световния номер 1, но Ноле измъкна победата"}
{"url": "https://www.monitor.bg:443/bg/a/view/frenskite-vlasti-otkriha-31-pakistanci-skriti-v-kamion-179689", "text": "Тридесет и един пакистанци бяха открити вчера при проверка на камион на магистрала в Югоизточна Франция, близо до италианската граница. Шофьорът, който също е пакистанец, е арестуван, съобщи прокуратурата в Ница, цитирана от Франс прес. В групата мигранти има три момчета на петнайсетина години, но не и семейства, посочва прокуратурата. Всички са предадени на италианските власти, както предвижда процедурата за недопускане, въведена след възстановяването на граничния контрол през ноември 2015 г., съобщиха властите в департамент Алп Маритим, потвърждавайки информация от в.\"Нис матен\", съобщава БТА. Тази процедура се прилага, когато проверката е осъществена на \"разрешен пропускателен пункт\" - нещо като виртуална граница, какъвто е случаят, и се прилага за всички незаконно пребиваващи независимо от възрастта им, отбелязва АФП. Ще опитаме да установим дали не става въпрос за мрежа и има ли организатори, както правим системно в такива случаи. Ако не установим такива, шофьорът на камиона, който е под стража в граничната полиция, ще бъде предаден на прокуратурата и ще бъде съден по бързата процедура за съдействие на чужденци да влизат незаконно в страната, казаха от прокуратурата в Ница.", "date": "2019.11.02", "title": "Френските власти откриха 31 пакистанци, скрити в камион"}
{"url": "https://www.monitor.bg:443/bg/a/view/njama-postradali-bylgari-pri-raketnija-obstrel-v-kandahar-179686", "text": "Няма пострадали български военнослужещи и не са нанесени материални щети при ракетен обстрел на базата на международната коалиция в Кандахар, Афганистан. Това съобщиха от Министерството на отбраната. Базата на международната коалиция на летище Кандахар в Афганистан е била подложена на два обстрела с ракетни снаряди, добавиха от ведомството.", "date": "2019.11.02", "title": "Няма пострадали българи при ракетния обстрел в Кандахар"}
{"url": "https://www.monitor.bg:443/bg/a/view/nadal-se-otkaza-i-prati-shapovalov-na-final-179688", "text": "Канадецът Денис Шаповалов достигна до първия си финал в турнирите по тенис от сериите \"Мастърс\" в Париж с награден фонд 5,21 милиона долара. 20-годишният Шаповалов се класира след отказване на Рафаел Надал. Испанецът се оттегли минути преди полуфиналния мач между двамата, след като е почувствал болки по време на загрявката си. Така в спора за титлата утре Шаповалов ще излезе срещу водача в схемата Новак Джокович (Сърбия). Четирикратният шампион Джокович по-рано днес елиминира Григор Димитров със 7:6, 6:4 и достигна 50-ия си финал в турнирите \"Мастърс\". 32-годишният сърбин има 33 титли от сериите. Въпреки отказването си, Надал ще оглави световната ранглиста в понеделник, като ще измести Джокович от върха.", "date": "2019.11.02", "title": "Надал се отказа и прати Шаповалов на финал"}
{"url": "https://www.monitor.bg:443/bg/a/view/zaharieva-v-nedoumenie-sme-ot-izkazvaneto-na-makron-obidno-e-179690", "text": "Изразяваме недоумение по повод изказването на френския президент Еманюел Макрон, че предпочита мигранти от различни държави, сравнено с „незаконни каналджии”, както е и точният превод, от Украйна и България. Това каза в свое изявление външният министър Екатерина Захариева във връзка с изказването на френския президент. \"Изказването е обидно, категорична бе Захариева, която заяви, че не разбира причината за това изказване и вероятно става дума за някакви вътрешнополитически проблеми. „Цялото интервю, доколкото разбрах, е свързано с незаконната миграция и надигащото се недоволство във Франция относно многото незаконни мигранти, но не толкова срещу централно-източно европейците. Освен това нашите хора не са мигранти. В ЕС има свободно движение на хора, стоки, капитали и услуги. Но между приятелски държави не бива във вътрешнополитическите напрежения да се използват имената на други държави. Ние не го правим тук”, каза още Екатерина Захариева. \"Има подозрения, че думите на Макрон са извадени от контекста, но така или иначе считаме, че това изказване е неприемливо и не може да се правят заключения за целия български народ\", заключи външният ни министър.", "date": "2019.11.02", "title": "Захариева: В недоумение сме от изказването на Макрон, обидно е"}
{"url": "https://www.monitor.bg:443/bg/a/view/stara-zagora-se-proshtava-sys-syzdatelja-na-zagorche-179679", "text": "Със създателя на фолклорната магия „Загорче“ Венелин Кръстев се прощават в неделя (3 ноември) старозагорци. 66-годишният хореограф  почина след тежко заболяване и близо 3-месечна будна кома в столична болница. Хиляди са децата, преминали през ансамбъла за фолклорна музика и танци през четирите десетилетия от създаването му. Няколко поколения момчета и момичета са попили магията на народната музика, а Венелин Кръстев е автор на безброй спектакли и обработки на танци. В некролога на община Стара Загора е отбелязано:  „Загорче“ под негово ръководство, не е просто ансамбъл. „Загорче“ е школа за живот и личностно развитие. „Загорче“ е общност, която с любов и отговорност създава красота. „Загорче“ е музикална емблема на Стара Загора. „Загорче“ е съдба за поколения старозагорски деца… Респектиращ авторитет, искрен приятел, достоен пример за поколенията! Такъв беше Венелин Кръстев!“. Последното сбогом ще бъде взето в залата за репетиции на ансамбъла.", "date": "2019.11.02", "title": "Стара Загора се прощава със създателя на „Загорче“"}
{"url": "https://www.monitor.bg:443/bg/a/view/doktoryt-ubil-kradeca-plyha-otnovo-na-podsydimata-skamejka-179672", "text": "Рентгенологът д-р Иван Димитров, който миналия 2 март застреля крадеца Жоро Джевизов – Плъха, в двора си, отново ще застане на подсъдимата скамейка. На 5 ноември т.г. е делото срещу него в Апелативния съд в Пловдив, след като прокуратурата и близките на убития крадец не останаха доволни от оправдателната присъда и я обжалваха. На 18 юли т.г. медикът бе признат за невинен от окръжния съд, че умишлено е убил крадеца в имота си, като убийството е било извършено при превишаване пределите на неизбежната отбрана. Със същата присъда окръжният съд призна медика за виновен, че е имал незаконен пистолет „Валтер” с патрони, с който всъщност е бил застрелян Плъха. Заради незаконното оръжие с боеприпаси д-р Димитров се сдоби с условна присъда от 2 г. с 3-годишен изпитателен срок. Плъхът влязъл да краде от гаража на доктора в нощта на 1 срещу 2-ри март 2018г. Медикът бил в отпуска, която използвал да ремонтира втория етаж на къщата си. В това време жена му и двете им деца били на гости на роднини в село Крумово. На 2 март м.г.  около 1,30 часа през нощта Иван Димитров минал през една от стаите в жилището си и видял, че лампата в гаража, който ползвал за работилница, свети. Помислил, че е забравил да я изключи и решил на сутринта да отиде да я загаси. След известно време забелязал, че лампата не свети и вратата била леко открехната. Решил да провери какво се случва. Взел пистолета си „Валтер“, модел  „PH-9x19“, за който не притежавал разрешително и отишъл към гаража, в който вече върлувал Жоро Плъха. Той пък си приготвил за изнасяне в найлонови торби различни предмети. Преди да стреля докторът бил нападнат от крадеца, който пък бил надрусан. Плъха хвърлил по собственика на имота нож с 12-сантиметрово острие, както и метална рекламна табела. Така порязал медика по десния крак и му причинил синка на дясната ръка. Д-р Димитров стрелял, а крадецът успял да избяга. Прескочил дувара и притичал около 100 метра преди да се строполи върху паркирана под прозорците на областния управител на Пловдив лека кола. Именно управителят на област Пловдив Здравко Димитров видял трупа на застреляния крадец в ранните сутрешни часове на 2 март, когато отишъл на работа и се обадил в полицията. Няколко часа по-късно лекарят бил арестуван, като на 6 март м.г. бил пуснат от зандана с мярка „подписка”. По време на разследването стана ясно, че докторът и негов приятел са направили всичко възможно да прикрият следите от престъплението. Те са замели снега по двора на медика, за да няма кървави следи. Още в нощта на престъплението излезли и няколко часа издирвали ранения крадец. В хода на съдебното следствие стана ясно, че те всъщност не дирели крадеца, а котката на доктора – Габриела. По време на обиколките из квартала изхвърлили незаконния пистолет. Разследващите на два пъти претърсваха с водолази Гребния канал, за да търсят „Валтер”-а, но не откриха нищо. В деня след убийството подсъдимият говорил със свои съседи, които имат камери на търговските си обекти по улицата и на къщите си да изтрият записите и да не ги дават в полицията, разказаха от окръжната прокуратура в Пловдив миналата година. Хората обаче не се съобразили с молбите им и част от видеата били предоставени на разследващите. След оправдателната присъда майката на убития крадец се закани да съди д-р Димитров „до дупка”, искайки ефективна присъда за него. „Най-голямото наказание за него искам. Той ми зима душата на мен. Синът ми зима. Три деца ми остави той. Жена му Надежда не я знам къде е. Сега в момента я няма при мен”, казваше в окръжния съд майката на Плъха Златка. Тя и бащата на Жоро Джевизов поискаха общо 300 000 лева кръвнина заради убития си син. Арестът на медика миналия март предизвика серия от протести. Първоначално жена му съобщи, че е била в дома им по време на кражбата, което разбуни още повече протестите. Впоследствие обаче стана ясно, че съпругата на рентгенолога и децата им изобщо не са били в къщата и протестите в негова защита лека-полека стихнаха.", "date": "2019.11.02", "title": "Докторът, убил крадеца Плъха, отново на подсъдимата скамейка"}
{"url": "https://www.monitor.bg:443/bg/a/view/duhov-orkestyr-sviri-za-zadushnica-179678", "text": "Траурни маршове в изпълнение на общинския духов оркестър звучаха за Архангелова задушница в старозагорския гробищен парк. Музикантите се разположиха на импровизирана сцена в близост до мястото, където са били погребани значими личности от новата история на Града на липите. Музиката им стигаше до почти всички кътчета на парка, който е разпрострян върху площ от близо 700 дка в близост до село Хрищени. От 1974 година, когато е първото погребение, тук са положени останките на над 65 000 старозагорци и починали в Града на липите. Препогребани са и част от костите на починали преди това жители след ликвидацията на парка, където е бил изграден заводът за роботи. На практика гробището ще преустанови дейността си до няколко месеца, като до тогава трябва да бъде готов новото върху терен от 160 дка  в землищата на селата Богомилово и Ракитница. За Задушница стотици старозагорци се погрижиха за гробовете на близките си, опитите на мургави жени и мъже да отнесат с торби оставеното край паметните плочи бяха парирани от допълнително осигурената охрана и униформена полиция. Свещички горяха и край паметниците на легендарния генерал Делчо Делчев (1920-2007) и бившия  кмет в два мандата (1999-2007) и министър на здравеопазването д-р Евгений Желев, които са погребани в съседство. Неизвестни бяха положили китка свежи цветя и пред  паметника на починалите в Стара Загора гръцки политемигранти след 1944 година.  ", "date": "2019.11.02", "title": "Духов оркестър свири за Задушница"}
{"url": "https://www.monitor.bg:443/bg/a/view/arestuvaha-trima-cigani-za-tyrgovija-s-glasove-179674", "text": "Трима мъже от ромски произход са арестувани от полицията и са им повдигнати обвинения за търговия с изборни гласове. 65-годишният М.М. – Путаша от село Петко каравелово, 56-годишният А.М. от Драганово и 38-годишният Т.Т. от Първомайци са привлечени като обвиняеми за това, че в периода 17-27 октомври на територията на община Горна Оряховица са организирали предлагане на пари срещу гласове в полза на един от кандидатите за кметове на железничарския град. Предлаганата сума била от 30 до 100 лв. Парите щели да се платят, след като избирателят покажел заснетия с телефон вот в тъмната стаичка. Тримата роми засега са със 72-часови мерки за неотклонение. В понеделник прокуратурата най-вероятно ще поиска налагането на най-тежката мярка - задържане под стража. Ако бъдат изправени на съд и бъдат признати за виновни, те могат да отнесат до 7 години затвор или глоба до 25 хил. лв.", "date": "2019.11.02", "title": "Арестуваха трима роми за търговия с гласове"}
{"url": "https://www.monitor.bg:443/bg/a/view/mirej-matijo-momicheto-ot-avinion-koeto-vladee-sveta-179624", "text": "21 ноември 1965-а. Едно красиво младо момиче се появява на френските тв екрани и запява. Само година по-късно лицето и гласът й са добре познати във всяко кътче на нейната родина. Останалият свят ще я открие почти веднага след това. И Мирей Матийо попада в сюжет, който просто няма как да не бъде определен като приказен. Родната публика очаква с трепет дали на своя концерт в Зала 1 на НДК в София на 10 април 2020 г. мадемоазел ММ ще я поздрави на чист български... Тя отдавна е мегазвезда – не само на френската естрада, но и на световната поп сцена. Слушайки нейните песни, човек сякаш усеща колко далеч е днешната музика от съвършенството и колко близо до него е тя... Мирей Матийо е родена на 22 юли 1946 г. в града на папите Авиньон. Детството й преминава в крайна бедност. Тя е първородната от 14 братя и сестри. След нея на бял свят идват Моник, Кристиан, Мари-Франс, Режан, близнаците Режис и Ги, Роже, Жан-Пиер, Реми, Симон, Филип, Беатрис и Венсан. Бащата Роже е мечтал да стане певец, защото е бил надарен с красив теноров глас. Но работи като каменоделец и печели само 200 франка седмично – заплатата, която му отделя неговият баща от малкия семеен бизнес. където вятърът и дъждът са чести гости. Чак когато Мирей навършва 15, родителите й се местят в нов апартамент с 5 стаи и истинска баня. По-късно певицата разказва: „Беше най-щастливият ден в живота ми – първата ми баня с топла вода беше изключително усещане“. Всяка сутрин майката Марсел-Софи отива на пазар, като внимателно пресмята стотинките... Мирей започва да пее едва 4-годишна пред паството в кварталната църква. Баба й я е научила да чете нотите. Момичето си спомня училището с неудоволствие. Първата й учителката се опитва да я откаже да пише с лявата ръка (Матийо е левичарка), в резултат на което тя започва да заеква. Но идват и хубави моменти. По време на уроците по шев приятелките й я карат да пее La vie en rose на Едит Пиаф. Преподавателката по пеене Лор Колие не крие от малката трудностите на професията, която си е избрала: трябва да притежаваш и физическа, и морална сила, а по-вероятно е да се окажеш паднал на земята, отколкото на седалката на някой ролс ройс. Мирей отговаря: „Не се съмнявам в това, но който не рискува, той нищо не постига, нали така?“. На 14 години г-ца Матийо зарязва учението и постъпва във фабрика за производство на пликове, за да помага финансово на семейството си. За работничките във фабриката организира песенен конкурс, а със заплатата си осигурява вокални уроци. 17-годишна, талантливата девойка се явява на популярен тв конкурс – билета й за влака до Париж поема общината в Авиньон. Мирей се класира втора. Публиката е омагьосана от гласа й и веднага я Легендарната Пиаф наскоро си е отишла от света и французите имат нужда от нов музикален идол. Матийо обаче иска да развива свой собствен стил, да култивира добри маниери, да се облича изискано и да учи чужди езици. Съдбовна за младата певица е срещата й с Джони Старк – мениджър на известни артисти, включително на Пиаф, който вижда у нея невероятен талант, но предупреждава: „Не забравяй, че си дебютантка. Набий си в главата, че трябва да се трудиш като каторжник – няма да имам милост. Помисли, още имаш време да се откажеш. Ако ме слушаш, работиш усърдно и не бързаш много по стълбата на успеха, ще направя от теб нещо голямо“. Старк вижда, че момичето е боец и за нея пеенето е по-важно от всичко друго. Поверява я в ръцете на композитора и диригент Пол Мориа, който ще я научи да не „крещи“ пред микрофона. Следват репетиции, фотосесии, интервюта, уроци по музика, пеене, танци, френски, английски и светски обноски. В най-активните периоди на записи Мирей спи нощем по 4 часа, а кредото й е „Моята работа е моят бог“. Първо завоюва Франция, после Германия, Англия и останалите европейски държави. Сънародниците й я боготворят. В края на 60-те идва участието й в Шоуто на Ед Съливан – най-популярното тв предаване в САЩ, което събира 50-милионна аудитория. На следващия ден цяла Америка е луда по малката французойка (изящна като порцеланова статуетка, Мирей е висока едва 1,53). Следват изяви в Лас Вегас, Холивуд, Ню Йорк. Матийо винаги пее за любов, но в интервю доверява: „Мога да кажа „обичам те“ само като пея...“. Матийо става емблема на френската естрада от 60-те и 70-те, когато постига най-големите си дискографски успехи – от Mon Crédo през 1966-а до Une femme amoureuse през 1980-а. Още през 1967-а с адаптираното на френски парче на Енгелбърт Хъмпърдинк The Last Waltz (La dernière valse) се задържа начело на хитпарада 6 седмици, трета е в класацията на Швейцария, което й отваря вратите на Обединеното кралство и честта за пръв път да се представи пред кралица Елизабет ІІ. През 1978 г. става модел на статуетката Мариана – символа на Франция, каквато чест преди нея са имали само Брижит Бардо и Катрин Деньов. От началото на 80-те Матийо набляга на интернационалната си кариера. От 2000 г. проявите й във Франция са все по-редки и винаги се превръщат в събития, а продажбите на албумите й продължават да са главоломно високи. Много от шлагерите на Мирей през годините са дело на митичния филмов композитор Франсис Ле: Une histoire d'amour (1971), Je t'aime avec ma peau (1978), T'aimer (1986), La vie n'est plus la vie sans nous (2002), Un peu d'espérance (2005)... След смъртта на нейния ментор Джони Старк през 1989-а, певицата започва сама да програмира кариерата си – с помощта на сестра си Моник. Мирей пее за обикновените хора, както и за монарси и държавни глави. На сцената се чувства най-добре. „В живота на една певица няма само триумфи и аплодисменти. Има дни, в които трябва да пътуваш, когато искаш да си стоиш вкъщи, да се усмихваш, когато сърцето ти е тъжно, и да забравиш усилията и проблемите, защото в същия момент прожекторите светват и завесата се вдига“, казва тя. За 5 десетилетия ММ е продала над 133 милиона копия от албумите си и над 55 милиона сингли, общо почти 190 милиона плочи в целия свят. За 50-годишнината от началото на творческия си път през 2014 г. французойката, продала най-много албуми в света, По този повод излиза троен албум с най-големите й успехи и някои неиздавани песни, като Матийо предприема и турне из Франция – нещо, което от 9 години не е правила. 73-годишната дива е пяла с най-прочутите международни звезди: Хулио Иглесиас, Дийн Мартин, Шарл Азнавур, АВВА, Далида, Джони Холидей, Клод Франсоа, Том Джоунс, Клиф Ричард, Джани Моранди, Енио Мориконе и много други. Посланик на френския шансон по света, тя винаги е имала достойнството да пее на френски, както и любезността да изпълнява песни на езика на държавата, в която гостува – на японски, китайски, немски, английски, италиански, финландски, испански, каталунски и окситански (диалект на малцинство от Южна Франция). Записала е над 1200 песни на 11 езика. И родната публика очаква с трепет дали на своя концерт в Зала 1 на НДК в София на 10 април 2020 г. мадемоазел Мирей Матийо ще я поздрави на чист български...   В личния си живот Мирей Матийо е крайно дискретна. Никога не е имала собствено семейство, няма и деца. Помага на сираци от приюти и участва в множество благотворителни проекти. За мъжете около себе си винаги е казвала, че са просто приятели. Посветила се е изцяло на творчеството. Това е нейният личен избор. Сигурно с толкова много братя и сестри и с милионите почитатели по света не се чувства самотна, но никой не може да знае какво става в душата й в някой мрачен есенен ден като този...  ", "date": "2019.11.02", "title": "Мирей Матийо – момичето от Авиньон, което владее света    "}
{"url": "https://www.monitor.bg:443/bg/a/view/zmejskata-strana-na-vihra-i-elvis-riblodi-179642", "text": "Какво е общото между българско момиче с буреносно къдрава синя коса, от която стреля гръмотевици, и испанско хлапе – толкова добро, че чисто по детски и в най-прекрасния смисъл на думата оправдава значението на „пътят към ада (неприятностите) е постлан с добри намерения“? Отговорът на този въпрос е също толкова приказен, колкото и гореспоменатите образи. Намерили си своята бърлога – от стая на апартамент в „Дружба“ до локация в центъра на София, с тези причудливи герои ни запознават група змейове. Не, не си представяйте триглави лами или бълващи огън същества. Дори, напротив, това са група аниматори, чиято цел е да изпепелят единствено скуката от деня на децата ни, пък защо не и на нас, възрастните. Вероятно си спомняте студио „Змей“ от еуфорията, която идейните му двигатели успяха да постигнат през 2015 - 2016 г., когато ни запознаваха за първи път с дебютния си проект „Златната ябълка“. Палавата синьокоса Вихра, която е дъщеря на змей, вече зарадва малки и големи в дебютния епизод на сериала, вдъхновен от родния фолклор. Това се случи точно преди година, като само на първите прожекции в столицата се стекоха над 1000 фенове на „Златната ябълка“. Работата по приключенията на Вихра, малките кукери Бран и Влад и самодивата Тина продължава. Очаква се и Българската национална телевизия, която е копродуцент на пилотния епизод, да излъчи 20-минутната рисувана лента. Конкретна дата за това обаче все още няма. Освен че на възраст между 3 и 60 години по историята за търсенето на пазещата мира Златна ябълка в едноименния сериал, Вихра и компания отведоха своите създатели към друг – все така „скъпоценен“ плод, а именно – работата по един от първите (ако не и първия) проект на Disney Channel и Cartoon Network - „Аз, Елвис Риболди“. Това е френска продукция, вдъхновена от едноименните комикси на четирима автори, популярни с общия псевдоним Bono Bidari (Боно Бидари). Работата по самия сериал е стартирала още през 2014 г., като от тогава проектът е носител на няколко международни отличия, включително има приз за представяне от Disney. „Забърквайки се в най-различни ситуации, той заедно със своите най-добри приятели научават много неща. Във всеки епизод научава нов урок. Това е комедиен сериал, като е насочен за по-малката аудитория, но има по нещо във всеки епизод и за по-големите“, обясни пред „Монитор“ основателят на студио „Змей“ Димитър Петров. от по 11 минути, като към момента българските аниматори работят по общо шест от тях. Според първоначалните планове обаче от парижкото студио, което е диригент на проекта, им поверяват анимацията и декорите на само един епизод. Добрата работа и желанието им да споделят решенията на проблемите, с които се сблъскват както те, така и останалите 6 студиа, които работят по „Елвис“, им гарантират обаче по-голям отпечатък в сериала. Нещо повече, в момента змейовете водят разговори да поемат още между 2 и 3 серии. „Започнахме да предлагаме режисьорски и дизайнерски решения – нещо, което не е характерно за студио като нашето, което не е копродуцент. Но в крайна сметка решихме, че искаме това да е много яко шоу, и развихме добри отношения с режисьорите от Испания и Франция. Съответно в момента процесът е такъв, че ние получаваме видеоскицата на епизода, но вместо да получим брийф и инструкции от тях как точно да разработим епизода и анимацията, ние – аз и главният аниматор в студиото Станислав Цветков, сядаме и заедно разработваме предложение за това как да изиграем епизода. Изпращаме го на режисьорите, които по принцип се съгласяват на 90% с това, което ние предлагаме“, доволен е Петров. Има обаче парадокс. Въпреки че ние се гордеем, че родни аниматори работят по мегапродукцията, която вече е купена за излъчване от 130 държави по света, шансът да не можем да проследим пакостите на Елвис от България се оказва голям. Причината – у нас няма разработен пазар, а телевизията Cartoon Network в България се ръководи от чуждестранен екип. Надежда все пак има, като ако се стигне до сключване на договор за разпространяване на „Аз, Елвис Риболди“ у нас, това най-вероятно ще се случи през лятото на 2020 г. Всеки път, когато заговорим, че българско студио, продуцентска компания, дори и софтуерни инженери са си извоювали правото да работят върху мащабен продукт на световно ниво, ще се намери скептик, който да изкоментира: „Дават ни работа, защото предлагаме нископлатена работна ръка“. С подобен стереотип се сблъскват и змейовете от „Златната ябълка“ в първия месец от работата си по „Аз, Елвис Риболди“. „Донякъде и в прав текст в един момент ни беше споменато, но много бързо се промени диалогът. Първо се промени, когато хората, с които говорихме, виждаха „Златната ябълка“ и другите ни разработки за проекти. Втората причина за промяната беше фактът, че те виждаха как работи екипът ни и какво ни е отношението. Два-три епизода вече навътре в продукцията всички студиа се държаха партньорски с нас и отношението им беше тотално различно от първия месец. Вече не беше „Вие сте студио в Източна Европа, защо така“, а вече беше „Можете ли да ни помогнете с това и да ни пратите другото“, обясни за „Монитор“ Димитър Петров. По думите му създаването на контакти покрай подобни проекти дава възможността да се изгради инфраструктура, която да развие собствената ни анимационна индустрия. Така в бъдеще ние ще можем да градим собствени проекти, достойни за световния екран, вместо да развиваме репутацията си единствено като аутсорсинг дестинация на нископлатена работна ръка.", "date": "2019.11.02", "title": "Змейската страна на Вихра и Елвис Риблоди"}
{"url": "https://www.monitor.bg:443/bg/a/view/prezidentyt-otdade-priznatelnost-na-zaginalite-bylgarski-voini-179675", "text": "На Архангелова задушница държавният глава и върховен главнокомандващ Въоръжените сили Румен Радев почете паметта и отдаде признателност на българските военнослужещи, загинали във войните за национално обединение, в операции по поддържане на мира и при изпълнение на воинския дълг в мирно време, съобщават от прессекретариата на държавния глава. Пред Военния мавзолей-костница на Централните софийски гробища президентът е присъствал на заупокойна панихида, отслужена от Негово преосвещенство Белоградчишкия епископ Поликарп. Президентът Радев е положил венец пред мемориала на загиналите герои. На заупокойната панихида са присъствали и министърът на отбраната Красимир Каракачанов, началникът на отбраната генерал Андрей Боцев, командири на видовете въоръжени сили, висши офицери, членове на военнопатриотичните съюзи и роднини на загинали военнослужещи при изпълнение на служебния си дълг, допълват от прессекретариата.", "date": "2019.11.02", "title": "Президентът отдаде признателност на загиналите български воини"}
{"url": "https://www.monitor.bg:443/bg/a/view/velislav-pavlov-sred-zasukanija-svjat-179620", "text": "От супертехнологизираната среда във „Вездесъщият“, където апаратурата за видеонаблюдение е със силата на главно действащо лице, актьорът Велислав Павлов попада в сърцевината на коренно различен бит във филма „Засукан свят“ – патриархален, чист и безхитростен, окастрен от всичко излишно. Това си е направо културен шок, нищо че между двете му екранни превъплъщения има около 2 години интервал. В лентата на Мариус Куркински по едноименния разказ на Хайтов, която на 14 ноември ще открие „Киномания 2019“ в Зала 1 на НДК, ще видим как компютърният спец от „Вездесъщият“ върти далавери с овце с героя на Мариус. „Нямам гега, но все пак скокът във времето е голям. Не е никакъв проблем обаче – въпросът е да е интересно това, което трябва да се прави, пък с Мариус на мен винаги ми е интересно, винаги е на пръв поглед“, отбелязва Павлов. Когато Куркински му се обажда за ролята, звучи едва ли не извинително, че го кани за нещо „толкова малко“, но за Слави няма никакво значение, щом ще е с Мариус. Снимат в Родопите и в село край София, в неподправено архаична обстановка и сред истински овчари. Било е страшно любопитен процес, от който Павлов сега трудно може да отсее куриозните ситуации от редовите. „Ако човек се сети нещо специфично, значи останалото не е било много любопитно – а то цялото беше такова, през цялото време“, категоричен е актьорът. Кой свят за него е по-засукан – днешният на умните машини, или някогашният на оголената човечност? „То е ясно кой е по-засукан – за нас става все по-сложно. Но и светът във филма е засукан, защото вече бяга от патриархалното“, разсъждава Велислав Павлов. Той самият не мечтае за романтиката на отминали епохи, вижда се по-скоро близо до цивилизацията, но и бягствата в планината му действат благотворно. „И с двете неща ми е добре, и двете могат да създават уют. Истинският уют обаче е в природата, другото с техниката е малко лъжлив уют. Аз обичам да съм обграден с техника, без да изпадам във вманиачаване, защото си давам сметка, че става въпрос за контрол – доста измамно усещане, което технологиите създават“, казва Велислав. Неговата връзка с Куркински режисьора е много специална и не датира от завъртането на камерата за „Засукан свят“. Той е един от първите му учители, с които е работил на професионална сцена. Мариус го забелязва като на Деси Шпатова – също менторска фигура за начинаещия тогава студент по актьорство в Нов български университет. Спектакълът се играе в Младежкия театър. Оттам идва и шега със скорошна дата: когато персонажът на Мариус произнася по време на снимките репликата „Адиле, Адиле, къде те намерих, Адиле?!“, Велислав, уж от името на героя си, отговаря: „В Младежкия, къде...“. „Няколко месеца по-късно Мариус ми телефонира и ме извика в „Кралят елен“, а аз просто щях да падна от стола“, спомня си Слави случката от зората на ХХІ век. Нищо чудно: постановката е не къде да е, а в Народния театър, и то – с респектиращ екип. В него са Кръстю Лафазанов, Вальо Ганев, Митко Рачков, Филип Аврамов, Владо Карамазов, Рени Врангова... Велислав скоро влиза в избора на Куркински и за „Рибарят и неговата душа“ от Оскар Уайлд – заглавие, което привлича публика в Театър 199 повече от 15 години. И до момента след представление Мариус обикновено звъни на Слави да пита как е минало. „Избирайки своите актьори, той всъщност им делегира огромно доверие, че това са хора, които знаят какво правят. Особено в проекти като „Засукан свят“, където е и режисьор, и е в главната роля и няма много време да обръща посоката“, връща се Павлов към филма. Той е гледал съвсем малка част, докато монтират, и първата прожекция на „Киномания 2019“ ще е тръпка и за него. В актьорското CV на Велислав фигурира и моноспектакъл. Преди повече от десетилетие той вади на показ демоните на един млад и привидно успешен мъж в „Спомняш ли си М.“ от Конър Макфърсън на сцената на „Сфумато“. Прави го дръзко и много талантливо. „Темата, жанрът, езикът на това произведение бяха нещо, към което Мариус според мен не би посегнал. Беше по-жестока история, с друга чувствителност. При всички положения обаче всеки, който се захване с моноспектакъл в България, е наясно, че един от артистите, които го правят най-много и най-добре, е Мариус. И сравнението е неизбежно“, коментира Павлов. Малцина вероятно са успели да гледат неговото силно уан мен шоу, тъй като бюджетът стига едва за десетина завъртания. Не така стоят нещата с д-р Марио Ковачев от сериала на Нова „Откраднат живот“ – него почти всички го познават. Например когато Слави се отбие в болница, за да вземе резултатите от изследванията на някой член от семейството, Любопитно е, че преди има-няма месец актьорът участва в късометражен филм, в който пак е в образа на лекар и пак има брат, за когото се грижи и когото трябва да оперира. Казва се „Архитектът“ и в него Павлов си партнира със своя 8-годишен син Йоан. Момчето играе героя на Слави като малък (казват, че когато е с по-дълга коса, малчуганът досущ прилича на баща си). „Имаше снимачни дни по 12-15 часа, което е зверско за едно дете, но той е отговорен и се държа геройски. Мисля, че от време на време му беше и забавно“, подхвърля актьорът. „Архитектът“ е сюрреалистична история и първоначалната идея е да се снима в Милано, където има цели квартали в бруталистичен стил, но накрая се намира подходящата бетонна грамада и в околностите на София. Сградата – пантеон, останал от соца, се оказва интригуващо пространство, което през камерата изглежда дори красиво. Филмът е черно-бял, сниман е със специални обективи и визуално е предизвикателство, което навярно би се вписало в програмите на много кинофестивали. Красивата съпруга на Велислав Павлов също е в професията. Юлиана Сайска – възпитаничка на проф. Надежда Сейкова и проф. Елена Баева в НАТФИЗ, дългогодишен сценичен съавтор на известния Иво Димчев, е бутикова актриса, която предпочита да се занимава с независими проекти, свързани с психодрама, с физически театър и т.н. Пътищата на двамата се пресичат на уъркшоп в Балчик с Възкресия Вихърова и артисти от полския Център за изучаване на метода на прочутия театрален педагог Йежи Гротовски. „Всичко започна със – предполагам, че това е любовта“, казва Слави. След 3 години той и Юлиана се женят и днес център на ежедневието им е Йоан, който е вече второкласник в Музикалното училище и бъдещ кларинетист. Съпрузите с обич и всеотдайност поддържат проекта на Юлиана „Интервюта с душата“, от който и Велислав е част и който се играе веднъж или два пъти месечно в галерия „Етюд“ на пл. „Журналист“. В киното и на сцената на Народния театър снажният Козирог си партнира с някои от най-харесваните родни актриси: с Диана Димитрова в „Откраднат живот“, с Александра Василева в „Братя Карамазови“, с Теди Духовникова в „Дон Жуан“ и „Вездесъщият“. Поне в неговите представи обаче той и семейството му са защитени от клюките в жълтите издания. Просто защото не ги четат и не допускат да стигнат до тях...", "date": "2019.11.02", "title": "Велислав Павлов сред засукания свят  "}
{"url": "https://www.monitor.bg:443/bg/a/view/mlada-prevodachka-hvana-zlatnoto-jajce-ot-treti-pyt-179677", "text": "Младата преводачка от английски език Габриела Манова стана носител на приза „Златното яйце“ на националния поетичен конкурс „Веселин Ханчев“ в оспорван двубой с 93 кандидати за лавровия венец в неговото 36-то издание. Тъмнокосото 24-годишно миньонче участва за трети път в най-дългогодишния конкурс, на два пъти до сега се разминавала на косъм с пластиката, оставайки последователно трета и втора през 2018-а и  2017-а години. Този път обаче стихотворението „Твоето начало е и моето…“ спечелило безотказно журито с председател преподавателят по философия доц. Васил Видински и членове поетите Мария Донева и Иво Рафаилов (носители на престижната награда от по-ранните времена на конкурса в Града на липите). Габи ще разлисти  своята първа стихосбирка догодина, какъвто е регламентът на „Веселин Ханчев“, който тази есен изстреля към почитателите на римите сборника „Печалният хан на дните“ от миналогодишния призьор Мартин К. Илиев. На второ и трето място журито подреди връстницата на Габриела от Разград Стамена Дацева с „Извън кадър“ и 19-годишната столичанка Йоана Николова със „За притесненията“. Още девет млади автори намериха място в специалния експресен сборник, издаден от организаторите: библиотека „Родина“, къща – музей „Гео Милев“ и община Стара Загора. Сред тях е и най-младият участник, 15 – годишният великотърновец Венцислав Колев с  с „От какво е направен сънят“. Посветеният на Веселин Ханчев конкурс за млада поезия стартира през далечната 1984-а. Негови лауреати са били  Камелия Кондова (1985), Елин Рахнев (1992), Мария Донева (1994), Дана Белева (2001). Сред председателите на журито се четат имена на изтъкнати творци като Константин Павлов, Таньо Клисуров, Михаил Берберов, Борислав Геронтиев, Рашко Стойков, Иван Цанев, Бойко Ламбовски и др. Пластиката „Златното яйце“ е изработена от Костадин Ненов и се връчва от 1995 година.", "date": "2019.11.02", "title": "Млада преводачка взе \"Златното яйце\" от трети път"}
{"url": "https://www.monitor.bg:443/bg/a/view/poslednoto-kosene-e-do-4-sm-179368", "text": "Трябва да подготвите градината си за зимния сезон, преди да дойде студът.  Падналата слана няма да нанесе големи щети, но за да запазите здравето си, е добре да не работите в градината при температури под нулата през деня, пише skill.bg. Октомври е идеалното време да подготвите градината си за зимата. Все пак винаги поглеждайте термометъра.  Редовно почиствайте всички листа от ливадата, за да я поддържате зелена, с достатъчно достъп на кислород и с минимум мъх. С духалка за листа ще свършите бързо тази работа. С нея можете да издухате листата и клонките от ливадата. Някои модели духалки за листа засмукват и нарязват листата и клонките. В такъв случай лесно можете да изхвърлите съдържанието на торбата на духалката.  Няма нужда да почиствате листата покрай и под храста преди зимата. Те представляват защитен слой срещу студ за корените. Но непременно проверете дали листата не са заразени с гъбички или бактерии. Ако са заразени, незабавно ги отстранете, за да не разпространят заболяването.  Можете да продължите да косите ливадата, докато не забележите, че тревата е спряла да расте. Последното косене за годината ще е към края на октомври. Съветваме ви да окосите до 4 см. Някой специализиран аератор или градинско гребло лесно ще отстрани мъха от ливадата. След това просто съберете мъха с греблото и го изхвърлете. Можете да поръсите с вар, за да повишите нивото на pH на почвата и така да се борите с мъха. Първо трябва да направите тест на почвата, за да проверите дали това е нужно. Можете да наторите ливадата за последен път преди зимата около 6 седмици след варосването. Това осигурява допълнителна защита от заболявания, помага тревата да се възстанови по-бързо и ливадата да е в по-добра форма и по-зелена. По-гъстата трева също намалява риска от поява на мъх. Ако трябва, може и през зимата да пръснете вар. Можете да варосвате дори когато има сняг. Варта ще попие в почвата с топенето на снега.  Важно е да се погрижите както трябва за растенията, когато подготвяте градината си за зимата. Някои растения са много чувствителни към студа, докато други са вечнозелени. Растенията, които са чувствителни към студа, ще умрат скоро, ако влажната почва замръзне. Имайки предвид това, засаждайте тези растения в порьозна почва. Ако е възможно, засаждайте ги в саксии, за да можете лесно да ги пренесете вътре, например в градинската барака, когато температурата падне под нулата. Саксийните растения са по-уязвими от студа, отколкото засадените в земята. Вероятността да замръзнат корените е по-голяма поради стените на саксията. За да предпазите саксийните растения, увийте саксиите в опаковъчно фолио с балончета. Пробийте дъното на опаковката от фолио, за да може да се оттича дъждовната вода. Добра идея е да преместите саксиите вътре – например в бараката или гаража, ако студеното време продължи или застудее още повече. Изкуствените езерца също се нуждаят от грижи преди и по време на зимния сезон. Най-важното е да не позволявате езерцето да замръзне. Ако езерцето не е много дълбоко и замръзне за дълго време, рибките може да се окажат в капана на леда. Газовете, които нормално се отделят от езерцето, не могат да излязат, ако има слой лед. Ако езерцето е от бетон или зидария, което често е случаят при езерцата, изградени над земята, ледът може да повреди конструкцията на езерцето. В такъв случай е по-добре да изпомпате водата от езерцето, например с помощта на потопяема помпа. Непременно използвайте помпа, която е подходяща за мръсна вода, и оставете най-малко 50 см (15 инча) вода в езерцето, ако в него има флора или фауна. Някои растения и дървета се нуждаят от подрязване през зимата. По правило лозата, яворът, брезата, габърът, лавандулата и хортензията, която цъфти от стари пъпки, може да се подрязват преди зимата. И обратно, тогава не е добре да подрязвате овощните дръвчета, иглолистните растения, розите и увивните растения. Винаги внимавайте кои растения и дървета може да се подрязват през този период. През първата година се извършват поливки през 2-3 дни, според времето и почвата. Почвата се поддържа чиста от плевели. Растенията се подхранват неколкократно с 20-30 грама азот на корен. Колтуците се почистват редовно. Целта е за една година да се получи приръст от 2-2.5 м, така че растенията да достигнат до асмалъка. Кивито може да се отглежда и на телена конструкция. През втората година при нормално развитие растенията дават 2-4 разклонения върху асмалъка. На третата година се извършва резитба. Оставят се 1 до 4 пръчки, според развитието на растението, с дължина равна на 8-10 пъпки.", "date": "2019.11.02", "title": "Последното косене е до 4 см"}
{"url": "https://www.monitor.bg:443/bg/a/view/tervel-pulev-se-gotvi-za-mach-na-8-noemvri-prez-dekemvri-se-bie-v-plovdiv-179676", "text": "Българският професионален боксьор в полутежка категория Тервел Пулев съобщи, че ще участва в гала-вечер по бокс в Пловдив през декември. „Здравейте приятели, готви се голяма гала-вечер с мое участие през декември в Пловдив, но аз съм концентриран върху моя следващ професионален мач“, съобщи Тервел. Следващият мач на Пулев на професионалния ринг е на 8 ноември в германския град Кьолн срещу представителя на домакините Каи Курзава. 42-годишният ветеран Курзава има 38 победи в 46 мача, 26 от които с нокаут. Той обаче допусна четири загуби в последните си пет срещи, а единственият му успех от април 2017 година насам е срещу унгареца Габор Хадаси през октомври миналата година. Българинът пък е непобеден в 13 мача като професионалист, с 11 успеха с нокаут.", "date": "2019.11.02", "title": "Тервел Пулев се готви за мач на 8 ноември, през декември се бие в Пловдив"}
{"url": "https://www.monitor.bg:443/bg/a/view/nameriha-narygan-v-korema-mlad-myj-v-sandanski-179664", "text": "Рано тази сутрин в Сандански минувач се натъкна на стенещ млад мъж, наръган с нож в корема и облян в кръв. Инцидентът е станал на улицата, намираща се зад РПК в курортния град. Част от дроба на младежа дори се показвал от кървящата рана. Оказа се, че това е 31-годишният санданчанин Александър Попов - спортист, който всеки ден тренирал и поддържал здрава физика. Допреди година-две е работил като масажист в известен хотел в града. Повиканата линейка веднага е транспортирала пострадалия в санданската болница, където хирурзи са започнали животоспасяваща операция. Около мястото на инцидента гъмжи от полицаи, които извършват оглед на мястото. Александър Попов успял да каже на полицаите, че сам се е наръгал. В Сандански го познават като здрав  млад мъж, страдащ от психическо разстройство, което според мнозина вероятно се дължи от прекомерна употреба с анаболи.", "date": "2019.11.02", "title": "Намериха наръган в корема млад мъж в Сандански"}
{"url": "https://www.monitor.bg:443/bg/a/view/70-000-evro-za-da-trenirash-kato-grisho-temata-179653", "text": "От 3000 лева у нас до 70 000 евро в най-елитната тенис академия в САЩ излиза обучението на младите таланти, които искат да тренират като звездите на корта. В България интересът към този спорт скочи неимоверно след сериозния пробив на Григор Димитров в световния елит. Все повече деца практикуват считания до скоро спорт за богати, а родителите им се надяват, че спечелените след време пари от наградни фондове на турнирите ще умножат вложенията им. За целта обаче първо децата им ще трябва да положат доста усилия на корта, които при това не гарантират на всяка цена успех. Едно от условията да станеш добър тенисист обаче е  да се учиш от най-добрите. Именно затова вече и много българчета избират да тренират в тенис академиите на известните, където таксите започват от 40 хиляди евро на година. Толкова се плаща за академията на бившия треньор на Григор Димитров и настоящ на Серена Уилямс - Патрик Муратоглу, която се намира на Френската Ривиера. В момента там се готвят двама наши обещаващи таланти – Александър Донски (20 г.) и Йоан Найденов (12 г.). Според проучване на Агенция „Ройтерс“, в академията на Рафаел Надал, която отвори врати през миналата есен на испанския остров Майорка, цената е 56 хиляди евро за година, включваща тенис и редовно училище. Обучение в академията на IMG на легендата Ник Болетиери във Флорида обаче достига до 70 хиляди евро. В момента част от IMG е най-прогресиращият сред младите ни играчи – Адриан Андреев, който на 18 г. вече има зад гърба си титли от юношеските US Open, \"Еди Хер\", както и сребро от младежката олимпиада в Буенос Айрес. В академията на бившата номер 1 при жените Жюстин Енен в Белгия пък се готви 27-годишната софиянка Изабелла Шиникова, която през този октомври стана за пръв път в кариерата си първа ракета на България с изкачването си до 163-о място в света. Друга националка за „Фед къп“ - Джулия Терзийска, пък е част от „Сото Тенис Академия“ в близост до Малага (Испания), където се готви и Симон-Антъни Иванов (19 г.). В академия „Тотал Тенис“ в Барселона се развива Николай Неделчев (16). Иван Пенев (16) е в Мадрид, а Антъни Генов (17) – в Бари (Италия). Самият Григор започва на 16 г. обучението си в прочутата испанска академия „Санчес-Касал“, където тренира под ръководството на Емилио Санчес и Пато Алварес. През 2008 г. хасковлията се мести в Париж и става част от школата на Муратоглу за следващите четири сезона. През този период негови треньори са Петер Лундгрен, Питър Макнамара и самият Патрик Муратоглу. В края на 2012 г. българинът взема решение да се присъедини към шведската академия „Good to Great“ и с помощта на Микаел Тилстрьом дебютира в топ 30 на световната ранглиста. На фона на статистиката, че около половината от всички 14 хиляди професионалисти не стигат до парите от наградните фондове, въпросът е дали най-престижните тенис академии наистина си струват разходите? \"Няма категорично правило. Всичко е възможно\", сподели наскоро 49-годишният Муратоглу пред \"Ройтерс\" и добави: \"Най-логичният начин да успееш е да бъдеш заобиколен от професионалисти. В клубовете липсва необходимият опит. Става дума за коренно различна работа.\" Академията на Патрик Муратоглу в момента има 170 ученици, на възраст между 11 и 18 години. Тя разполага с 34 игрища на клей и твърда настилка, като и специален медицински център, два басейна и атлетическа писта. Муратоглу напомня, че \"повечето деца няма да станат шампиони\", визирайки че възвращаемостта на вложението в развитието им, не е сигурна. Но пък има шанс да продължат обучението си в престижни американски университети. \"Ние сме номер 1 във Франция що се отнася до изпращането на играчи в американски университети със стипендии. Пращаме около 60 играчи на година\", разказа Муратоглу и още: \"Това е начин да покажем на родителите, че все пак огромната инвестиция, която правят в рамките на няколко години, си заслужава, защото детето ще може да продължи обучението си в страхотен университет, а няма да плащат за това.\" Рафаел Надал също е споделял философията си за своята тенис академия. \"Целта е да отворим вратите пред децата за най-добрите университети и да ги подготвим за живота\", казва Матадора, който всъщност не е бил в подобна академия, а тренира под ръководството на чичо си Тони Надал още от 4-годишна възраст. Тенис академията на Новак Джокович, която не е толкова голяма като останалите, предлага възможност за тренировки във всички възрасти и нива. Годишният прием за целодневно обучение обаче е ограничен до 24 души, като се осигурява индивидуална програма спрямо съответните нужди и ниво на играчите. Предлагат се и едноседмични програми под ръководството на треньорите, които работят в академията. Над 140 млади надежди тренират в детската школа в Хасково, където има два тенис клуба. Треньорите обаче са обединили усилията си в полза на младите последователи на Григор, а самият той е картотекиран под номер 1. „Григор Димитров е едно огромно вдъхновение за тези деца. Те имат живия пример. Чувстват се свързани с него. Имитират го, вървят като него. Това е прекрасно! Те имат самочувствието, че са от Хасково, от школата, която е създала Григор Димитров. Това е много важно за духа им, за шампионския им манталитет, за духа на победители. Защото не можеш да успееш, ако не си повярваш“, убеден е президентът на клуба Йордан Йорданов. Сред най-големите таланти от хасковската школа са Адриано Дженев и Лили Димова. Има и деца от Русия. Цели семейства са се преселили в България и в Хасково, за да могат децата им да тренират именно там. Идват и много деца от съседните градове Стара Загора и Кърджали. Като президент на клуба Йорданов се надява да успее да разшири базата, за да могат в хасковската школа да тренират още деца. И да стане наистина „Академията на Григор Димитров“, която засега е все още мечта. „Нужна ни е поне още една зала с поне 4 закрити корта, а това няма как да се случи без сериозна подкрепа от държавата“, смята той. От края на 2004 г. у нас работи Тенис академия „Малееви“ в София, която е създадена по идея на най-малката от известните сестри – Магдалена. За да стане част от нея, всяко дете минава през няколко етапа на кандидатстване и одобрение. Ако се прецени, че кандидатът има ресурс за развитие, му се изготвя индивидуална програма съвместно с треньорите и с неговите родители. Уговарят се и финансовите условия за всеки кандидат поотделно, като таксите са индивидуални и зависят от много фактори - брой тренировки, личен треньор, ползване на масажист, физиотерапевт, кондиционен треньори и др. Парите могат да бъдат заплащани за всеки месец или за целия сезон накуп. За ориентир, картотекираните състезатели към ТК „Малееви“ заплащат сезонна такса за 37 седмици (от 15 октомври до 30 юни) на стойност 2665 лв. Всяка година Академията избира свои тенисисти, на които осигурява екипировка, а на талантите си заплаща и допълнителни стипендии, дава им възможност и за кандидатстване в колежи и университети в САЩ и Великобритания. Третата ни ракета Александър Лазаров наскоро сподели впечатленията си от престоя си в тенис академиите „Санчес-Касал“ и в тази на Рафа Надал. „Не могат да се сравняват нещата – призна той пред tenniskafe.com. - В Санчес са били и Григор, и Анди Мъри. Аз бяха там за около месец, когато бях на 13 г. Сега при Надал ходят много играчи, дори има такива, които отиват за по седмица, за да тренират. Като условия академията му е много модерна. Има 6-7 фитнеса, които са слети в едно. Не бях виждал такова нещо. Имат кондиционен център, няколко физиотерапевти, въобще всичко, което можеш да искаш като спортист. Когато аз бях там, всички места бяха заети, апартаментите бяха запълнени и напливът е огромен. С Надал играхме точно 30 минути, защото тогава той тестваше нови ракети и вратите на Академията бяха затворени. С треньора му Карлос Моя обаче тренирах доста и съм изключително впечатлен“, сподели 21-годишният ни тенисист.", "date": "2019.11.02", "title": "70 000 евро, за да тренираш като Гришо (ТЕМАТА)"}
{"url": "https://www.monitor.bg:443/bg/a/view/myj-zagina-pri-pojar-vyv-varnensko-179665", "text": "57-годишен мъж е загинал при пожар в село Попович. Това съобщиха от Областната дирекция на МВР-Варна, предаде Агенция \"Фокус\". Сигналът за инцидента е постъпил около 23.00 часа снощи. Пожарът е горял в къща в село Попович. Към мястото на инцидента незабавно са изпратени сили и средства на пожарната служба във Варна, които установяват, че огънят е обхванал цялата постройка. При действията по гасене и разчистване, е установено, че обитателят на къщата е мъж на 57 години, който е загинал.", "date": "2019.11.02", "title": "Мъж загина при пожар във Варненско"}
{"url": "https://www.monitor.bg:443/bg/a/view/signali-za-kupuvane-na-glasove-v-3-obshtini-na-gabrovska-oblast-179668", "text": "Сигнали за купуване на гласове в трите общини на Габровска област – Севлиево, Дряново и Трявна, в които предстои втори тур на изборите са подадени до МВР и прокуратурата. Жалби за обявяване на избора за Общински съвет в Габрово за недействителен са изпратени до Административния съд, съобщи БНР. В Габрово, където местните избори приключиха, се обжалва избрания състав на местния парламент с мотива, че са допуснати нарушения. Според жалбоподателите в протоколите на ОИК има разминаване между броя на имащите право на глас за избор на Общински съвет и този за избор на кмет. Несъответствие е установено и в броя на посочените в списък граждани на други страни, имащи право на глас, и вписаните в протоколите. Другото описано нарушение е неотчетени преференции. В трите общини в областта – Севлиево, Дряново и Трявна, в които утре предстои втори тур на изборите, са подадени сигнали за купуване на гласове. В Севлиево е за селата Шумата и Батошево, а за Дряново – за градските секции. В сигнала за Трявна се твърди, че застъпници на една от политическите партии са получавали пари на ръка, за да осигурят гласове.  ", "date": "2019.11.02", "title": "Сигнали за купуване на гласове в 3 общини на Габровска област"}
{"url": "https://www.monitor.bg:443/bg/a/view/teroristichno-napadenie-v-mali-54-vojnici-zaginaha-179667", "text": "53-има войници и един цивилен бяха убити при терористично нападение срещу военен лагер в малийския регион Инделиман, близо до границата с Нигер, предаде Франс прес. \"След атаката срещу позициите на малийските въоръжени сили в Инделиман изпратените подкрепления са намерили 54 тела, от които едно е на цивилен\", заяви снощи в Туитър малийският министър на съобщенията Яя Сангаре. Вчерашната атака доведе до една от най-тежките загуби за малийската армия от няколко години, отбелязва Франс прес. 40 войници са били убити при две джихадистки нападения на 30 септември в Булкеси и на 1 октомври в Мондоро (населени места, намиращи се в Южно Мали, близо до границата с Буркина Фасо), става ясно от доклад на министерството на отбраната.", "date": "2019.11.02", "title": "Терористично нападение в Мали, 54 войници загинаха"}
{"url": "https://www.monitor.bg:443/bg/a/view/s-30-po-evtini-sa-elektronnite-uslugi-na-kadastyra-ot-dokumentite-na-hartija-179666", "text": "Предоставяните от Агенцията по геодезия, картография и кадастър (АГКК) услуги, които гражданите заявяват и получават електронно, са с 30% по-евтини от документите на хартиен носител, съобщават от Министерството на регионалното развитие и благоустройството. Например, едни от най-често търсените - издаването на скица на имот или схема на самостоятелен обект на хартия струват 20 лв., а заявените и получени електронно - 14 лв. Важно е да се знае също, че скиците и схемите вече са безсрочни, освен ако няма промяна в обстоятелствата за имота. Предоставяните от АГКК електронни услуги са същите като тези, които гражданите и бизнесът могат да получат на гише. Изготвянето на заявените на място или онлайн документи отнема едно и също време в зависимост от срока на услугата - обикновена, за която са необходими 7 дни, или бърза, чийто срок е тридневен.", "date": "2019.11.02", "title": "С 30% по-евтини са електронните услуги на кадастъра от документите на хартия"}
{"url": "https://www.monitor.bg:443/bg/a/view/boris-djonsyn-se-otkazva-ot-brekzit-bez-sdelka-179669", "text": "Британският премиер Борис Джонсън се е отказал от заплахата за Брекзит без споразумение в предизборния манифест на своята Консервативна партия, съобщава в. \"Таймс\", добавяйки, че акцентът ще бъде поставен върху одобряване на неговото споразумение за Брекзит. Джонсън преди беше обещал да извади Обединеното кралство от Европейския съюз със или без споразумение на 31 октомври, преди британските депутати да го принудят да поиска отсрочка на Брекзит до 31 януари 2020 г. Припомняме, че предсрочните парламентарни избори във Великобритания бяха насрочени за 12 декември. Те бяха поискани от Борис Джонсън, който се видя принуден да предприеме тази стъпка, след като Камарата на общините (долната камара на британския парламент) възпрепятства плановете му за прокарване на споразумението му с ЕС за Брекзит преди 31 октомври, за да може в рамките на тази дата Великобритания да излезе от Общността.", "date": "2019.11.02", "title": "Борис Джонсън се отказва от Брекзит без сделка"}
{"url": "https://www.monitor.bg:443/bg/a/view/globjavat-60-godishna-jena-za-obgazjavaneto-na-pernik-179670", "text": "60-годишна жена ще бъде глобена след снощното обгазяване на Перник, съобщиха от пресцентъра на Областната дирекция на МВР. Късно снощи бяха задържани група роми след запалване на купчини с електронни платки в района на бившия завод „Мир“ в кв. „Железни заводи“. Жената ще бъде глобена заради нерегламентирано горене на отпадъци. Сигналът в полицията е получен снощи около 20 часа. Съобщено е, че в квартал „Железни заводи“ има пожар. Пристигналите на място полицаи и пожарникари установили, че горят купчина електронни платки, които били  запалени от 60-годишна перничанка с цел извличане на мед след изгарянето им. Огънят е потушен от служители на районна служба „Пожарна безопасност и защита на населението“ в Перник. На жената е съставен акт за административно нарушение от представители на общинския инспекторат в Перник и ще бъде наложена парична санкция. Издаденият протокол е за предупреждение по закона за МВР от служители на Първо районно управление. Няма данни за умишлено престъпление при снощното обгазяване на Перник, съобщи по-рано за „Хоризонт“ директорът на ОД на МВР старши комисар Димитър Попов. Няма отчетено замърсяване на въздуха. РИОСВ Перник не разполага със собствена лаборатория и на място не са правени замервания. Автоматичната станция, намираща се в центъра на града не е отчела превишения на фините прахови частици и серния диоксид.", "date": "2019.11.02", "title": "Глобяват 60-годишна жена за обгазяването на Перник"}
{"url": "https://www.monitor.bg:443/bg/a/view/vijte-kakva-e-pytnata-obstanovka-u-nas-sled-pyrvija-snjag-179663", "text": "Първият сняг заваля в петък на връх Шипка и на прохода „Петрохан”. В сила влязоха забраните за преминаване на тежки камиони над 12 тона, както и съветите да шофираме внимателно, съобразено с пътните условия, съобщи Нова телевизия. В събота вече сняг на „Петрохан\" почти няма, но температурите са около нулата. Пътната настилка е мокра. На места, заради мъглата, видимостта е под 50 метра. Във високопланинските проходи в страната са в готовност 30 машини, които да почистват пътя при необходимост. От полицията напомнят, че вече е стартирала акция „Зима”. До 15 ноември шофьорите трябва да сменят летните гуми със зимни. В противен случаи – след 15 ноември ще бъдат налагани глоби. От Агенция \"Пътна инфраструктура\" предупреждават шофьорите да са подготвени за зимните условия.", "date": "2019.11.02", "title": "Вижте каква е пътната обстановка у нас след първия сняг"}
{"url": "https://www.monitor.bg:443/bg/a/view/zaradi-izkazvane-na-makron-bylgarija-s-protestna-nota-v-parij-179671", "text": "Вицепремиерът и министър на външните работи Екатерина Захариева нареди на посланика ни в Париж Ангел Чолаков да връчи протестна нова във френското външно министерство. Френският посланик у нас г-жа Флоранс Робин бе извикана в понеделник в МВнР за обяснения, съобщиха от Министерството на външните работи. Причината е изказване на френския президент Еманюел Макрон, че предпочита мигранти от Африка пред \"български и украински банди\". “Предпочитам легалните мигранти от Гвинея и Кот д'Ивоар пред нелегалните украински или български банди”, казва френският президент в интервю за крайнодясното списание Valeurs Actuelles. Във Facebook вицепремиерът Красимир Каракачанов осъди изказването на Макрон, че предпочита мигранти от Африка пред български и украински банди. Според него, изказването е поредната проява на политическа арогантност и високомерие. Каракачанов допълва, че подобно поведение е недопустимо. Украинското министерство на външните работи също извика френския посланик да даде обяснения за думите на френския президент, съобщи говорителката на министерството Екатерина Зеленко.", "date": "2019.11.02", "title": "Заради изказване на Макрон: България с протестна нота в Париж (ОБНОВЕНА)"}
{"url": "https://www.monitor.bg:443/bg/a/view/svyrshiha-bezplatnite-vaksini-za-pensionerite-chakame-novi-179648", "text": "Близо 60 000 безплатни ваксини са били доставени в края на октомври, но вече са изчерпани. Това обяви пред „Монитор“ главният здравен инспектор д-р Ангел Кунчев. От тях обаче са могли да се възползват малък процент от пенсионерите, тъй като по данни на НСИ хората над 65-годишна възраст у нас са 1 493 119 души. Това е около 21% от общия брой на населението. Следващата партида се очаква в средата на този месец. „Надявам се това да се случи и фирмата да не остане излъгана, тъй като не всичко зависи от нея. А нашата работа беше да приемем програмата. В момента в цяла Европа има проблем с ваксините. Джипитата също се изнервиха, защото остава по-малко време за имунизации и това ще затрудни работата им“, коментира д-р Кунчев. Затова той препоръча желаещите да уведомят личния си лекар, за да може да бъдат повикани, когато ваксините са налични. на ваксини, но тази година проблемът е по-голям, тъй като и от СЗО са закъсняли с прогнозата за очакваните щамове за новия грипен сезон. Също така има и по-голямо търсене, на което фирмите не успяват да отговорят. У нас обикновено всяка година се имунизират между 2-3% от населението. „Може би тази година желаещите да се ваксинират ще са повече. Няма официална информация, но знам, че нашите ваксини са взети основно от германската квота и малко от Словакия, защото иначе изобщо нямаше да намерим“, коментира д-р Кунчев. Той изтъкна и че за първи път у нас ще бъде доставен такъв голям брой ваксини на пазара. За тази зима са предвидени около 280 000- 160 000 безплатни и 120 000, които се разпространяват свободно в търговската мрежа. В момента у нас все още няма грипни вируси, но пък за сметка на това Обикновено първите случаи на грип са в края на ноември, а по-висок ръст се очаква през декември. Според експертите до края на годината е добре да поставим ваксина. „Щамовете са прогнозни и никой не може да каже дали ще са точно те. Предполагам, че няма да има изненади, но все пак е добре да се имунизираме“, посъветва още държавният главен инспектор.", "date": "2019.11.02", "title": "Свършиха безплатните ваксини за пенсионерите, чакаме нови"}
{"url": "https://www.monitor.bg:443/bg/a/view/sedmichen-horoskop-2-8-noemvri-179655", "text": "Вижте какво вещаят звездите за Вас за цялата седмица. През уикенда се сблъсквате с воинстващата посредственост. Хора с комплекси ще се опитват да ви надскочат или извадят от играта. Не замествайте колега и не позволявайте друг да ви върши работата. До 5-и на обед напредвате с малки крачки, но след това до 8-и постигате максималното и приключвате в срок с обещаните задачи. Реализирайте идеите, които ще ви хрумнат на 7-и. За 8-и се очертава и среща с любовта. В събота ще се преборите за своя интерес и ще отстоите позициите си докато другите ги губят. На 3-и пътувайте рано. Следобед рисковете ще се увеличат. Важното за 5-и отложете за следобед. На 6-и постигате победа в работата и личните връзки, а на 7-8-и в живота ви ще се появи спонсор. Зациклената работа ще потръгне. Уреждате патенти и документи. Възраждате стара дейност. За вас ще бъдат по-трудни последните три дни на периода, когато ще търпите намеси, ще бъдете обект на открита атака и критика и юридическата ви позиция ще се дестабилизира. Постарайте се до 6-и да приключите водените преговори и да знаете вече кой с какви намерения тръгва към вас или си отива. 2-3-и ще разкрият нечии комплекси и грешки, а това ще помогне да направите правилния избор. Очертава се тежък уикенд, особено за хората с комплекси и мании. По възможност не замествайте колега и не работете извънредно. В понеделник важното да се свърши сутринта, а във вторник отлагайте преговорите за следобед. 6-7-и носят късмет, печалби и възможности за внедряване в нова среда. Печелите конкурси, идват ви гениални идеи. На 8-и се заемете с благотворителност. Очертава се натоварен уикенд, в който може да притиснете тези, които до момента се ви притискали. Хора с едипови комплекси ще застават в подчинителна позиция, а това ще помогне на цар-лъв да контролира положението. На 4-5-и сами ще попаднете под нечий контрол. На 6-и затвърдете стари договори и уредете пълномощията си. На 7-и късметът е с вас. На 8-и подкрепете даровити хора. През уикенда вие налагате правилата независимо кой какво иска от вас или за какво се бори. След това до вторник действайте дипломатично и дръжте здраво юздите. 5-и ще ви донесе победи и придобивки, предложения и повишение. На 6-и се очертават проблеми в любовта, а на 7-и някой ще се опита да ви открадне идеите. Нищо да не се споделя. 8-и е ден за спонсорски инициативи. Тежък уикенд, особено за родените във втората декада. Не замествайте колега и не позволявайте на странични хора да се намесват в работата и личните ви връзки. Не са изключени конфликти и скандали. Внимавайте какво си казвате и пожелавате, защото няма да има връщане назад. От 5-и на обед навлизате в стабилизиращ период. Ще получите повишение и така чаканите покани. На 2-и нарочно или без да съзнавате се вкарвате в ситуация, която ще ви донесе в следващите три дни повече проблеми отколкото предполагате. Не се намесвайте в избора на другите, за да не излезете виновни за чужда вина. 6-7-и ще са силните ви и късметлийски дни за периода. Каквото насрочите за тогава ще се развие успешно, ще донесе ползи и придобивки. Чакайте повишение и преназначение. Пътувайте през уикенда и уредете срещи на място. Преговаряйте с партньори от чужбина. В момента с голяма вероятност може да се уредите на работа и в чуждестранна фирма. На 4-5-и успешно ще се конкурирате и ще бъдете предпочетени за работа. На 6-7-и всичко ще ви са дава трудно, след много пазарлък и обяснения от ваша страна. Но в петък каквото пожелаете може да го имате и получите. През уикенда Луна, Сатурн и Плутон от Козирог сключват пречупващи аспекти с Марс от Везни. Няма да има мир и покой за вас. Някой ще ви провокира, ще спекулира с чувствата ви и ще ви засегне на болното място. От вторник на обед късметът ви се отприщва като пълноводна река. Съберете сили и планирайте важните си изяви за 5-7-и. На 8-и колкото дадете толкова ще получите. Съботният ден не е за работа, особено на чуждо. Внимавайте и със страничните връзки. 3-и започва с разправия и конфликт. На 4-5-и Луната е във Водолей. Ще се отворят нови неподозирани посоки. Някой ще промени от раз и коренно живота си и дано на новото място го очакват мечтаните екстри. 6-7-и носят пари и облаги, шансове за нова или паралелна работа. 8-и е ден за спонсорски прояви. През уикенда ще имате много работа, а някой ще ви прехвърли и своите задължения. Пригответе се за промяна в плана. На 4-и до обед късметът ще ви следва, но след това до 5-и ще се налагат нежелани компромиси. 6-7-и ще се най-силните ви дни за периода. Чакайте предложение и повишение. Вървите към стабилизиращи връзки, които ще донесат в пакет пари, любов и други екстри.", "date": "2019.11.02", "title": "Седмичен хороскоп 2-8 ноември"}
{"url": "https://www.monitor.bg:443/bg/a/view/den-za-razmisyl-predi-vtorija-tur-na-mestnite-izbori-179659", "text": "В събота е ден за размисъл преди втория тур на изборите за местна власт. Днес не се допуска предизборна агитация. Съгласно Изборния кодекс не е разрешено да се публикуват данни от социологически проучвания, от допитвания до общественото мнение, както и от Екзитпол за резултатите и нагласите на избирателите за подкрепа на определена партия, коалиция, местна коалиция или независим кандидат до приключването на изборния ден в 20.00 часа на 3 ноември. Тази неделя на втори тур избираме кметове в 97 общини, 377 кметства и 31 района. В три кметства на балотаж ще се явят по трима кандидати, тъй като вторият и третият са получили равен брой действителни гласове на първи тур. Това са кметствата Климентово, Радиново и Александрово. Ако двама кандидати получат равен брой действителни гласове и на балотажа, тогава се насрочват нови избори. На втория кръг от изборите също ще има квадратче „Не подкрепям никого“, което се счита за действителен глас за избирателите. То обаче няма да повлияе на резултата на всеки от кандидатите, тъй като там определящи са само действителните гласове за него, обясни през седмицата говорителят на ЦИК Александър Андреев.", "date": "2019.11.02", "title": "Ден за размисъл преди втория тур на местните избори"}
{"url": "https://www.monitor.bg:443/bg/a/view/sveta-liturgija-za-7-godishninata-ot-smyrtta-na-patriarh-maksim-179660", "text": "По решение на Светия Синод на Българската православна църква - Българска патриаршия, днес на Архангелова задушница, от 9.00 часа в Троянския манастир \"Успение Богородично\", ще бъде отслужена архиерейска заупокойна Света литургия за седем години от кончината на българския патриарх Максим. Това съобщиха от Българската патриаршия. След това, към 10.30 часа, ще има и панихида за приснопаметния първойерарх на БПЦ - патриарх Максим. На 6 ноември ще се изпълнят седем години от кончината на българския патриарх Максим. Той се представи пред Бога на 6 ноември 2012 г., след като води Българската православна църква повече от четиридесет години, посочват от Българската православна църква. Патриарх Максим е роден на 29 октомври 1914 г. в село Орешак, Троянско, в семейството на Пена Борджукова и Найден Минков Рачев. Кръстен е с името Марин Найденов Минков. На 7 март 1971 г. патриарх Кирил се представи в Господа и от 13 март до 4 юли 1971 г. митрополит Максим е наместник-председател на Светия синод. На 25 юни 1971 г. Светият синод в пълен състав пристъпва към избора на трима митрополити, достойни за патриаршеския престол. На 4 юли 1971 г. след Божествена Света литургия, извършена в синодалния параклис \"Св. цар Борис\" в София, членовете на Патриаршеския избирателен църковно-народен събор, всичко 101 души, се събират в големия салон на Синодалната палата, за да изберат български патриарх и Софийски митрополит. След гласуването изборното бюро преброява подадените писмено гласове и председателят на изборното бюро обявява Ловчанския митрополит Максим за законно и канонично избран от клира и народа български патриарх и Софийски митрополит. Списъкът на подписалите акта 101 избиратели, както и всички документи, отнасящи се до Църковно-народния патриаршески избирателен събор, състоял се на 4 юли 1971 г. в София, са издадени още същата година от Синодалното издателство в специален сборник. Патриарх Максим е начело на Българската православна църква от 4 юли 1971 г. до 6 ноември 2012 г.", "date": "2019.11.02", "title": "Света литургия за 7-годишнината от смъртта на патриарх Максим"}
{"url": "https://www.monitor.bg:443/bg/a/view/kristofyr-bykston-obicham-vsichko-bylgarsko-osobeno-istorijata-i-kulturata-179632", "text": "Кумирите за децата трябва да бъдат родителите им. Работа на училището е да обсъжда миналото, да оформя обективни гледни точки и да уважава чуждото мнение - Брекзит не е станал още, но причините 52 на сто от англичаните да гласуват за излизане са много. Също като мотивацията на онези, които са организирали кампанията против Европа. Според мен става дума за перфектно съвпадение от ключови елементи - страх, чувството на изоставеност в много бивши индустриални и рибарски градове, страдащи от липсата на икономическо развитие и възможност да се тегли една майна против властта, както и бедността. Най-вече причината е в страхливите политици, които не искат да вземат болезнени, но важни решение.   - За мен възможността да живея пълноправно и да пътувам в България при моето голямо семейство е много важна. Причините да подам заявлението са в моята любов към всичко българско, особено историята и културата, затова е факт и моето издателство в България, което има за цел да публикува български писатели на английски. Горд съм, че като жена ми и децата ни съм гражданин на България. Романите ви са свързани с българската история и в частност с Георги Димитров. Бяхте ли чували за него, преди да дойдете в България? Чух за „героичната самозащита” на Георги Димитров на Лайпцигския процес случайно от една радиопиеса, излъчвана в Англия. Това беше преди идването ми в България през 70-те години на 20 век. Също бях прочел единствената История на България, която можах да намеря, написана от един английски свещеник с леви възгледи отец Еванс. Той имаше, общо взето, много положителна гледна точка към България, но споменава за терора след 9 септември 1944 година и за смъртта на Никола Петков и Трайчо Костов. Когато пристигнах в България, много бързо свикнах с портретите на Георги Димитров – те бяха навсякъде. Особено снимките му с деца. Скоро имах възможност да разбера, че неговата смърт е станала също част от типичния за България митологично-конспиративен фолклор. По-късно четох репортажи на Георги Марков, които описваха Димитров като мъртво пиян. Разбрах също, че той е отсъствал от българското битие от атентата в църквата „Света Неделя” през 1925-а до 1946 година. За това време той вече говори български по много особен начин. След 1990 година имаше нова информация за живота на Димитров преди и след 9 септември – че той е бил ръководител на Коминтерна точно по времето на най-големия сталински терор, че той е знаел за много от своите сънародници, които са били убити или изпратени в лагери в Сибир. Започнах да разбирам защо е пиел толкова много. Един човек, израснал в много религиозно семейство, който беше отбелязал в свидетелството си за граждански брак, че е протестант, който беше приятел на Петър Дънов, а впоследствие като шеф на Коминтерна, е участвал в ликвидирането на ръководствата на комунистическите партии в Европа и е командвал от Москва терора в България след 9 септември – най-жестокия терор от всички други в източноевропейските държави. Има няколко издания от последните години - на английски и български език на книга, за която се твърди, че е дневникът на Георги Димитров. Вие запознат ли сте с някои от изданията и те ли дадоха повод за \"Бележникът на дявола\"?  Не. Моята книга е роман, по който започнах работа още преди да падне Берлинската стена. Макар да правих много проучвания, свързани с Георги Димитров и Франк Томпсън, аз не исках да чета каквито и да са дневници на Димитров. Според мен подобен дневник е измислица, дори може да бъде фалшификат. Лесно, ако всички са уплашени. Но комунизмът не само зависеше от терора. Той все едно даряваше едно полутопло одеяло на народа – сигурност, в замяна на неговата пасивност. Системата зависеше много и от разделението, ревността и предателството между хората. Черно-бяла политика. Другар-враг. Според доктрина „Социализмът в една държава” (сталински отговор към Троцки, който искаше „Световна революция”) подкрепата на революцията в Русия трябваше да е приоритет №1 за останалите държави. Това означаваше абсолютен контрол върху всички комунистически движения извън Русия. Сталин не искаше да има силни самостоятелни комунистически движения. Преди 1944 година силните водачи от европейските държави бяха канени в Русия, където биваха ликвидирани. След 1944 година Сталин гледаше доста ревниво как Тито с неговото самостоятелно партизанско движение имаше възможността да строи една сравнително свободна Югославия. - Идеалист, завършил Оксфорд, където той е дружал с писателката Айрис Мъркод. Комунист, от радикализираните по време на Испанската гражданска война младежи. Полиглот, знаещ всички балкански езици. По време на Втората световна война е изпратен с тайна мисия да се срещне с югославски партизани и със Славчо Трънски, прекосявайки българската граница. Срещата не се е състояла. Томпсън е арестуван и убит от българската жандармерия. Много теории има за това как и защо мисията е била провалена. Но е ясно едно – Сталин няма да иска и в България да съществува силно партизанско движение, както е било в Югославия – особено пък със западна подкрепа.  Как хора, които не блестят с морал и интелигентност, каквито са били комунистически лидери, успяват да водят толкова хора и държави? Страх, терор, пропаганда и донякъде елементарен живот. Едно полуфалшиво спокойствие.  - Спасението срещу мълчание. Иначе емигрантите гледат на сънародниците си със съмнение. -Комунизмът е научил толкова много от религията, че човек се чуди защо беше необходимо на комунистите да я забраняват. Важните уроци на организираната религия включват търпение в очакване на светлото бъдеще, използване на страха и виновността на хората, черно-бялата система на морал, създаването на йерархия, приемането на инквизицията… - Да станат послушни комунисти. Ако всичко това беше успешно, нямаше да има дисидентско движение. Бях учител в Английската гимназия в Бургас точно по времето на големи промени. Тодор Живков беше разбрал, че децата на елита вече не се чувстват част от работническата държава. Разбира се, на повърхността всичко си продължаваше постарому – имаше комсомол. Викахме „ура” и в училище за първия българин в Космоса, но след това излезе филмът „Вчера” и се видя, че нещата не са точно такива, както се очаква да бъдат. - Да, аз съм възпитан в тази система. Католическите училища интернати бяха за мен идеална подготовка за живот в една комунистическа държава. Най-важният урок беше – да знаеш кога трябва да мълчиш. - Най-важните кумири трябва да бъдат родителите, те имат задължението да създават обществен морал – особено, когато децата са по-малки. Не говорим за подражание на телевизионни и поп кумири. Работата на училището е да помогне на децата да оформят своите обективни гледни точки и да уважават чуждите, да обсъждат света и проблемите му. Много е важно децата да могат да обсъждат близкото минало. Най-положителни кумири са самите млади хора. -Много труден въпрос. Мога да напиша есе. Във всеки случай нашите деца стават жертви на по-алчните по-стари поколения в едно несправедливо световно общество. - Не съм сигурен, че ако наречем този нещастен случай протест, това ще помогне много. Разбира се, беше протест. Но протест срещу какво – само Петя може да каже. Различните хора имат различни мнения. Ефектът върху учителите и учениците беше неимоверно трагичен. - Книгата е един забавен криминално шпионски роман. Един елемент от него е базиран на легендата на Фауст, като Сталин е Дявола и Георги Димитров – Мефистофел.", "date": "2019.11.02", "title": "Кристофър Бъкстон: Обичам всичко българско, особено историята и културата"}
{"url": "https://www.monitor.bg:443/bg/a/view/arhangelova-zadushnica-e-pochitame-myrtvite-179661", "text": "Днес е църковният празник Архангелова задушница, който се отбелязва винаги в съботата преди Архангеловден - на 8 ноември. На този ден се отдава почит към паметта на мъртвите, както и вечна признателност на загиналите в редовете на Българската армия. Архангеловата задушница, която предхожда големия празник на Свети Архангел Михаил, намира своето основание в християнската догматика за възкресението на мъртвите. Оттам идва и почитта към починалите, която ние като християни отдаваме при всеки помен и на задушниците през годината. На Архангелова задушница, както на всеки друг помен, се раздават сладкиши, бонбони, плодове, варено пилешко месо, вино. Освен на близките, се раздава и на хората около съседните гробове, дори да са непознати. Значението на Задушница е голямо. Поменът, който се прави, е и възпоменание на живите за починалия, че не е забравен. Според богослови това е връзката между земната и небесната Църква.", "date": "2019.11.02", "title": "Архангелова задушница e – почитаме мъртвите"}
{"url": "https://www.monitor.bg:443/bg/a/view/izrael-udari-gaza-sled-raketnata-ataka-179662", "text": "Най-малко един човек е загинал, а други двама са били ранени при въздушна атака на Израел над Газа тази нощ, съобщиха световните информационни агенции. Загиналият е мъж на 27 години. Това са потвърдили здравните власти на Газа. Според израелската армия, целите са били позиции на движението Хамас. Атаката е в отговор на ракетния обстрел по израелска територия. Припомняме, че ПРО \"Железен купол\" прихвана 8 ракети, но се съобщава за поне 10 изстреляни. Те паднаха в град Сдерот. При ударите пострада жена. Атаката бе една от най-силните за последните месеци. Все още никой не е поел отговорност, но се предполага, че зад нея стои радикалното палестинско движение Хамас. Премиерът Бенямин Нетаняху е обсъдил ответните действия с ръководството на армията. Въпреки опитите за примирие между Израел и Хамас, напрежението не стихва. Многохилядните палестински протести в Газа често завършват с насилие и сблъсъци с израелски военни.", "date": "2019.11.02", "title": "Израел удари Газа след ракетната атака"}
