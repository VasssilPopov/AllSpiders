{"url": "https://www.monitor.bg/bg/a/view/nash-shtangist-schupi-tri-svetovni-rekorda-148560", "text": "Ангел Русев подобри и трите световни рекорда при 18-годишните в новата кат. 55 кг на продължаващото в Ашхабад първенство на планетата по вдигане на тежести за мъже и жени. Със 108 кг в изхвърлянето 17-годишният българин премина световния стандарт и записа името си като първия световен рекордьор при по-младите. Русев стартира с успех със 103 кг, после се справи и със 108 кг, но при задържането на щангата до признаването на опита от съдиите получи болки и това принуди треньорския щаб да се откаже от трети опит, за да не провокира по-тежка контузия и за да може да продължи и в изтласкването. При трима съперници с „нули“, тези 108 кг наредиха Русев седми в първото движение. В изтласкването българинът започна с успешни 130 кг, след това премина и през 135 кг, за да триумфира като нов световен рекордьор при младите и в това движение със 140 кг. Това му осигури притежанието и на върховото постижение на планетата в двубоя с 248 кг (с 12 кг над стандарта), което го нареди шести в крайното класиране на категорията в Ашхабад. Шампион е Юн Чол Ом от КНДР с 282 кг двубой и със световен рекорд за мъже в изтласкването. По-рано през деня при най-леките дами в кат. 45 кг Даниела Пандова се нареди седма с двубой 141 кг.", "date": "2018.11.02", "title": "Наш щангист счупи три световни рекорда"}
{"url": "https://www.monitor.bg/bg/a/view/cska-bi-montana-s-3-1-v-superligata-po-volejbol-148559", "text": "ЦСКА победи \"Монтана Волей\" с 3:1 (23, 10, - 21, 16) в мач от третия кръг от Националната волейболна лига в столичната зала \"Васил Симов\". През първия гейм гостите от Монтана на няколко пъти изравняваха резултата, но не успяха да обърнат и домакините спечелиха с 25:23. „Червените“ бяха стабилни в атака и заслужено взеха и втория гейм с резултат 25:10. „Монтана“ започна силно третия гейм, като поведе с 19:7. Домакините обаче стопиха разликата с добре построена блокада, но не успяха да си осигурят победата и загубиха с резултат 21:25. ЦСКА спечели мача с 25:16 в четвъртия гейм.", "date": "2018.11.02", "title": "ЦСКА би „Монтана“ с 3:1 в  Суперлигата по волейбол"}
{"url": "https://www.monitor.bg:443/bg/a/view/socialnite-proverili-1789-deca-v-risk-148548", "text": "Социалните служби са проверили 1789 деца в риск от изоставяне от началото на годината до края на септември. Това съобщиха от Агенцията за социално подпомагане (АСП) пред „Монитор“. Само за 4 месеца малчуганите, които са живели в нездрава среда, са се увеличили с 642. На семействата, в които се наблюдавало проблем, служителите на Агенцията са оказали психотерапия и са предоставили педагогическа и финансова подкрепа. В следствие на работата на специалистите седем от десет малчугани в риск били спасени от изоставяне. Подрастващите, които не са успели да запазят семейната си среда, от началото на годината са 398, като за тях са предприети възможно най-щадящите детската психика мерки. С цел осигуряване на среда максимално близка до семейната, повечето са настанени при роднини и близки, в приемни семейства или в социални услуги от резидентен тип. Такъв е и случаят на невръстното бебе от столичния квартал „Малашевци“, което социалните настаниха в услуга от резидентен тип за срок от шест месеца. Това стана след подаден сигнал от граждани и заснето видео в четвъртък, в което две ромки във видимо нетрезво състояние се разхождат с бебе по улиците на столичния квартал „Борово“. Жената, която държи бебето, е с почти празна бутилка от алкохол в ръце. От заснетия видеоклип става ясно, че майката е на 18 г., няма документи за самоличност, но има съставен акт от полицията, защото няма лична карта. След подаване на сигнал органите на реда пристигнали и установили, че жените са в неадекватно състояние, а детето е премръзнало, голо и гладно, обясниха от АСП. Те закарали майката и бебето в Специализирана болница за активно лечение по детски болести. Лекарите установили, че детето е здраво. Те го изкъпали, облекли и нахранили. От Агенция социално подпомагане обясниха, че това не е първата проверка на въпросната майката. На 25 октомври от отдел „Закрила на детето“ огледали мястото, където живее бебето. Настаняването на малолетното дете в социална услуга към момента е подходяща алтернативна форма на грижа, защото по този начин на детето се осигурява близка до семейната среда, подслон, храна и психологическа грижа, обясниха социалните. През това време се очаква да се произнесе съдът, а специалисти ще работят с родителите.", "date": "2018.11.02", "title": "Социалните проверили 1789 деца в риск"}
{"url": "https://www.monitor.bg:443/bg/a/view/bebe-se-rodi-pri-polevi-uslovija-v-peshtera-148550", "text": "Момченце се роди в спешния кабинет в Пещера при полеви условия, без необходимото оборудване за това. Родилката е от висопланинското село Нова махала над Батак, а екстремното раждане е започнало в кола.  На помощ се е притекъл екип от Пазарджик. Раждането е започнало на път към Пазарджик, а близките на родилката били в телефонна връзка с акушер-гинеколога доктор Елисавета Генчева. Разбирайки ситуацията, тя посъветвала семейството да спре в Пещера, тъй като специализираният автомобил от Пазарджик ще пристигне по-бързо до тях. \"Не бяхме стигнали още разклона от Нова махала, за да излязат на пътя Батак – Пещера. Жената плачеше, чуваше се, че вика и плаче в колата\", разказа д-р Генчева. В късните вечерни часове обаче в Пещера работи само спешен кабинет, а болницата е затворена. За появяването на бебето при полеви условия помага доктор Папазова и сестрите Семерджиева и Костова. Пазарджишкият екип пристига в момент, когато новороденото здраво бебе и майката трябва да се обслужат с необходимия инструментариум и апаратура. За доктор Елисавета Генчева лекарите в Пещера проявяват истински героизъм, работейки в тези условия: \"В Пещера болницата е почти закрита и е една много жалка картинка\", каза тя. Майката и бебето са настанени в пазарджишка болница в добро състояние.", "date": "2018.11.02", "title": "Бебе се роди при полеви условия в Пещера"}
{"url": "https://www.monitor.bg:443/bg/a/view/slivat-fonda-za-lechenie-na-deca-s-nzok-148547", "text": "Фондът за лечение на деца ще премине към Националната здравноосигурителна каса (НЗОК). Това съобщи заместник-министърът на здравеопазването Жени Начева, която е и председател на Надзорния съвет на касата. В последните години са подавани редица сигнали, които са се отнасяли до проблеми с работата му, допълни тя. По думите й екипът на НЗОК е изключително компетентен, обработва цялата информация, свързана с издаване на формулярите, без напрежение и в срок. Заместник-министър Начева увери, че се предвижда преходен период, в който ще се осигури плавен преход между Фонда за лечение на деца и касата. Управителят на каса д-р Дечо Дечев заяви, че след преминаването на фонда към институцията ще се гарантира по-ефективно изразходване на парите. По думите му през 2017 година 46% от формулярите за лечение на деца в чужбина са постъпили в касата без ясна оферта за цената на лечението. След преминаването на фонда към здравната каса се предвижда разходите за път, престой и преводачи на придружителите на деца да са за сметка на бюджета, а не да влизат в сумата за лечение, както е сега. „Струва ми се, че притесненията и критиките срещу промяната идват от една група, която има интерес досегашната практика по допълнително осигуряване на транспорт, преводачи и престой в чужбина да продължи“, заяви управителят д-р Дечо Дечев. Същевременно ще се закрие и общественият съвет на Фонда за лечение на деца, като решенията ще се издават от експертите към НЗОК. Предложението за промяна е заложено в проектобюджета на касата за следващата година. Ще бъде създадена и агенция за медицински надзор, която ще бъде второстепенен разпоредител с бюджет към Министерството на здравеопазването. От МЗ обясниха, че целта е тя да управлява всички административни режими, свързани с регистрация или разрешаване за извършване на лечебна дейност на всички болници, като така се постигне единен контрол. „Парламентът и всички политически сили поискаха от нас бързи реформи в системата, средствата да се разходват по-ефективно и прозрачно. Затова предлагаме промени в поредица закони“, посочи зам. здравният министър Жени Начева. Тя припомни, че през 2019 г. общите разходи за здравеопазване са в размер на 5 256 700, 0 хил. лв., или 4,5% от БВП, като ръстът на средствата е 545 млн. лв., от които 53 млн. лв. са по бюджета на МЗ за дейности и политики.  ", "date": "2018.11.02", "title": "Сливат Фонда за лечение на деца с НЗОК"}
{"url": "https://www.monitor.bg:443/bg/a/view/elegantno-kupe-s-praktichen-harakter-148482", "text": "BMW Серия 4 Gran Coupe съчетава в себе си спортния стил на класическото купе с две врати Серия 4 с практичността на седан с 4 врати и големия багажник на комби. Спортния стил на „четворката” Gran Coupe е подчертан от очарованието на вратите без рамки на прозорците, удобството при сядане на втория ред е улеснено от задните врати, а товаренето на багажника е като детска игра, благодарение на големия заден капак, който се издига заедно със задното стъкло и разкрива огромния капацитет. BMW Серия 4 Gran Coupe беше обновено през миналата година, а промените най-лесно се открояват в светодиодните фарове, които заменят досегашните ксенонови светлини, и в задните LED светлини, които подчертават мощното излъчване. Отпред визията на модела до голяма степен зависи от линията на оборудване на автомобила. Естествено, най-динамично изглежда колата с външен и вътрешен пакет М Sport, при който броните са с нови въздухозаборници, а задната част е почти непроменена. Промените в интериора засилват усещането за ексклузивност и високо качество, подчертано от новите галванизирани елементи, хромираните апликации и блестящо черната средна конзола. Двойният декоративен шев на арматурното табло и новата тапицерия, както и новите лайстни осигуряват по-голям избор при оформлението на интериора. Важни опции за оборудването с външен и вътрешен пакет M Sport са адаптивните LED светлини, цифровия приборен панел, премиум аудиосистема Harman Kardon Logic 7, двузонов автоматичен климатик, круиз контрол, камера за задно виждане и др. Опционалната навигационна система Professional вече разполага с по-лесен за ползване потребителски интерфейс с големи полета за управление с визия на плочки. Те могат да бъдат подреждани свободно и винаги показват актуализираното съдържание на скритите зад тях менюта, което позволява на водача още по-интуитивно управление. BMW Серия 4 Gran Coupe може да бъде оборудвано с мултифункционално арматурно табло, което в зависимост от избрания режим на шофиране предлага на водача различни графични възможности на изобразяване на всички индикации. Четирите врати осигуряват по-удобно качване и слизане. Вратите са без рамки на прозорците в типичния стил за купетата на BMW и подчертават елегантната концепция на автомобила с 5 места. Отварящият се широко заден капак облекчава достъпа до багажника с вместимост 480 литра и равен под. Задният капак е с много голям отвор и допринася за по-практичните възможности на модела във всекидневието. При сгъване на задните облегалки в съотношение 40:20:40, обемът на багажника достига 1300 литра. За повече комфорт задният капак е с електрическо отваряне и затваряне, а по желание може да се отваря самостоятелно с леко движение на крака под бронята. Най-спортният вариант в двигателната гама на BMW Серия 4 Gran Coupe е версията 440i xDrive, задвижвана от 3,0-литров 6-цилиндров редови бензинов двигател с двоен турбокомпресор и директно впръскване на горивото. Моторът е с максимална мощност от 326 конски сили, а огромният въртящият момент от 450 Нм е наличен още при 1380 об/мин и остава на разположение на водача до 5000 об/мин, осигурявайки мощна тяга в почти целия работен режим на агрегата. Двигателят реве приятно при високи обороти и ви позволява да ускорявате доста уверено на старта от светофари и при изпреварване. Автоматичната 8-степенна скоростна кутия работи бързо и предвидимо. Автомобилът ускорява бързо и достига 100 км/ч от място за 5 секунди. В непосредствена близост до селектора на автоматична трансмисия се намира бутон за превключването на режимите. В режим Eco Pro реакцията на двигателя е малко сънлива. В това състояние можете да пълзите в задръствания и да наблюдавате как се натрупва бонус от километри. В режим Comfort педалът на газта и воланът реагират по-живо, но характерът на колата остава спокоен. Това обаче е достатъчно за бързо променящия се ритъм на движение. Режимът Sport още повече изостря настройките. А в режим Sport+ динамичната стабилизираща система позволява повече свобода. Тогава колата се притиска по-ефективно към пътя. Разходът на гориво с такова каране е малко над 10 л/100 км, но изглежда доста разумно, особено когато не се лишавате от удоволствието да вземете завоите в спортен режим. Въпреки задвижването на всички колела xDrive, можете да управлявате автомобила с малко поднасяне. За по-сериозно приплъзване вече трябва напълно да изключите електрониката. Когато имате част от тягата на предните колела, BMW 440i xDrive Gran Coupe се плъзга леко, но няма склонност да се поднася рязко, както при моделите със задвижване на задните колела. При висока скорост колата се управлява сигурно като седан от Серия 3, но при резки маневри е по-пъргава и гъвкава. Новото BMW 440i xDrive Gran Coupe предлага още по-уверена стабилност по курса и по-добра обратна връзка от кормилното управление, особено в режимите Sport и Sport+. По планинските пътища изпъква стабилното поведение, което предизвиква към смело натискане на газта на излизането от завоите. По-стегнатото окачване осигурява още по-спортно поведение на пътя без компромиси по отношение на комфорта. Еластичното окачване помага на купето с 4 врати да се справя по-добре с неравностите на пътя. Колата минава изненадващо комфортно и лесно през легнали полицаи, като окачването поглъща неравностите без да го прави с тежък удар. Такъв може да се получи само в много дълбока дупка с остри ръбове. Тъй като колата не е оборудвана с резервна гума, много практични са гумите с технологията Runflat, които имат подсилена със специални вложки странична стена. Благодарение на тях, колата може да върви със спукана гума. По желание можете да вземете и компресор с вас и да го скриете в дълбоката ниша под пода на багажника. Дори и със серийното окачване, динамиката на автомобила е подобрена, независимо от натоварването му.", "date": "2018.11.02", "title": "Елегантно купе с практичен характер"}
{"url": "https://www.monitor.bg:443/bg/a/view/zamyrsen-vyzduh-v-sofija-dnes-i-utre-148558", "text": "За двойно превишение на фините прахови частици днес и утре предупредиха от Столичната община. Според предупреждението превишенията касаят кварталите „Дружба“, „Хиподрума“ и „Павлово“. Междувременно, за да се намалят трайно източниците на замърсяване, от Министерството на околната среда и водите инициираха промени в Закона за чистота на атмосферния въздух, които вменяват финансова отговорност на кметовете при трайни превишения. Според Сдружението на общините обаче, тези мерки са несправедливи. От 1000 до 5000 лева ще дължи всеки кмет, който не успее да изпълни заложените в общинската програма за чистотата на атмосферния въздух нива на замърсяване. Как според новите текстове ще работи системата за отчет, обясни Силвия Георгиева, председател на сдружението на общините: „Така, както са написани промените в закона, би следвало да се анализира едногодишен период назад и да се изчислява средното превишение на нормата на замърсяване“. Според Георгиева, обаче, кметът да се държи единствено отговорен за спазването на нормите е несправедливо. „На практика в действащия закон за чистота на въздуха, както и в настоящето изменение, което се предлага, всички контролни функции са разпределени между държавните институции. Мерките за подобряване на въздуха са зависими от национални политики и регулации, а отговорностите по гарантирането на чистота на въздуха са вменени само и единствено на кмета“, каза още Силвия Георгиева. Затова и от сдружението няма да подкрепят промените.", "date": "2018.11.02", "title": "Замърсен въздух в София днес и утре"}
{"url": "https://www.monitor.bg:443/bg/a/view/rikardo-se-smiri-dovyrshva-si-sezona-148556", "text": "Даниел Рикардо обяви, че ще завърши сезона във Формула 1 с „Ред Бул“ въпреки бурните си коментари след отпадането от Гран при на Мексико. Ядосан и в труден емоционален момент Дани нарече своя болид „прокълнат“ и заяви, че не вижда причина да се качи в него за последните две състезания. В Мексико бе осмият път, в който Рикардо не успя да финишира. В яда си тогава той заяви, че ще даде колата си на Пиер Гасли, който трябва да го замести в тима догодина. С видео в своя Инстраграм профил Рикардо заяви, че все пак ще завърши сезона със своя тим. \"Претърпях огромни промени през годината. Имах добри моменти, но неуспехите бяха повече. Дължа обаче на себе си и на всички, които работят толкова много в моя екип, да завърша сезона преди да си кажем чао\", разкри Рикардо, който от следващия сезон ще започне работа с „Рено“. В същото време се разбра, че Себастиан Фетел ще се завърне в \"Състезанието на шампионите\", което ще се проведе на 19 и 20 януари 2019 г. в Мексико. Там германецът ще срещне и миналогодишния победител в традиционното състезание – бившият пилот във Формула 1 Дейвид Култард. Фетел бе неизменна част от надпреварата през последните години, но в края на 2017-а отказа участие след тежкия си сезон.", "date": "2018.11.02", "title": "Рикардо се смири, довършва си сезона"}
{"url": "https://www.monitor.bg:443/bg/a/view/smyrfovete-s-gnevno-pismo-do-parlamenta-i-bfs-148543", "text": "Привържениците на „Локомотив“ (Пловдив) излязоха с гневно писмо до парламента и БФС във връзка с новия закон за спорта. „Смърфовете“ изразиха острото си възмущение около новата трактовка за „рисковите мачове“ и забраната за продажба на билети в деня на двубоя. „На авторите на закона може би не е известно, че касите, на които се провеждат спортни мероприятия, се намират на територията на спортния обект, както и че касите за различните организирани привърженици се намират пред съответните отделни сектори. Независимо дали билетите се продават на касите на стадиона или не, желаещите да посетят спортното събитие ще бъдат на неговата територия. Продажбата на билети в деня на събитието по никакъв начин не увеличава или намалява риска и следователно забраната за продажбата на билети не следва да бъде част от мерките. Тази забрана създава затруднения за желаещите да посетят и без това пустеещите стадиони и е опит за прехвърляне на проблема от болната глава на здравата. “, категорични бяха пловдивчани, подлагайки на детайлна критика закона точка по точка. Днес „Локо“ (Пд) излиза срещу ЦСКА на „Лаута“ от 15 ч., а агитката на гостите се очаква да наброява около 1500 души.", "date": "2018.11.02", "title": "„Смърфовете“ с гневно писмо до парламента и БФС"}
{"url": "https://www.monitor.bg:443/bg/a/view/bosyt-na-sydiite-prizna-duzpata-na-levski-148542", "text": "Председателят на Съдийската комисия Йордан Сталев категорично отхвърли призива на „Левски“ да си подаде оставката, но призна, че „сините“ са били ощетени в 1/8-финала за Купата с „Черно море“, когато реферът Ивайло Стоянов не отсъди дузпа в полза на столичани. „Наказателен удар има. Това е причината Ивайло Стоянов да бъде изваден от нарядите за следващия кръг, макар че предварително бе предвиден в него. Той пропусна да отсъди дузпа и за ЦСКА в дербито с „Левски“ от 10-ия кръг“, коментира Сталев. „Декларацията на „Левски“ е несериозна и считам, че Някой от съдиите ли им е виновен за това, че водеха до 92-ата минута, или че не си вкараха дузпите. Всеки може да има каквито си иска желания, но Кабаков, Тодоров, Стоянов и всички останали съдии в Първа лига, тогава когато аз и Съдийската комисия преценим, ще свирят мачове на „Левски“. Не приемам никакви ултиматуми и въобще не ме интересува на кой какво му харесва“, отсече шефът на съдиите. Изпълнителният директор на „Левски“ Красимир Иванов, който присъства на пресконференцията заяви, че е разочарован от поведението на Сталев. „Считам, че тонът не отговаря на позицията му. Питаха ме и в клуба дали писмото не беше достатъчно и вече не трябва да си траем, но който го е страх от мечки да не ходи в гората. Очаквам нови атаки и апелирам съдийството да бъде еднакво, честно и коректно“, заяви Иванов, като обяви, че „Левски“ във Варна. Лошите новини за „сините“ след отпадането за купата пък бяха допълнени от тежката контузия на Холмар Ейолфсон. Исландецът е аут до края на сезона заради разкъсани връзки и менискус на дясното коляно. Иван Горанов пък е с разтежение на мускул между ребрата и ще пропусне утрешното домакинство на „Ботев“ (Пд).", "date": "2018.11.02", "title": "Босът на съдиите призна дузпата на „Левски“"}
{"url": "https://www.monitor.bg:443/bg/a/view/tyrgovskijat-deficit-na-sa-sht-se-povishi-prez-septemvri-do-54-mlrd-148544", "text": "Дефицитът в търговския баланс на САЩ се повиши през септември с 1,3% и бе $54 млрд., съобщи Reuters. Агенцията цитира данни на Бюрото за икономически анализи на министерството на търговията на щатите. Предварителните прогнози на анкетираните от Reuters икономисти бяха за дефицит с половин милиард по-малък от регистрирания. През август търговският баланс на САЩ бе „на червено“ с 53,3 млрд., което бе само със 100 милиона повече от прогнозите на експертите. От началото на годината американският търговски дефицит отчита силно нарастване (+10,1 на сто) и е достигнал 445,16 млрд. долара. Дефицитът с Китай се е увеличил с 8,8% до 37,4 млрд. долара - нов абсолютен рекорд на показателя. Износът на гражданското самолетостроене - една от ключовите сфери в американската икономика - се е увеличил с 1,2 млрд. долара, а износът на хранителната промишленост и напитките е намалял с 1 милиард долара. Износът на соя отново се е понижил в резултат на търговския конфликт между Вашингтон и Пекин. Китай е основен вносител на американска соя, но след въведените допълнителни мита върху този продукт в отговор на американските налози за китайския внос китайските вносители изгубиха апетит към него.", "date": "2018.11.02", "title": "Търговският дефицит на САЩ се повиши през септември с $54 млрд."}
{"url": "https://www.monitor.bg:443/bg/a/view/135-000-trudovi-narushenija-za-devet-meseca-148549", "text": "135 000 трудови нарушения са установени за девет месеца, съобщиха от Инспекцията по труда. Извършени са 33 000 проверки. Най-често нарушенията били за липса на договор, забавяне на възнагражденията, оставане на работното място над установеното по трудов договор или необезопасена работна среда. За всяко от тях са предприети мерки за отстраняването им. Спряна е дейността на фирмите, които не са взели под внимание предписанията на инспекцията. Случаите, в които животът на работниците е бил застрашен, са 251. Над 5000 родни служители сами са потърсили помощ от инспекторите за разрешаване на проблеми на работното място. 16.6 млн. лв. пък били изплатените забавени възнаграждения на стотици българи след намесата на Инспекцията по труда. От институцията посочват още, че се работи заедно с работодателите по проект „Оптимизация и иновации в ИА ГИТ“. Чрез въпросници за самоконтрол работодателите ще имат възможност да проверят сами до каква степен прилагат трудовото законодателство и да отстранят несъответствията, преди да се стигне до санкция. Очаква се да бъде създаден регистър на предприятията, в който те да се групират според нивото на риска. С това се цели работата на инспекторите да бъде насочена към обектите, в които степента на риск от нарушения е най-висока.", "date": "2018.11.02", "title": "135 000 трудови нарушения за девет месеца"}
{"url": "https://www.monitor.bg:443/bg/a/view/grisho-sam-si-izmislil-novata-pricheska-148541", "text": "Първата ракета на България Григор Димитров отговори на въпроси на фенове покрай участието си в турнира от сериите “Мастърс” в Париж, където отпадна след 6:7, 4:6 от Марин Чилич на 1/8-финалите. Най-любопитният от тях бе свързан с новата му прическа, която развълнува феновете през последните седмици, защото е най-голямата визуална промяна в годините му, откакто стана професионалист. “Да, опитах нещо ново с прическата ми. Последният път беше преди около 10 години. Отидох при фризьорката ми и тя ме пита дали ще е обичайната прическа, но аз й казах да махне всичко. Тя каза, че няма да го направи и започна да ме подстригва с ножици. Тогава аз взех машинката и направих една линия на главата си, така че тя трябваше да довърши”, разказа най-добрият ни тенисист.", "date": "2018.11.02", "title": "Гришо сам си измислил новата прическа"}
{"url": "https://www.monitor.bg:443/bg/a/view/ministyr-marinov-da-se-slojat-videokameri-i-po-selata-148533", "text": "Да бъдат сложени видеохранителни камери не само по градските улици, а и в малките населени места, настоя при срещата си с кметовете на 11-те общини от Старозагорска област министърът на вътрешните работи Младен Маринов. Над  два часа продължи разговорът, провокиран от последните ромски размирици в Гълъбово и Мъглиж, при които пострадаха няколко полицейски служители. Според министър Маринов на първо място кметовете трябва да вложат повече усилия за комуникация с местните лидери на ромските общности, за да им разяснят, че законът е общовалиден за всички. „Нашите сили се намесват в последствие, когато вече има нарушения. Необходимо е да бъде изместен донякъде фокусът – пропускаме малките нарушения, които се наказват с административни глоби, а те често пъти водят след себе си много по-тежки престъпления …“ напомни той. Министър Младенов смята, че на този етап не се налагат законодателни промени, особено във връзка с използването на каруци в урбанизираната среда. „Хората трябва да имат време, за да свикнат със закона, а не непрекъснато да променяме текстовете. Вероятно ще се стигне до промени в закона за движение по пътищата за каруците, на този етап няма механизъм, по който да се изземат тези превозни средства, конете и амуницията след настъпило произшествие.“ По думите му нямало никакви данни зад случаите в Гълъбово и Мъглиж, а преди това и в Казанлък, където на 17 септември на центъра на града се сбиха близо 150 роми заради мургава красавица да стоят партийни централи от опозицията. „Не търсете световна конспирация в тези неща, всичко се развива изключително бързо и просто няма време партийни емисари да подклаждат „огъня“. Става дума за чисто битови инциденти, за съжаление голяма част от тази общност дори не си дава сметка , че извършва беззакония, защото те не са чели законите и наредбите.“, категоричен беше вътрешният министър. „Когато има случай на неизпълнение на полицейско разпореждане или на нападение над униформен-на място отиват повече служители. Извършителите биват задържани и отвеждани в ареста, няма територия извън закона, няма отворен чадър над никого. Така ще продължаваме да действаме. Не сме делили и няма да делим махалите или кварталите на ромски, турски или мексикански. Видеонаблюдението се монтира първо на най-уязвимите места, като започваме от входовете и изходите на населените места…“, допълни министър Маринов. Той отказа коментар за името на бъдещия главен секретар на МВР като оправда забавянето с необходимостта от спазването на всички законови процедури. „Обсъждаме различни имена, но нямам готовност да кажа нещо конкретно по темата“, отклони Маринов журналистическия въпрос. По последните данни, нямало следи от насилие по тялото на 23-годишна французойка, намерена обесена до сградата на областната администрация в Ловеч. Младата жена е пристигнала в града ден по-рано, за да се види с местен младеж, с когото се запознала в Интернет.", "date": "2018.11.02", "title": "Министър Маринов: Да се сложат видеокамери и по селата!"}
{"url": "https://www.monitor.bg:443/bg/a/view/sydjat-kantoner-ne-spusnal-bariera-i-vlak-udaril-kola-148532", "text": "В Пазарджишкия Окръжен съд ще се гледа дело срещу Й.В. по обвинение за това, че на 4 март 2017 г. като пазач на жп прелез не е спуснал бариерата при септемврийското с. Ковачево. В резултат на проявената небрежност приближаващият влак е ударил автомобил, преминаващ през прелеза, въпреки задействаните от машиниста спирачки. При произшествието на място е починала жена. Подсъдимият Й.В. е обвинен за причиняване на смърт по непредпазливост на 1 лице и средни телесни повреди на 2-ма от пътниците в автомобила. Насрочено е разпоредително заседание. Загиналата е 70-годишна жена от Белово, която е пътувала в колата. Другият пътник-бащата на шофьора, бил в тежко състояние, а 43-годишният тогава водач се е отървал с леки контузни рани, тъй като при удара е изхвърчал от колата.  ", "date": "2018.11.02", "title": "Съдят кантонер, не спуснал бариера и влак ударил кола"}
{"url": "https://www.monitor.bg:443/bg/a/view/razkriha-srednovekovnija-nekropol-na-grad-boruj-148535", "text": "43 гроба от ХІ-ХІІ век само на около 300 м от сегашния център на Стара Загора са разкрити в хода на спасителни археологически разкопки на мястото, където допреди няколко години се намираше домът на големия български поет Иван Мирчев. Погребенията са били извършвани по канона на източноправославната църква, в три са намерени бронзови кръстчета, гривни и мъниста, като и няколко монети от епохата на византийските императори, уточни ръководителят на експедицията Атанас Атанасов, археолог от регионалния исторически музей. В една от ямите са установени 15 черепа, сред които и няколко детски. Предполага се, че скелетите са били препогребани вече в епохата на турското робство, тъй като там са намерени каменните основи на две жилища.Некрополът е от епохата на българския град Боруй, предполага се че в съседство е имало и православен храм, където са се извършвали погребалните обреди.За известен период от около 2 века Боруй е бил в известна степен нещо като извънстолична резиденция на императорите от рода на Комнините, за които се знае че са се сродили с българските владетели.Теренът е буквално засипан от керамика, характерна за епохата на османското владичество, когато православните са били изтикани от полето към близката Средна гора. В района на средновековния некропол има установени и две късноантични погребения, най-вероятно VІ в., вероятно става дума за гробове на външни за Августа Траяна мъже или за скитници, тъй като мястото е доста встрани от крепостната стена.Проучването на обекта на улица „Гурко“ 60-62 ще приключи в началото на следващата седмица, до тогава ще продължат разкопките на улица „Хаджи Димитър Асенов“ 118-120, където археолозите Петър Калчев и Дияна Стоянчова са установили добре запазени каменни стени на жилищна постройка и античен водопровод. Обектът е в границите на резервата „Верея-Августа Траяна“, открити са няколко монети от античността, които предстои да бъдат почистени и датирани. Античните структури са пресечени от турски канал, покрит с груби каменни плочи.", "date": "2018.11.02", "title": "Разкриха средновековния некропол на град Боруй"}
{"url": "https://www.monitor.bg:443/bg/a/view/mule-s-4-izmami-se-sdobi-s-novo-obvinenie-148536", "text": "Изправен пред съда по обвинение в съучастие в 4 телефонни измами с обща щета 18 000 лв. се сдоби с още един обвинителен акт за друг случай от 27 февруари, когато в капана му попаднал 83-годишен старозагорец. Трайно безработният, 33-годишен Димитър Димитров, който няма постоянен адрес и се подвизава за кратко в различни градове из цялата Южна България се свързал с тарторите на ало-измамите чрез обява в седмичен вестник. Предложили му да бъде „инкасатор“ като срещу това ще получава 10 процента от прибраните по престъпната схема суми. В жалбата си до полицията пострадалият възрастен старозагорец обяснил, че на 27 февруари му позвънил непознат мъж, който пространно обяснил, че името му фигурира в списъка на опасни престъпници, които предстои да бъдат арестувани в хода на провеждаща се точно в този момент спецакция. Непознатият поискал „съдействие“ и уточнил, че дядо Петър М. трябва да събере наличните в дома си пари, да ги обвие във фолио и да ги сложи в камерата на хладилника си. Това трябвало да бъде направено незабавно, тъй като злодеите разполагали със специална „машинка“, която намирала парите и на най-скритите места. Минути по-късно на телефона на дядото звъннал друг човек, който поискал парите да бъдат предадени на изпратен от „комисар Николов“ пратеник. По схемата старозагорецът се простил с 2620 лв. В хода на досъдебното производство Димитър Димитров направил пълни самопризнания, предстои изправянето му пред Темида.", "date": "2018.11.02", "title": "Муле с 4 измами се сдоби с ново обвинение"}
{"url": "https://www.monitor.bg:443/bg/a/view/izzeha-oryjie-i-antiki-ot-bivsh-traktorist-148538", "text": "Незаконно притежавано оръжие, старинни монети и килограм ситно нарязан тютюн без бандерол на опаковката са били иззети в хода на специализирана акция за противодействие на престъпленията по линия \"Културно-исторически ценности\" в община Нова Загора“. Газовият пистолет „Екол Туна“, намерен в жилището на бившия тракторист Петър Джабаров от село Асеновец, се оказал с изтрити номера и без документ за придобиване. В малък тайник криминалистите открили и 6 монети, чийто идентифициране предстои. Пак там е намерен и пакетът с тютюна. Собственикът на оръжието и монетите е задържан за срок от 24 часа, образувано е досъдебно производство. Жителите на Асеновец се въздържат от коментари за битието на арестувания си съселянин, макар да няма данни, че е криминално проявен.", "date": "2018.11.02", "title": "Иззеха оръжие и антики от бивш тракторист"}
{"url": "https://www.monitor.bg:443/bg/a/view/83-godishen-pregazi-karuca-s-folksvagen-148539", "text": "83-годишен жител на Пловдив прегази теглена от два коня каруца и само по чудо остана жив. Поредният инцидент с каруца е станал около 10,30 часа в четвъртък на път ІІІ-64 на територията на община Чирпан. Каруцата е била карана от 18-годишен жител на близкото село Черна гора, който се появил внезапно на асфалтовото платно и не оставил никаква възможност на възрастния водач да намали скоростта на старичкия си „Фолксваген“. Ударът е разпердушинил дървената конструкция, двигателят на Фаувето бил буквално разцепен. Каруцарят е с черепна порезна рана, но без опасност за живота. При направения текст с дрегер не е установена употреба на алкохол от шофьора. Образувано е досъдебно производство, тепърва ще се установява дали каруцата е регистрирана, защото на местопроизшествието не е бил намерен номерът й.", "date": "2018.11.02", "title": " 83-годишен прегази каруца с „Фолксваген“"}
{"url": "https://www.monitor.bg:443/bg/a/view/belgijska-aviokompanija-se-otkaza-da-polzva-ruski-samoleti-148534", "text": "Белгийският национален авиопревозвач Brussels Airlines се отказа да използва наетите временно 4 самолета SSJ100, съобщиха местни медии. Отбелязва се, че руските машини създавали затруднения в изпълнението на полетите по разписание заради чести повреди и липса на части. Белгийските авиолинии са прекратили договора за наем, сключен с ирландския собственик на самолетите CityJet, и са наели от същата фирма самолети на канадския производител Bombardier CRJ-900. Белгийската авиокомпания бе единственият западен превозвач, изпълнявал редовни полети с машините на „Сухой“. Руските самолети от тази марка полетяха в началото на десетилетието с двигатели, разработени съвместно с Франция. През 70-те години на миналия век самолети Як-40, произведени в СССР, изпълняваха за кратко полети за превозвачи в Италия и Гърция.", "date": "2018.11.02", "title": "Белгийска авиокомпания се отказа да ползва руски самолети"}
{"url": "https://www.monitor.bg:443/bg/a/view/mesi-i-umtiti-na-krachka-ot-zavryshtane-za-barselona-148530", "text": "Треньорът на „Барселона“ Ернесто Валверде се похвали, че възстановяването на двама от основните му футболисти върви отлично. Става въпрос за звездата Лео Меси и за защитника Самуел Юмтити, за които се предполагаше, че ще отсъстват поне още няколко седмици. Двамата няма да са на линия за мача с „Райо Валекано“ за уикенда, но вече тренират пълноценно с тима. „Меси се присъедини към заниманията, за да поддържа форма. Но ще почакаме, все пак са изминали едва две седмици. Притеснявам се заради травмата му и няма да избързваме. Искаме той да се възстанови напълно и хубавото е, че засега всичко върви добре за него. Юмтити също вече тренира с отбора и показва, че бързо навлиза във форма. Съвсем скоро ще може да се завърне в игра”, сподели треньорът на „Барса“ Ернесто Валверде. Въпреки неубедителния старт от началото на сезона, каталунците са лидери с 21 точки. Следват „Алавес“ с 20, „Атлетико“ (М) и „Севиля“ с по 19 точки, а грандът „Реал“ е чак девети с 14 точки.", "date": "2018.11.02", "title": "Меси и Юмтити на крачка от завръщане за \"Барселона\""}
{"url": "https://www.monitor.bg:443/bg/a/view/mbape-favorit-za-mladok-na-godinata-148540", "text": "Италианският спортен ежедневник Tuttosport обяви имената на 20-те финалисти за наградата „Golden Boy 2018“. Всяка година изданието определя най-добрия футболист в света до 21 години. На 1 юли италианският вестник публикува първия списък от 100 номинирани играчи, а сега вече финалистите са сведени до Топ 20. Големият фаворит за втора поредна година без никакво съмнение е френският национал на ПСЖ Килиан Мбапе. Другото име, което привлича вниманието е на нападателя на “Реал” (Мадрид) Винисиус Жуниор. Холандецът Матайс де Лихт от „Аякс“ също е сред финалистите, както и сънародникът му Джъстин Клуйверт от „Рома“. Сред по-познатите имена са още защитникът на „Ливърпул“ Трент Александър-Арнолдс, Патрик Кутроне от „Милан“, Диого Далот от „Манчестър Юнайтед“ и Жедсон Фернандес от „Бенфика“.", "date": "2018.11.02", "title": "Мбапе фаворит за млад играч на годината"}
{"url": "https://www.monitor.bg:443/bg/a/view/bylgarski-vratar-geroj-v-nhl-148521", "text": "Роденият в България Александър Георгиев отрази 28 удара в редовното време и продължението, а след това спаси и две дузпи при победата на „Ню Йорк Рейнджърс“ с 3:2 след дузпи като гост на „Анахайм Дъкс“. Така „рейнджърите“ приключиха с два поредни успеха серията си от четири последователни гостувания. За 22-годишния Георгиев това е втора победа за сезона от три мача. Той игра при успеха над „Флорида Пантърс“ и при загубата от „Каролина Хърикейнс“. Това пък беше общо 13-и мач в кариерата на вратаря в НХЛ. Стражът на „Рейнджърс“ отрази наказателния удар на Райън Гецлаф, а Понтус Аберг от „Анахайм“ не намери целта за домакините. В същото време Матс Дзукарело и Мика Зибанеяд вкараха при дузпите и гостите спечелиха. „Анахайм“ допусна седмо поредно поражение, но все пак се добра до точка след изравнителен гол на Рикард Ракел 26 секунди преди края на редовното време. Ракел добави и асистенция за гола на Якоб Силфверберг, а за гостите Брет Хаудън завърши с попадение и асистенция. Лидерът в НХЛ „Нешвил“ записа шеста поредна победа като гост след 4:1 в залата на „Тампа Бей“ и остана без поражение при гостуване от началото на сезона. Носителят на \"Везина Трофи\" за най-добър вратар през миналия сезон Пека Рине отрази 42 удара при завръщането си на леда, след като пропусна пет мача заради травма. В другите срещи: „Флорида“ - „Уинипег“ 2:4, „Торонто“ - „Далас“ 1:2, „НЙ Айлъндърс“ - „Питсбърг“ 3:2 (след дузпи), „Монреал“ - „Вашингтон“ 6:4, „Отава“ - „Бъфало“ 4:2, „Детройт“ - „Ню Джърси“ 4:3, „Сейнт Луис“ - „Лас Вегас“ 5:3, „Калгари“ - „Колорадо“ 6:5, „Едмънтън“ - „Чикаго“ 4:0, „Лос Анджелис“ - „Филаделфия“ 2:5, „Сан Хосе“ - „Кълъбмъс“ 1:4.", "date": "2018.11.02", "title": "Български вратар герой в НХЛ"}
{"url": "https://www.monitor.bg:443/bg/a/view/petrolyt-na-opek-padna-s-oshte-2-60-dolara-za-barel-148531", "text": "Средната цена на петрола на Организацията на страните износителки на петрол (ОПЕК) вчера се понижи силно до 72,64 долара за барел, информира днес на сайта си картелът. В сряда един барел от кошницата на ОПЕК се търгуваше за 75,24 долара. За определяне на цената на петрола на ОПЕК се използва т. нар. петролна кошница, включваща 14 сорта петрол за износ на страните членки на картела: Лек арабски (Саудитска Арабия), Басра лек (Ирак), Бони лек (Нигерия), Ес Сидер (Либия), Жирасол (Ангола), ирански тежък (Иран), Кувейт експорт (Кувейт), Мерей (Венецуела), Мурбан (ОАЕ), Ориенте (Еквадор), Катар марин (Катар), Шахаран бленд или \"Сахарска смес\" (Алжир), Раби лек (Габон) и Зафиро (Екваториална Гвинея). Историческият максимум за \"кошницата на ОПЕК\" е цената от 140,73 долара за барел, отчетена на 3 юли 2008 година. Цената на барел петрол се определя чрез извеждане на средна аритметична величина от котировките към момента на закриване на търговията с всички сортове от \"кошницата на ОПЕК\" предходния работен ден.", "date": "2018.11.02", "title": "Петролът на ОПЕК падна с още 2,60 долара за барел"}
{"url": "https://www.monitor.bg:443/bg/a/view/vanja-kostova-ostana-shesta-vyv-vip-bradyr-148522", "text": "Ваня Костова се раздели с шанса да се окичи с титлата „любима звезда на България“, след като събра най-нисък зрителски вот по време на епизода на „Вип Брадър“ в четвъртък вечерта – ден преди финала. Певицата е категорична, че е извоювала своята си победа по време на предаването, като си тръгва и с нови приятелства от шоуто. Така, в битката за триумф остават петима – Стефан, Божана, Атанас Колев, Папи Ханс и Петко. В студиото тази вечер те ще бъдат защитавани съответно от Гала, Катето Евро, Тото, Дара и Илияна Раева. Междувременно още в понеделник ще стартира и новият сезон на „Бип Брадър“. Противно на очакваното, той няма да се проведе под мотото All Stars, а – Most Wanted. Първият епизод ще бъде излъчен още в понеделник, на 5 ноември.", "date": "2018.11.02", "title": "Ваня Костова остана шеста във „Вип Брадър“"}
{"url": "https://www.monitor.bg:443/bg/a/view/promenjat-pravilata-za-duzpite-i-smenite-148523", "text": "Законотворците във футбола обмислят няколко основополагащи промени около правилата, свързани с дузпите и играта с ръка. Международният футболен борд (ИФАБ) ще обсъди няколко радикални промени, които да изяснят най-спорните ситуации, които в днешно време „тежат на съвестта” на реферите. Очаква се на дискусия да бъде подложено правилото за 11-метровия наказателен удар. Бордът ще се опита да промени правилото и дузпите да се зачитат само в „един изстрел”. Т.е. ако топката не влезе след изпълнението – бъде спасена от вратаря или се удари в гредата – голът няма да се зачита дори и при добавка. Ако тази промяна бъде приета, би означавало, че топката в този момент ще се смята за „мъртва”, след като вратарят е блокирал изпълнението и няма да бъде отсъждан гол. Това ще премахне и проблема с нахлуването на играчите в наказателното поле по време на изпълнението. Има голяма вероятност обаче точно това предложение да не бъде прието на срещата в Лондон в началото на следващата седмица. Законовите промени изискват най-малко шест гласа на заседанието в Лондон, за да може да стигне самото предложение до Общото годишно събрание на организацията, което е насрочено за март 2019 година. По-голям консенсус обаче се очаква да има при правилото за играта с ръка. Според сегашните правила, се назначава санкция, ако даден играч умишлено (преднамерено) играе с ръка. Точно думата „преднамерено” попадаше под сериозни критики. В правилника няма конкретно описание какво означава умишлена игра с ръка, което остава на отговорността на съдията и неговите помощници. Има вероятност да се премахне думата \"умишлено\" и да се счита, че игра има при положение на ръката в неестествено положение. Като неестествена позиция на ръката ще се брои при контакт с топката над нивото на рамото. Законодателите ще внесат и още уточнения по този параграф, за да се изясни още повече играта с ръка. Освен това ще бъде повдигнат въпросът и за това, че атакуващите играчи също биха могли умишлено да търсят ръката на защитника. ИФАБ се състои от две консултативни групи – футболна и техническа. Те ще обсъждат и дали смените в даденото от съдията продължение да бъдат преустановени или ограничени, за да се „пази времето”. Друга тема, която ще бъде обсъждана, е футболистът, който напуска терена при смяна, да излиза от най-близката аут линия, отколкото да минава през терена.", "date": "2018.11.02", "title": "Променят правилата за дузпите и смените"}
{"url": "https://www.monitor.bg:443/bg/a/view/v-london-arestuvaha-13-godishen-za-seksualni-napadenija-sreshtu-9-jeni-148520", "text": "Тринадесетгодишен тийнейджър бе арестуван в Лондон за сексуални нападения срещу 9 жени. Похотливият младеж се активизирал вечер, като случаите са регистрирани между 6 септември и 11 октомври. Заподозряният ще остане в ареста до края на ноември до изясняване на обстоятелствата по делото. Местната полиция е засилила патрулите в източната част на британската столица, за да успокои притеснената общественост.", "date": "2018.11.02", "title": "В Лондон арестуваха 13-годишен за сексуален тормоз срещу 9 жени"}
{"url": "https://www.monitor.bg:443/bg/a/view/povdigat-obvinenija-na-imanjari-sled-operacija-pandora-3-148529", "text": "Предстои да бъдат привлечени като обвиняеми три лица заради дейност, свързана с престъпления с културно-исторически ценности, съобщиха от Апелативната прокуратура във Варна. Окръжната прокуратура в Силистра ръководи трите досъдебни производства, образувани след проведена полицейска операция на Граничното полицейско управление „Пандора 3“ на територията на три села в Силистренска област – Брадварци, Търновци и Воден. На 26 октомври т.г. при претърсване в къща в село Брадварци са открити металдетектор, пет монети, пръстен и два метални предмета със старинен вид с патина от времето върху тях. В същия дом служители на Граничното полицейско управление намират и четири боеприпаса, за които притежателят им няма разрешително за съхранение. За незаконното държане на боеприпасите е образувано друго производство по член 339, ал. 1 от НК. На 29 октомври в село Търновци в частен дом са намерени самоделен и фабричен металдетектор, 73 монети с различна форма и старинен вид, 2 пръстена и фибула, които по състоянието си приличат на културно-исторически ценности. От къща в село Водно  са открити и иззети също два металдетектора със слушалки, уред за откриване на метал, 21 монети от различен метал и форма, фибула, четири старинни върха на стрели, керамична лула, както и 24 метални предмета с различна форма и големина. Досъдебните производства се водят за изготвяне, държане и укриване на предмети и оръдия, за които се знае, че са предназначени за търсене, съхранение или пренасяне на археологически обекти. По закон всеки, който открие културна ценност и в продължение на 7 дни не съобщи на властта, се наказва с лишаване от свобода до 3 години или с глоба от 500 до 3000 лева, допълват от прокуратурата.", "date": "2018.11.02", "title": "Повдигат обвинения на иманяри след операция „Пандора 3“"}
{"url": "https://www.monitor.bg:443/bg/a/view/rusi-chanev-pak-stava-dilber-tanas-za-75-godishninata-na-georgi-dulgerov-148524", "text": "Изтъкнатият кинорежисьор Георги Дюлгеров ще чества своята 75-годишнина в неделя, 4 ноември, от 18.30 ч. в столичния Сити Марк Арт Център (бившето кино „Левски“). Ще бъде показана възстановената технически (ремастерирана и дигитализирана) трета серия на знаковия му филм „Мера според мера”. Преди началото на прожекцията водещият на вечерта – големият актьор Руси Чанев, отново ще се вживее в образа на Дилбер Танас – главен герой в македонската сага, и ще разкаже със специфичния си глас останалите две серии на фона на кадри от филмовото повествование. На купона по случай празника на Дюлгеров – създател на лентите „Авантаж“, „Трампа“, „Лагерът“, „Лейди Зи“, „Козелът“, „Хубава си, мила моя“, „Буферна зона“ и др., ще присъстват още много колеги на символичния домакин – известни актьори, които ще обогатят представите на публиката за неговата интригуваща личност.", "date": "2018.11.02", "title": "Руси Чанев пак става Дилбер Танас за 75-годишнината на Георги Дюлгеров"}
{"url": "https://www.monitor.bg:443/bg/a/view/peshehodka-postrada-sled-sblysyk-mejdu-dve-koli-148509", "text": "Възрастна пешеходка, на 75 години, пострада след сблъсък между две леки коли в Пловдив. Катастрофата станала около 13,30 часа, съобщиха от полицията в града. Пътното произшествие се случило на кръстовището до магазин „Кауфланд” в ж.р. „Тракия”. Ударили се две леки коли – „БМВ” и „Мицубиши”. От удара първата кола отскочила и ударила на тротоара пенсионерката. Тя била откарана в болница за прегледи, но според първоначалната информация състоянието й не е тежко. Зад волана на немската кола е бил 18-годишен младеж, а мицубишито е карал шофьор на 67 години. Двамата били тествани с дрегер, резултатите им за алкохол били отрицателни. Два часа по-рано в същия квартал, но пред магазин „Лидъл” починал шофьор на автобус от градския транспорт. Мъжът бил на 58 години, слязъл от рейса и се строполил на тротоара в близост до возилото. Минувачи и пътници в автобуса подали сигнал до 112 в 11,20 часа в петък.  ", "date": "2018.11.02", "title": "Пешеходка пострада след сблъсък между две коли"}
{"url": "https://www.monitor.bg:443/bg/a/view/klop-si-pojela-skromno-1-0-s-arsenal-148526", "text": "Мениджърът на “Ливърпул” Юрген Клоп изрази задоволството си от представянето на неговия отбор до момента, но подчерта, че това не означава нищо повече от един добър старт, тъй като е изминала само една четвърт от сезона. Германецът добави, че мърсисайдци трябва да покажат пълните си възможности, за да успеят да победят “Арсенал” в дербито на \"Емиратс\", което е в събота от 19:30 ч. \"Досега всичко върви добре, доволен бе Клоп. - Една четвърт от сезона обаче е нищо. С изключение на мачовете с “Наполи” и “Манчестър Сити”, ние създаваме много възможности за гол. Дори и да не вкарваме всеки път, аз не се тревожа, поне докато продължаваме да създаваме. Разбира се, във футбола винаги може да има спадове на формата, но докато създаваме възможности, винаги ще имаме шанс да вкараме. Но аз бих се съгласил и на 38 победи в годината с по 1:0. Това важи и за мача с „Арсенал“, ще съм щастлив на всякаква победа“, добави германският спец. Той ще трябва да реди състава без капитана Джордан Хендерсън и новото попълнение Наби Кейта, които са с травми. Добрата новина обаче е възстановяването на звездата Мохамед Салах. Преди мача „Ливърпул“ е на второ място с 26 точки, а „Арсенал“ е четвърти с 22 т.", "date": "2018.11.02", "title": "Клоп си пожела скромно 1:0 с „Арсенал“"}
{"url": "https://www.monitor.bg:443/bg/a/view/sofija-puska-dopylnitelni-avtobusi-za-zadushnica-vijte-grafik-148527", "text": "Столичната община пуска допълнителни автобуси за Задушница в събота с цел улесняване на придвижването на хората. Разкрива се временна трамвайна линия с маршрут: ж.к. „Борово“ - кв. \"Орландовци\" - обслужвана с 4 броя мотриси. Трамвайни линия № 3, 4 ще работят с увеличен брои мотриси. Ще бъдат осигурени и 4 броя мотриси оперативен резерв за включване при необходимост. Тролейбусна линия № 9 ще се обслужва от по-голям брой тролейбуси като ще бъдат осигурени 4 бр. тролейбуси - оперативен резерв. Разкрива се временна автобусна линия № 83А (за гробищен комплекс \"Бакърена фабрика\") с маршрут – от Зоопарка по маршрута на автобусна линия № 83 до бул. „Ломско шосе”, наляво по бул. „Ломско шосе”, наляво по ул. “Бели Дунав” и по ул. “Хан Кубрат” по маршрута двупосочно. Разкрива се временна автобусна линия № 108А (за гробищен комплекс \"Бакърена фабрика\") с маршрут – от ж.к. “Люлин - 5” по стария маршрут на автобусна линия № 108 (в посока ул. “Бели Дунав” – от бул. “Сливница” по ул. “Адам Мицкевич”) до ул. ”Бели Дунав”, надясно по ул. „Хан Кубрат”, наляво по ул. „Христо Силянов”, наляво по бул. „Ломско шосе”, наляво по ул. “Бели Дунав” и по ул. “Хан Кубрат” по маршрута, двупосочно. Разкрива се временни автобусни линии за обслужване на гробищни комплекси “Централни гробища” и “Малашевски гробища” със следните маршрути: - линия № 18А с маршрут: автостанция \"Орландовци\" - гробищен парк \"Малашевски гробища\" по маршрута на автобусна линия № 18 - линия № 79А с маршрут: надлез “Надежда”, ул. „История Славянобългарска“, ул. „Индустриална“, ул. “Константин Стоилов”, бул. “Ген. Данаил Николаев”, бул. “Владимир Вазов”, ул. \"Тодорини кукли\", ул. “Река Велека” и по бул. “Владимир Вазов” по маршрута двупосочно - линия № 86А с маршрут: АТ “Малашевци”, ул. \"Резбарска\", пл. \"Сточна гара\", бул. \"Сливница\", обратен завой на ул. \"Опълченска\" и по маршрута, двупосочно - линия № 90А с маршрут: автостанция \"Изток\", бул. \"Ботевградско шосе\", ул. \"Александър Екзарх\", ул. \"Река Велека\", ул. \"Васил Кънчев\" до гробищен парк \"Малашевски гробища\". На 03.11.2018 год. автобусна линия № 309 да работи по разписание с повече коли. Автобусни линии № 260 и № 86 ще се обслужват от по- голям брой коли. Дежурните служители от “Пътна полиция” при СДВР ще насочват автомобилите на гражданите за паркиране около гробищните комплекси, както следва: - в района на Централни гробища - по платната на ул. „История Славянобългарска” (старо име ул. “202”) и ул. “Заводска”; - в района на гробища “Бакърена фабрика” - по платната под подлеза на ул.”Адам Мицкевич”; - в района на гробища “Малашевци” - по платната на ул. “Резбарска” между ул. “Васил Кънчев” и бул. \"Ген. Владимир Вазов\", както и пред централния вход на ул. \"Жак Дюкло\".", "date": "2018.11.02", "title": "София пуска допълнителни автобуси за Задушница (Вижте график)"}
{"url": "https://www.monitor.bg:443/bg/a/view/usejn-bolt-stava-nacional-na-jamajka-148525", "text": "Президентът на Ямайската асоциация Майкъл Рикетс обяви, че иска да види Юсейн Болт в националния отбор на страната. Краля на спринта, който прекрати лекоатлетическата си кариера през 2017-а, опитва да пробие в професионалния футбол. За последно той изкара проби в австралийския “Маринърс”, като дори вкара два гола в контрола. От клуба са готови да му предложат договор, но само ако бъдат подпомогнати финансово. \"Юсейн има специално качество - неговата скорост. Ако подобри малко уменията си, ще бъде отлично допълнение към тима на Ямайка. Другите играчи ще го привестват с отворени обятия. Вече обсъдих идеята с част от националните ни и те са много ентусиазирани”, обяви Рикетс. Иначе самият Болт в момента е без отбор и призна, че финансов спор с „Маринърс“ му е попречил да подпише професионален договор. От клуба са предложили годишна заплата на Болт от 150 хиляди долара, докато той е поискал 3 милиона долара. \"Искам да благодаря на собствениците, ръководството, персонала, играчите и феновете на отбора за това, че ме приеха така радушно. Желая успеха на клуба през новия сезон\", коментира ямаецът.", "date": "2018.11.02", "title": "Юсейн Болт става национал на Ямайка"}
{"url": "https://www.monitor.bg:443/bg/a/view/pravim-s-gyrcija-obshto-drujestvo-za-pytnite-proekti-148512", "text": "Да се изгради съвместно дружество между България и Гърция за пътните проекти. Това стана ясно след четиристранната среща на върха в „Евксиноград”, където Бойко Борисов събра премиерите на Гърция и Румъния - Алексис Ципрас и Виорика Дънчила, и президента на Сърбия Александър Вучич, а гост на форума бе израелския премиер Бенямин Нетаняху. Новината съобщи гръцкият премиер Алексис Ципрас, който обясни, че с Борисов ще подпишат обща декларация, която да опише точните крачки и графикът по два важни проекта за двете страни. Единият е модернизацията на жп коридора от Александруполис до Бургас и Варна. По думите на Ципрас жп линията от Солун през Александруполис ще стига до българската граница. Наред с това са се споразумели за скоростен път от Александруполис до магистрала „Марица”, а от там ще има връзка със София, Варна и Бургас. В тази връзка ще бъде създадено и едно съвместно дружество, за изграждането на двата проекта. Премиерът Бойко Борисов пък показа карта на региона и посочи, че само една отсечка от магистралата ще свързва Александропулис с България, от там до Белград, а в другата посока – Истанбул. Сега може да модернизираме жп линията Александруполис – Бургас, каза Борисов. Защо не България да има един кей в Солун и Александруполис, а гърците кей във Варна, Бургас или Русе. Борисов докладва, че 90 % от магистралата от София до Белград е готова, като следващите две години трябва да довършим и последната отсечка от 20 км. По магистрала „Струма” пък ни е оставало само Кресненското дефиле. „От Белград до Истанбул няма светофар”, каза Борисов. Той изтъкна, че Балканите имат огромна възможности и припомни идеята си за хранителните хъбове. По думите му израелският премиер Бенямин Нетаняху при разговорите си предната вечер също изразил желание и те да се включат. „Всички ние сме заинтересувани продуктите от Балканите да стигнат до по-голям пазар”, каза Борисов. На свой ред Вероника Данчила обясни, че Румъния подкрепя идеята за работна група, която да разгледа всички проектни възможности за изграждането на нови магистрали и мостови съоръжения над Дунав. Втората тема, която е била засегната по време на срещата е енергийната диверсификация, стана ясно от коментарите на петимата държавници. Първо тя бе повдигната от Александър Вучич, който обясни, че са помолили Борисов и Нетаняху за подкрепа и за евентуален балкански маршрут на Източно-средиземноморския газопровод от Израел през Кипър, Гърция до Италия. На свой ред Ципрас обясни, че газовата връзка между България и Гърция ще свързва Александруполис с българския пазар и изрази надежда газопроводът от Израел да стигне и до Гърция и България. Нетаняху пък обясни, че енергетиката е област, в които Израел може да помогне. Той заяви, че източно-средиземноморският газопровод е най-дългият и ще се изгражда под вода и би могъл да стигне до България. В момента са на предварителна фаза на проучването. „Важното е да изнасяме газа и той да достига до вас, за да има диверсификация на региона”, обясни Нетаняху. Борисов пък увери, че диверсификацията на региона е от съществено значени и не случайно сме избрали името на газовия хъб да бъде „Балкан”. Именно чрез него природния газ ще стига на север до Белград или на запад. В хъба ще има и руски газ, какво и втечнен газ от Александруполис, уточни Борисов и добави, че е добре да имаме избор и купуваме газа на най-евтината цена. Следващата среша на четворката ще бъде през декември в Белград, а Вучич ще покани на нея и австрийския канцлер Себастиян Курц. Нетаняху пък изрази надежда той да бъде домакин на по-следващото събиране на балканските лидери. В изявлението си пък Нетаняху обясни, че са обсъждали три важни неща – технологиите, енергетиката, сигурността. Той отново повтори, че има много екстремистки организации, които се подпомагат от Иран. В тази връзка, той обясни, че са предотвратили две атаки – за Париж и Копенхаген, организирани от иранските тайни служби. Не трябва да отместваме погледа си от важните неща, каза Нетаняху и обясни, че е много важно региона, в това число и Саудитска Арабия да остане стабилен. След изявленията лидерите отидоха на работен обяд. По-рано Борисов проведе работна закуска с Нетаняху.  ", "date": "2018.11.02", "title": "Правим с Гърция общо дружество за пътните проекти"}
{"url": "https://www.monitor.bg:443/bg/a/view/kandidatstvame-sys-sysedite-za-domakinstvoto-na-mondial-2030-148513", "text": "Четирите държави – България, Гърция, Сърбия и Румъния, ще кандидатстват за домакинството на световното по футбол през 2030 година. Тази идея предложил Алексис Циптрас на останалите лидери по време на срещата им в „Евсиноград“. Според Ципрас така ще задълбочим сътрудничеството между държавите, но подробностите по идеята ще се обсъждат допълнително. Борисов пък изтъкна, че идеята на Ципрас заслужава да бъде обсъдена и то не само за световното по футбол, но и за други спортни събития.  ", "date": "2018.11.02", "title": "Кандидатстваме със съседите за домакинството на Мондиал 2030"}
{"url": "https://www.monitor.bg:443/bg/a/view/v-london-arestuvaha-13-godishen-za-seksualni-napadenija-sreshtu-9-jeni-148519", "text": "Тринадесетгодишен тийнейджър бе арестуван в Лондон за сексуални нападения срещу 9 жени. Похотливият младеж се активизирал вечер, като случаите са регистрирани между 6 септември и 11 октомври. Заподозряният ще остане в ареста до края на ноември до изясняване на обстоятелствата по делото. Местната полиция е засилила патрулите в източната част на британската столица, за да успокои притеснената общественост.", "date": "2018.11.02", "title": "В Лондон арестуваха 13-годишен за сексуални нападения срещу 9 жени"}
{"url": "https://www.monitor.bg:443/bg/a/view/izdadenite-razreshitelni-za-stroej-na-jilishtni-sgradi-nagore-s-12-4-148511", "text": "През третото тримесечие на 2018 г. местните администрации са издали разрешителни за строеж на 1659 жилищни сгради с 9419 жилища в тях и 1 173 841 кв. м разгъната застроена площ (РЗП), на 37 административни сгради/офиси с 212 473 кв. м РЗП и на 1207 други сгради със 707 761 кв. м РЗП, съобщи Националният статистически институт. Спрямо предходното тримесечие издадените разрешителни за строеж на жилищни сгради се увеличават с 12.4 на сто, жилищата в тях - с 15.2 на сто, а общата им застроена площ - с 14.7 на сто. При броя на издадените разрешителни за строеж на административни сгради също се наблюдава ръст от 15.6 на сто, а при общата им застроена площ увеличението е малко над пет пъти. Разрешителните за строеж, издадени на други сгради, намаляват с 5.3 на сто, а тяхната РЗП - с 26.2 на сто. В сравнение с третото тримесечие на 2017 г. издадените разрешителни за строеж на нови жилищни сгради са повече с 8.7 на сто, броят на жилищата в тях - с 32 на сто, а разгънатата им застроена площ - с 25.6 на сто. Издадените разрешителни за строеж на административни сгради се увеличават с 32.1 на сто, а тяхната разгъната застроена площ нараства над четири пъти. Броят на разрешителните за строеж, издадени на други сгради, са по-малко с 1.1 на сто, а тяхната РЗП - с 0.8 на сто. Най-голям брой разрешителни за строеж на нови жилищни сгради са издадени в областите София (столица) - 296, Пловдив - 239, Варна - 152, Бургас - 151, и София - 125. Най-много жилища предстои да бъдат започнати в областите София (столица) - 3966, Пловдив - 1400, Варна - 914, Бургас - 879, и Стара Загора - 564. През третото тримесечие на 2018 г. е започнал строежът на 1038 жилищни сгради с 5921 жилища в тях и с 667 401 кв. м обща застроена площ, на 29 административни сгради/офиси с 81 451 кв. м РЗП и на 638 други сгради с 448 587 кв. м РЗП. Спрямо предходното тримесечие започнатите жилищни сгради намаляват с 8 на сто, жилищата в тях - с 4.4 на сто, а общата им застроена площ - със 17.8 на сто. Броят на започнатите административни сгради нараства с 16 на сто, а общата им застроена площ - с 211.6 на сто. Започнатите други видове сгради са по-малко с 11.9 на сто, а тяхната РЗП - със 17.8 на сто. В сравнение с третото тримесечие на 2017 г. започнатите нови жилищни сгради се увеличават с 5.7 на сто, жилищата в тях - със 73.7 на сто, а разгънатата им застроена площ - с 47.8 на сто. Броят на започнатите административни сгради също нараства със 7.4 на сто, а тяхната РЗП - със 165.7 на сто. Започнатите други видове сгради намаляват със 7.8 на сто, докато общата им застроена площ е повече с 16.6 на сто. Строителство на най-голям брой нови сгради е започнало в областите: Пловдив - 182 жилищни и 74 други сгради; София (столица) - 181 жилищни, 16 административни и 36 други сгради; Варна - 113 жилищни и 35 други сгради; София - 84 жилищни и 48 други сгради; Бургас - 77 жилищни и 29 други сгради.", "date": "2018.11.02", "title": "Издадените разрешителни за строеж на жилищни сгради нагоре с 12,4%"}
{"url": "https://www.monitor.bg:443/bg/a/view/bylgarskata-istorija-po-stenite-na-su-sv-sv-kiril-i-metodij-148514", "text": "Сюжети от нашата история и съвременност могат да бъдат видени изографисани по стените на коридорите на СУ „Св.Св. Кирил и Методий“ в град Брегово, област Видин. По този начин екипът на училището със 150-годишна история се стреми да съхрани българския дух и традиции, отправяйки послание, че от това място започва и завършва България. Всеки, който влезе в школото, бива посрещнат на централния вход от Кирилицата и Глаголицата. Следва Молитвата на Св. Кирил Философ за просветена България, учениците на Солунските братя, княз Борис Михаил Покръстител, защитата на славянската писменост пред папа Адриан. Разходката из българската история продължава в коридор „За любовта към земята и хората“, който е изпълнен с рисунки на талантливи ученици и параклис на Светите братя Кирил и Методий. Следва друг коридор „История на първата българска държава“, който е с вградена пръст от гроба на хан Кубрат, с монумент на рода Дуло, а копието на пръстена на Кубрат е подарено от Националния исторически музей. Там има още и карта на петте Българии, релеф на „Мадарския конник“ и прабългарски календар върху кожа допълват историческия коридор, където са разположени кабинетите за ресурсно подпомагане и залата на ученическия духов оркестър. Посетителите на школото следва да се пренесат по-напред във времето в коридор „Васил Левски“. Там е разположен бюст на Апостола, макет на воденицата в Румъния, където са се укривали Ботев и Левски и са изрисувани пана, свързани с дейността на дякон Левски. Историческата разходка приключва в коридор „Европа“е изпъстрен със знамена, карти на страните от ЕС и макет на Европейския парламент в Брюксел. Логото на СУ „Св.Св. Кирил и Методий“ „Училище на духа и новаторството“. Школото е в списъка на иновативните училища със своя проект „История без граници. Обърнатата класна стая в обучението по история и цивилизации в прогимназиален етап.‘‘ се предвижда обучението по предмета да се извършва по модела на обърнатата класна стая. Така типичното лекционно преподаване и писането на домашни работи се разменят. Учителят ,,преподава‘‘ онлайн, извън класната стая, а работите, които учениците обикновено правят вкъщи, се преместват в класната стая. Учениците ще получават учебния материал извън клас чрез безплатната онлайн платформа Google Classroom. Там учителят ще публикува необходимите видео, аудио и текстови материали за предстоящия урок за нови знания. След като се запознае с предоставения учебен материал, всеки ученик ще попълни кратък онлайн тест, който той ще трябва да изпрати на учителя, подавайки му обратната информация за своята подготовка за следващия учебен час, за да може преподавателят предварително да установи за всеки ученик какви пропуски има. Целта на работата в учебния час е децата да се съсредоточат върху преработвателната част от ученето или усвояването на знания - синтезиране, анализиране, решаване на проблеми и т.н., да се задълбочи разбирането, повишаване на квалификацията и да се даде възможност за прилагане на тези знания. При реализацията на този иновативен метод се предвижда той да бъде съчетан с проектно базираното обучение, което да бъде основано изцяло на създаването на междупредметни връзки със знанията, уменията и компетентностите по другите предмети в съответния клас В училището, в което работят общо 27 педагози, ресурсни учители, психолог, логопед и непедагогическите специалисти училището предлага приобщаващо образование не само за деца с когнитивни дефицити, ученици със специални образователни потребности, но и за даровити деца. Тяхната работа е ориентирана към социализация на учениците и извън рамките на образователния процес. Те ги учат как да развиват умения за живота, как да формират навици за функциониране в голямата социална общност, затова и повечето ученици идват с желание на училище. Като общинско училището предлага общообразователна, профилирана и професионална подготовка за 208 ученици от първи до дванадесети клас. Има целодневна организация на учебния ден при едносменен режим на работа, а като средищно училище осигурява безплатен транспорт (3 автобуса) и безплатен обяд, изцяло финансиран от бюджета на училището за учениците от групата за целодневна организация на учебния ден. Пътуващите ученици са 73, а учениците на ресурсно подпомагане - 27.", "date": "2018.11.02", "title": "Българската история по стените на школо край Видин"}
{"url": "https://www.monitor.bg:443/bg/a/view/deca-prepisvat-paisievata-istorija-slavjanobylgarska-148518", "text": "Деца от клуб “Християнско изкуство“ при Детски комплекс в град Септември започнаха препис на ''История славянобългарска''. Инициативата се организира със съдействието на местната община. В Деня на народните будители в църквата ''Свети Харалампий'' в град Септември бе поставено началото на кампания по препис на ''История Славянобългарска'' на Паисий Хилендарски. Учениците от клуб ''Християнско изкуство'' изработиха ръчно голяма книга за препис, специално състариха листовете хартия в нея, а вътре изрисуваха красива икона на св. Паисий. С празнична света литургия Константинският епископ Яков благослови всички присъстващи в църквата. Той бе и първият, който имаше възможността да остави своя почерк върху ценната книга.Крайният срок за преписване на книгата е 1 май 2019 г. В кампанията ще участват учители и ученици на училищата от община Септември.", "date": "2018.11.02", "title": "Деца преписват Паисиевата “История славянобългарска“"}
{"url": "https://www.monitor.bg:443/bg/a/view/prostitutkite-v-amsterdam-se-mestjat-ot-kvartala-s-chervenite-feneri-148515", "text": "Градската управа в Амстердам възнамерява да разреши на проститутките в града да практикуват най-древния занаят и извън пределите на известния квартал с червените фенери, за да се подобрят работните им условия, предава АФП. Мярката цели също да бъде намален туристическият натиск върху труженичките на любовта. Проститутките се оплакват, че все повече туристи им досаждат за общи снимки, а това прогонва потенциалните им клиенти. Поради тази причина градската управа възнамерява да разшири местата за работа на проститутките и извън най-посещаваните туристически квартали на Амстердам. Новите зони могат да влязат в действие още през 2019 година. Всяка година градът е посещаван от около 18 милиона туристи, което е повече общото население на Холандия, припомня агенцията.", "date": "2018.11.02", "title": "Проститутките в Амстердам се местят от квартала с червените фенери"}
{"url": "https://www.monitor.bg:443/bg/a/view/boksiorkite-zaminavat-utre-za-svetovnoto-v-indija-148499", "text": "Националният ни отбор по бокс за жени заминава по план утре за Индия, където на 15 ноември започва световното първенство при дамите. Там нашите ще проведат 10-дневен лагер за аклиматизация, по време на който се надяват да изиграят и спаринги с отбори, които досега не са срещали. Това стана възможно, след като проблемът с визите за Индия бе разрешен и днес всички 11 състезатели, треньори и технически лица ще получат своите пропуски за влизане в страната. „Благодарим на хората от посолството на Индия у нас, които ни оказаха изключително съдействие и разрешихме проблема“, коментира генералният секретар на федерацията ни Светослав Сапунджиев.  48 кг – Севда Асенова, 51 кг – Габриела Димитрова, 54 кг – Стойка Петрова, 57 кг – Станимира Петрова, 60 кг – Деница Елисеева, 64 кг – Мелиз Йонузова Треньори: Фикрит Ереджебов, Петър Лесов, Младен Сталев.", "date": "2018.11.02", "title": "Боксьорките заминават утре за световното в Индия"}
{"url": "https://www.monitor.bg:443/bg/a/view/basejnite-na-centralnata-banja-stavat-teatralni-zali-148501", "text": "Басейните в бившата Централна минерална баня в центъра на София ще бъдат превърнати в зали за изкуство. Това съобщи зам.-кметът по култура на столицата д-р Тодор Чобанов при представянето на идеен проект за разширението на Музея за история на София, който се помещава в част от банята. Идеята е културната институция да се разпростре в цялата сграда на къпалнята. Намерението на общината беше другото крило да се превърне в модерен спа комплекс, в който да се използват залежите от минерална вода. През годините обаче от кметството не успяха да открият подходящ инвеститор, който да изгради комплекса. Концесионирането на обекта също не се получи, въпреки няколкото опита да се стартира процедура. Така оставащите около 7500 квадратни метра ще бъдат използвани за културни дейности. Идейният проект предвижда мъжкият и женският басейн в старата къпалня да са многофункционални зали, като се запази автентичният им интериор. В тях ще могат да се провеждат концерти, театрални постановки, кино прожекции, също така различни видове събития и форуми. Реставрацията предвижда и „зала на водите“, в основата на която ще бъде изворът, от който излиза минерална вода. Обмисля се вариант и тържествените сесии на Столичния общински съвет да се състоят там. Освен пълно обновление на помещенията, е предвидено модерно сценично оборудване и модулна сцена, така че желаещите да провеждат културни събития да не се налага да си търсят реквизит от външни места. Решението за разширението на музея ще трябва да мине през гласуване в Столичния общински съвет. Разгръщането на културната институция ще струва между 7-10 млн. лв., като от „Московска“ 33 ще търсят и европейско финансиране. Проектантът арх. Станислав Константинов обясни, че по този начин културната институция няма да има аналог у нас. По думите му, интересът към Музея за история на София все повече се увеличава, като годишно прекрачват прага му 70 хиляди души.", "date": "2018.11.02", "title": "Басейните на Централната баня стават театрални зали"}
{"url": "https://www.monitor.bg:443/bg/a/view/delyt-na-vyzobnovjaemata-energija-v-germanija-e-dostignal-38-148517", "text": "Делът на енергията, която се генерира от възобновяеми източници в Германия, е достигнал 38% през първите 9 месеца на 2018 г., предаде ДПА. Цифрата е нараснала с 3 процентни пункта спрямо същия период на 2017 г., съобщиха днес от Центъра за соларна енергия и изследване на водородните технологии и Федералната асоциация на енергийния и воден сектор. През месеците януари, април и май делът на възобновяемата енергия се е покачил до 43%, защото тези месеци са били особено ветровити и слънчеви. Ако през четвъртото тримесечие има средно количество вятър, делът на възобновяемата енергия за цялата 2018 г. би трябвало да остане 38 процента, твърдят двете ведомства.", "date": "2018.11.02", "title": "Делът на възобновяемата енергия в Германия стигна 38%"}
{"url": "https://www.monitor.bg:443/bg/a/view/stivyn-hoking-moje-da-se-pojavi-na-banknotite-ot-50-paunda-148510", "text": "На банкнотата от 50 паунда освен задължителния портрет на действащия монарх – Елизабет Втора, ще се появи известен британски учен от областта на астрономията, биологията, химията, инженерните науки, математиката, медицината или физиката, съобщи Би Би Си, като се позова на шефа на Ваnk оf Еnglаnd Марк Кърни. Сред възможните кандидати се споменават физикът Стивън Хокинг и математикът Алън Тюринг. B cъoбщeниeтo нa бpитaнcĸaтa цeнтpaлнa бaнĸa нe yтoчнявaт cpoĸoвeтe зa пoявaтa нa нoвaтa бaнĸнoтa. Oтбeлязвa ce caмo, чe тя щe ce пoяви cлeд 2020 гoдинa, ĸoгaтo щe бъдe пycнaтa нoвaтa бaнĸнoтa от 20 паунда. Ha нeя e изoбpaзeн xyдoжниĸът - мapиниcт Уилям Tъpнъp. B оборот вeчe ce пoявиxa пoлимepнитe ĸyпюpи c нoминaл 5 и 10 пayндa. Maтepиaлът, oт ĸoйтo ca изpaбoтeни нoвитe 5 и 10 пayндa пpeдизвиĸa гoлям cĸaндaл нa Ocтpoвa. Beгaни и пpeдcтaвитeли нa няĸoи peлигиoзни гpyпи пpизoвaxa цeнтpaлнaтa бaнĸa дa ce oтĸaжe oт тяx, тъй ĸaтo бaнĸнoти cъдъpжaт нeгoлямo ĸoличecтвo - 0,05%, твъpди мaзнини, пoлyчeни oт мecни живoтинcĸи пpoдyĸти. Бaнĸaтa yпopитo пoдчepтaвaшe, чe пoлимepнитe ĸyпюpи cлyжaт в пapичния oбopoт 2,5 пъти пo-дългo oт тpaдициoннитe xapтиeни бaнĸнoти, c ĸoeтo ce нaнacя мнoгo пo-мaлĸи щeти нa oĸoлнaтa cpeдa.", "date": "2018.11.02", "title": "Стивън Хокинг може да се появи на банкнотите от 50 паунда"}
{"url": "https://www.monitor.bg:443/bg/a/view/varnenski-iluzionist-nameri-ogromna-5-5-kilogramova-gyba-148505", "text": "Варненецът Иван Димитров – Алберт намери гъба, голяма колкото баскетболна топка, която показала на кантара тегло от 5,5 кг. Тя е открита на 22 октомври край село Паницово, област Бургас. Това е на около 100 км от Варна, съобщи Димитров в профила си в социалната мрежа, като показа и снимки от находката си. Гъбата е пърхутка и до нея имало и по-малка с тегло от около 1,5 кг. „Като я видях, не можах да повярвам, че е гъба“, споделя Димитров, като обяснява, че пърхутката няма двойник и много рядко се намира. Той е вкусвал преди години от този вид гъба и казва, че е много вкусна и няма нищо общо с другите. Обяснява още, че след като гъбата остарее, вътрешността й става на прах, откъдето идва и името й. Тогава се използва за рани, а други оцветяват ракията, която заприличва на уиски. По професия Иван Димитров е илюзионист, известен като Алберт. Интересува се още от народно лечителство и от метеорити.", "date": "2018.11.02", "title": "Варненски илюзионист намери огромна 5,5 килограмова гъба"}
{"url": "https://www.monitor.bg:443/bg/a/view/ara-malikjan-podchini-4000-s-edna-cigulka-148504", "text": "За всички, които в четвъртък вечер не са успели да стигнат до зала 1 на НДК или не са си намерили билет за разпродадения концерт на виртуозния ливанец с арменска кръв Ара Маликян, мога да опиша над двучасовия му спектакъл точно с шест думи: „Той е Фреди Меркюри на цигулката“. В тъмния му поглед, извисяващ се на 1,5 м над земята блести такава яростна сила, че може да подчини спартанска войска, докато къса намотките на лъка си. С кожен панталон и атрибути на рок звезда Ара успя да разтопи сърцата с нежни класически композиции, а веднага след това запали фитилите с арменска, еврейска и рок музика. От Бах, през Паганини, до Radiohead, саундтрака на „Криминале“ и “Kashmire” на Led Zeppelin – на пръв поглед невъзможно за комбиниране стилово разнообразие, което обаче пасна като лего блокчета в хармонично и хитро построена история за една цигулка. Цигулката на дядо му Крикор – арменец, избягал в Ливан след като геноцида избил цялото му семейство. Та дядо му никога не е свирил на възвишения инструмент, а го е използвал като реквизит да напусне Армения с един оркестър. Тази цигулка обаче белязва кръвта на рода и бащата на Ара става музикант, а след това и самия той. И свирят на точно тази цигулка – не на Амати, не на Страдивариус, а на обикновена, безизвестна, както самия Маликян казва „лоша“ цигулка. Докато между всяка композиция той разказваше по една дълга история от живота си, подправена с арменски хумор, гърба му на сцената пазиха седем музиканти от неговата кръвна група – диви и луди. На вилончелото и контрабаса/баса бяха нежните попълнения в оркестъра му. В рок изпълненията прожекторите блестяха върху щурия барабанист Ектор, който си партнираше с китарист, видимо фен на жицата, а в единия ъгъл на сцената ексцентричен тъмнокож свещенодействаше върху екзотични ударни инструменти. От двете страни на Ара подскачаха още две виртуозни цигулки. И нито един от тях не се държеше според очакванията за концерт на цигулар. Маликян обладаваше сцената с енергията си, подскачаше, свиреше легнал, на колене, във въздуха, зад барабаните, пред тях, сред публиката, а буйните му черни къдрици слагаха последния акцент в ексцентризма му. Този ексцентризъм обаче не прикриваше, а подчертаваше виртуозността на музиканта, който хваща цигулката едва 2-годишен. Публиката успя да чуе как липсата му на познания по немски му намира работа като сватбарски музикант по еврейски сватби – и то в продължение на четири години, как бил изгонен от турнето на Бой Джордж, как измислил цяла история за лютиер на име Алфредо Равиоли, за да не го гледат колегите с лошо око, че свири на проста цигулка, как прякорът на дядо му бил „Танцьорът“, но никой никога не го е виждал да танцува, дори не го е чувал да говори, как сестра му слушала само рок, но той чул Led Zeppelin едва като отишъл в Лондон, как имитирал походката на Джон Траволта и т.н. Едно достойно обемна част в шоуто му беше посветена на авторските му композиции, които публиката като че ли прие най-радушна с нестихващи аплаузи, а това видимо погъделичка самочувствието на музиканта и го накара да навири доволно дългата си брада. Малко на брой, но сред най-силните моменти бяха и сериозните теми в концерта. Едната беше озаглавена „1915“ и вдъхновена от страшната реалност на войната, невинните жертви и арменския геноцид, а другата – раждането на сина му Кайро преди 4 години, за който композира „Валсът на Кайро“. След цялото това чудо, което сътвори, и което ако се беше случило през 60-те в Америка властите щяха да забранят на властите да го снимат от кръста на долу, както Елвис, публиката остана 15 минути на крака и с бурни аплаузи си изпроси не един, а два биса. Освен невероятната си музика, Ара Маликян подари на българите в залата още една доза смях и обещание да се върне с репертоар от български фолклор.  ", "date": "2018.11.02", "title": "Ара Маликян подчини 4000 с една цигулка (ГАЛЕРИЯ)"}
{"url": "https://www.monitor.bg:443/bg/a/view/otkriha-obesena-mlada-francuzojka-v-lovech-148502", "text": "Млада французойка е открита обесена в Ловеч. 23-годишната жена е намерена висяща на кабел в близост до сградата на областната администрация. Наблизо бил и мобилният й телефон, съобщи БНР. По първоначална информация чужденката пристигнала в града със свой приятел предния ден. До полунощ двамата били в местно заведение. Предстои да й бъде извършена аутопсия, която да установи кога и как е настъпила смъртта ѝ, както и дали има следи от насилие. Полицията работи и по двете възможни версии - самоубийство и убийство. Направен е оглед на мястото на инцидента. В момента се провеждат разпити. Извършва се проверка за наличие на записи от камери за видеонаблюдение в района. За случая е уведомено и Министерството на външните работи.", "date": "2018.11.02", "title": "Откриха обесена млада французойка в Ловеч"}
{"url": "https://www.monitor.bg:443/bg/a/view/razkriha-tajnata-na-postrojavaneto-na-egipetskite-piramidi-148500", "text": "Учени от Франция и Великобритания откриха устройство, с което древните египтяни вероятно са построили пирамидите си. Археолози откриха в кариера в Хатнуб, където древните египтяни са добивали алабастър, 4500-годишни следи от рампа за повдигане на многотонни каменни блокове, съобщи Сайънс алърт. Алабастър се използва за създаване на скулптури, съдове, саркофази, както и за облицовка на стени и подове в храмове. Древните египтяни го добивали в кариери в Хатнуб, северно от Луксор. Макар да е неизвестно как са били пренасяни тежките алабастрови камъни, учените смятаха, че за целта са били използвани рампи - наклонени площадки с допълнителни инженерни приспособления. Сега учени от университета в Кайро и британски специалисти установиха, че системата за повдигане на блокове в Хатнуб включвала централна рампа, обградена от две страни със стълби. В скалата имало отверстия, в които били поставени дървени стълбове. Строителните камъни били пренасяни с дървени шейни, а стълбовете имали роля на скрипец. Древните египтяни опъвали въжетата и премествали камъни по рампата под ъгъл 20 градуса. По мнението на археолозите, подобна система е била използвана и в други кариери. Учените заключили, че древната рампа е съществувала до управлението на фараона Хеопс, когато била построена Великата пирамида в Гиза. Междувременно египетското министерство по въпросите на паметниците на културата оповести, че втората от прочутите три големи пирамиди в Гиза ще започне да приема посетители след продължили около два месеца реставрационни работи, предаде АП. В комюнике на министерството се уточнява, че пирамидата на Хефрен - една от трите големи пирамиди в Гиза, южно от Кайро, ще приема посетители от четвъртък. Реставрационните работи обхващат стълбище, водещо към пирамидата, коридорите й и погребалната й камера, както и смяна на системата от осветителни тела във вътрешността й. От министерството поясниха, че предстои третата голяма пирамида в Гиза, тази на Микерин също да бъде затворена за посещения, за да може и в нея да бъдат извършени реставрационни работи. Пирамидите в Гиза са обявени от ЮНЕСКО за част от световното наследство.", "date": "2018.11.02", "title": "Разкриха тайната на построяването на египетските пирамиди"}
{"url": "https://www.monitor.bg:443/bg/a/view/toto-pechalbi-tiraj-87-148503", "text": "„6 от 49“: Числа – 3, 25, 27, 31, 34, 49. Печалби: 6 – няма, 5 – 3 по 7694,40 лв., 4 – 373 по 61,90 лв., 3 – 7756 по 4,10 лв. ДЖАКПОТ: 3 412 510,95 лв.  Числа – 1, 14, 15, 16, 27, 37. Печалби: 6 – няма, 5 – 1 по 8854,90 лв., 4 – 152 по 58,30 лв., 3 – 2667 по 4,70 лв. ДЖАКПОТ: 348 909,81 лв.  I теглене: 3, 7, 12, 15, 30. Печалби: 5 – няма, 4 – 222 по 132,70 лв., 3 – 6277 по 6,00 лв. II теглене: 2, 9, 21, 22, 26. Печалби: 5 – няма, 4 181 по 162,70 лв., 3 – 5631 по 6,70 лв. : Числа – 16, 17, 27, 37, 43; Зодия 11 – водолей. Печалби: 5+1 – няма, 5 – няма, 4+1 – няма, 4 – няма, 3+1 – 17 по 100,00 лв., 3 – 186 по 10,00 лв., 2+1 – 175 по 5,00 лв., 1+1 – 1029 по 1,50 лв., 2 – 2385 по 0,80 лв., 1 – 1654 по 1,00 лв. ДЖАКПОТ: 3 000 000,00 лв.  Гадина 46, месец 3, дата 9, ден 5. Печалби: I група – няма, II група – 2 по 436,10 лв., III група – 1 по 348,90 лв., IV група – 4 по 54,50 лв., V група – 4 по 54,50 лв., VI група – 8 по 21,80 лв., VII група – 15 по 14,50 лв., VIII група – 23 по 7,60 лв., IX група – 57 по 4,60 лв., X група – 81 по 3,80 лв., XI група – 159 по 2,20 лв., XII група – 196 по 2,20 лв., XIII група – 471 по 1,90 лв., XIV група – 1231 по 1,20 лв., XV група – 2136 по 1,10 лв. ДЖАКПОТ: 22 027,73 лв. Печалба Игра Фиш № Район Форд Фиеста 6/49 32881854 Созопол 5000 лв. 5/35 119464833 София 5000 лв. 5/35 108662645 София", "date": "2018.11.02", "title": "Тото печалби, тираж №87"}
{"url": "https://www.monitor.bg:443/bg/a/view/vylci-izjadoha-15-koncheta-v-dupnishko-148508", "text": "Глутница вълци изядоха 15 кончета в дупнишкото село Бистрица, алармират потърпевши животновъди. Липсата на животните е установена през последните няколко дни от стопаните им. „Голяма част от хората пускат животните си на паша в планината. Тук не говорим за безстопанствени коне, а за такива, за които се полагат грижи. Животните са били нападнати в района на „Беж бунар“ и „Пазар дере“ над Бистрица“, обясни кметът на селото Кирил Огненски. По негови думи в районът имало засилено присъствие на вълци, като през зимните месеци те дори слизали и до къщите на хората. Не били малко и нападнатите овце и кози през изминалата зима. „Най-вероятно вълците идват от района на Национален парк „Рила“ Там обаче ловът е забранен и няма как местните авджии да се справят с набезите на хищниците“, коментират жители на Бистрица. Само преди по-малко от месец глутница вълци нападна стадо с овце в района на невестинското село Ваксево. Тогава хищниците успяха да отмъкнат две животни от стопанството на 78-годишен жител от селото.  ", "date": "2018.11.02", "title": "Вълци изядоха 15 кончета в Дупнишко"}
{"url": "https://www.monitor.bg:443/bg/a/view/ivancheva-i-petrova-ostavat-zad-reshetkite-148507", "text": "Бившата кметица на столичния район \"Младост\" Десислава Иванчева и нейната заместничка Биляна Петрова остават в ареста. Това е решил Специализираният апелативен съд на закрито заседание в четвъртък, съобщи Нова телевизия. В средата на октомври магистратите от Спецсъда поставиха двете да бъдат пуснати под домашен арест, но прокуратурата протестира. По-леката мярка е взета само срещу другия екскмет на \"Младост\" Петко Дюлгеров. Той е сочен за посредник в схемата за получаване на подкуп, за което тримата задържани през април отговарят пред темида. Според обвинението парите, намерени в колата на Иванчева при показния арест в центъра на София, били поискани от строителния предприемач Александър Ваклин, за да бъде придвижена негова преписка за строеж. В петък Дюлгеров отказа да коментира дали и той е \"светнал\" с белязани пари, познава ли Ваклин и как са организирани срещите им. \"Всичко ще стане ясно\", лаконичен бе Дюлгеров. Прокуратурата пък обяви, че вече е внесла протест срещу неговото освобождаване под домашен арест. По време на заседанието по делото в петък Иванчева и Петрова за пореден път заявиха, че арестът им е с цел да се допусне застрояването на \"Младост\". На последното съдебно заседание по делото ключов свидетел промени показанията си. Тогава арх. Румен Русев обяви, че не си спомня Иванчева да му е оказвала натиск и да е казвала, че ще се придвижват преписки само, ако се правят градинки в района.", "date": "2018.11.02", "title": "Иванчева и Петрова остават зад решетките"}
{"url": "https://www.monitor.bg:443/bg/a/view/bylgari-vyv-viena-razkazvat-istorijata-na-dean-ot-plovdiv-s-kartini-148498", "text": "Българи от Виена разказват историята на 10-годишния Деан Юруков от Пловдив с картини. Идеята за благородната инициатива е на Иван Карчев, Христо Занечев и на художничката Елена Терзийска, които от години живеят в Австрия. Елена е решила да дари средствата от продажбата на една голяма своя картина на малчугана от Пловдив, който има нужда от ежедневни рехабилитации и грижи. Малкият голям герой от Пловдив е роден с рядкото ортопедично заболяване артрогрипоза, което в неговия случай е засегнало ставите и мускулите. В България момченцето е претърпяло над 15 операции от своята 7-месечна до 5-годишна възраст. По-късно се оказало, че не е имало нужда от тях, разказва майката на Деан – Цветелина Юрукова. „Мамо, нали аз съм като всички останали деца?”. Този въпрос започнал да задава често Деан на майка си, която нито за миг през последните 10 години не е помислила да изостави своето специално дете. Ходенето по мъките на семейството започнало, когато малчуганът бил бебе. Лекарите установили, че малкият е роден с липсващи мускули на ръцете и недоразвита мускулатура на цялото тяло. Вроденото заболяване „артрогрипоза” има над 400 разновидности, като е изключително рядко. „Едно с едно няма еднакви деца. Увредени са им ставите, мускулите, сухожилията. В по-тежките форми има увреждане на вътрешни органи и умствени увреждания. За съжаление и у нас вече има доста деца, които са предимно на възрастта на Деан и са от различни градове в страната, родени с това заболяване”, казва Цветелина. Тя е спряла да брои колко пъти Деан е лягал под скалпела отдавна. Особено, след като се е оказало, че заболяването не се лекува с оперативни интервенции. През 2014г. семейството отишло във Виена за преглед и консултации как да бъде продължено лечението на момченцето. „Във Виена ортопедът, когато ни каза :\"Защо се съгласихте, това заболяване не се лекува оперативно?\", ми се скъса сърцето. Неговите операции започнаха на 7-месечна възраст и продължиха горе-долу до 5-годишна възраст. И накрая ми казаха, че не е имало нужда”, разказва майката. Именно австрийските лекари предложили на семейството на Деан да бъдат слагани ортези на краката и на ръцете. И малчуганът е проходил, опровергавайки становища, че трябва да бъде в инвалидна количка и да спи на декубитален дюшек. „Без ортези той няма шанс да ходи. Слагаме и ортези на ръцете, които са му много криви. Ръцете не ги движи, защото няма мускулатура. Не може да яде сам, да се почеше, няма никакви елементарни хигиенни възможности сам да се обслужва. Единствено си намери начин да пише, тъй като е вече в 4-клас и ходи в общообразователно училище. Сам си намери начин да пише с двете ръце. С две ръце държи химикалката. Това е по-добрият вариант, защото като беше бебе един доктор ни каза: \"Вижте какво, вие трябва да започнете да го учите да пише с устата, да се храни с краката”, обяснява майката на Деан. Тъй като Деан расте, трябва да пътува до Виена на всеки 3-4 месеца. Лекарите там напасват, разширяват или сменят ортезите на краката и на ръцете му, съобразно размерите му. Правят корекции в зависимост от растежа на детето. „Аз съм благодарна, че до момента голяма част от разходите се поемат от Фонда за лечение на деца. Не съм от тези родители, които могат да се оплачат от работата на фонда. Нашите разходи основно в момента са за рехабилитация и за поддържаща терапия, като хранителни добавки, които да помагат за растежа на мускулите. Той има нужда от ежедневна рехабилитация, от плуване, което се опитваме да е във вид на игра. Правим я тук, в България”, обяснява Цветелина. Тя не крие притесненията си дали Фондът ще продължи да финансира лечението на детето й след Нова година, когато ще премине под шапката на НЗОК. Казва, че сумите за пътуванията до Виена, за лекарските прегледи там и за новите ортези са непосилни за семейството й. „Не е ли Фондът, не смея да мисля от догодина какво ще се случва. Ортезите за краката са между 10 и 11 000 евро, а за ръцете са му 6 000 евро. За всяка корекция се плаща. В зависимост от това какво се коригира, отиват между 1000 и 2000 евро. И билети, и престой, и храна, защото трябва да сме там по минимум една седмица, докато му напаснат шините. Следват проби, зачервявания на кожата понякога, защото всичко е излято по крака. Когато му правиха новите ортези, му взеха гипсови отливки. След две седмици се ходи пак, вече със суровия вид на шините и се почват тестове след тестове”, разказва майката. За рехабилитация на месец отиват около 500-600 лева, осигуряването на които също е трудно за семейството. Именно заради това Цветелина е изключително благодарна на Елена Терзийска и на българите във Виена, които са се обединили около каузата на Деан. „Да подарим изкуство за една добра кауза“, е името на дарителската инициатива на българите във Виена, разказа за „Монитор” художничката Елена Терзийска. Тя обясни, че по време на първата си изложба във Виена на свои картини, е решила едно от големите и хубави платна на стойност 1700 евро да бъде дарено за Деан. Тъй като картината тогава не се е продала, е била обявена онлайн. Идеята на художничката е, ако всеки българин, живеещ в Австрия, дари по 15 евро за тази картина, средствата за нея ще бъдат събрани и преведени по банковата сметка на Деан. Откупената по този начин картина пък ще може да бъде изложена или в българската църква във Виена, или на друго любимо място за общността там. До картината ще бъдат изписани и как картината е била продадена, и историята на малкия голям герой Деан. И въпреки вродените увреждания той не се предава, разказва още майка му. Момчето ходи на плуване и още на първия си турнир печели медал. На 25 ноември му предстои второ състезание в София, за което се подготвя. С помощта на ортезите и на виенските лекари Деан не само е проходил, но е и изправил ъгъла на коляното си с 20 градуса. Това, според медиците в чужбина, е достойно да влезе в учебниците по ортопедия. Сънародниците ни в Австрия са поставили и кутии за дарения в българска винарна и във фирма за осветителни тела във Виена.   Банка Пиреос България В лева: BIC: PIRBBGSF BG94PIRB91704604089150 В евро: BIC: PIRBBGSF BG16PIRB91704602454552", "date": "2018.11.02", "title": "Българи във Виена разказват историята на Деан от Пловдив с картини"}
{"url": "https://www.monitor.bg:443/bg/a/view/bum-na-svobodni-rabotni-mesta-v-bdj-tyrsjat-rabotnici-v-dupnica-148490", "text": "Бум на свободни работни места в „БДЖ-Пътнически превози“ ЕООД накара ръководството на компанията да търси кадри в Дупница. С писмо до кмета на общината инж. Методи Чимев, от железопътната компания отправят молба за сътрудничество и привличане на кадри. \"На всички кандидати, които не притежават необходимата квалификация сме готови да поемем обучението. Отделно от това през този период ще им бъде подсигурена издръжка в размер на минимална работна заплата и безплатно пътуване от и до дома, а след приключване на обучението ще бъдат незабавно назначени\", допълват в информацията от БДЖ. Свободните работни места са за - локомотивен машинист, помощник-машинист, ръководител движение, електротехници, шлосери по ремонт на локомотив и вагони, маневрист, стрелочник, кондуктори, техник-механик, ревизор на вагони, заварчици, работници по ремонт и други. \"Освен трудов договор, кандидатите ще получават социален пакет - сума срещу ползване на отпуск, ваучери за храна, достъп до бази за спорт, отдих и туризъм на преференциални цени, безплатно пътуване в цялата жп мрежа\", допълват от ръководството на компанията. За привличането на кадри, стартира и стипендиантска програма, както за завършили, така и за обучаващи се като им се поема семестриалната такса или изплащат стипендии.", "date": "2018.11.02", "title": "Бум на свободни работни места в БДЖ, търсят работници в Дупница"}
{"url": "https://www.monitor.bg:443/bg/a/view/satelit-shte-zasicha-avtomobilite-bez-vinetka-148491", "text": "Превозните средства без платена пътна такса ще бъдат засичани със сателит. Чрез технологията ще бъдат засичани и нарушения на пътя, стана ясно от думите на инж. Веселин Давидов, член на Управителния съвет на Агенция „Пътна инфраструктура“. Контролът на пътя ще се осъществява от 100 автомобила на АПИ, както и от контролните органи на „Пътна полиция“ и граничните власти. В момента около 70% от приходите от винетки са от леките автомобили, а с тол системата ще се въведе по-справедлив модел за таксуване при ползването на пътната мрежа, защото тежкотоварните превозни средства амортизират най-много инфраструктурата. Давидов подчерта, че от 1 януари 2019 г. се преминава от хартиена към електронна винетка за леките автомобили като цените не се променят. Годишната винетка е 97 лв., тримесечната - 54 лв., месечната 30 лв., а седмичната 15 лв. Новост е уикенд винетката, която ще е валидна от обяд в петък до полунощ в неделя. Предложената цена е 10 лв. От началото на следващата година до 16 август превозните средства над 3,5 тона също ще ползват електронна винетка, а след средата на август ще се премине към тол за изминато разстояние. В момента консултантът от Световната банка и експертите продължават работа по обхвата за таксуване на пътната мрежа и размера на тарифите, каза инж. Давидов в ефира на Нова ТВ. Предвидената компесаторна такса за неизрядните шофьорите на товарни автомобили над 12 тона ще бъде 70 лева, за ППС до 12 тона - 50 лв., а за леките автомобили 30 лева. „Компенсаторните такси, които се въвеждат са масова практика в страните от Централна и Западна Европа и имат предварително възпитаващ ефект. Контролът за винетките ще бъде изключително завишен и ще прихваща над 99% от потока“, посочи инж. Давидов.", "date": "2018.11.02", "title": "Сателит ще засича автомобилите без винетка"}
{"url": "https://www.monitor.bg:443/bg/a/view/bylgarija-e-na-chelnite-mesta-po-seksualen-trafik-na-jeni-148492", "text": "България все още продължава да е на едно от челните места в региона по трафик на млади момичета с цел сексуална експлоатация. Това съобщи председателят на комисията по сигурността в НС Цветан Цветанов на конференция за противодействие и превенция на трафик на хора, която се провежда във Великотърновския университет. Според Цветанов основният проблем бил, че повечето от жертвите на този вид трафик на хора, така си и оставали неидентифицирани. „В последнте години сме направили така, че законодателството да бъде променено в повишаване на наказанията в тази посока. Сега върви на съгласуване и наредба в Министерството на правосъдието. Защото трябва да бъде ясен регламентът, когато едно лице бъде експлоатирано, когато сводникът генерира сериозен финансов ресурс, когато след това бъде осъден и му бъде отнето имуществото, натрупано от експлоатацията на това момиче. Тогава жертвата да може чрез механизмите на държавата да бъде обезщетена с част от тези средства, които се отнемат в полза на държавата. Сега жертвата трябва да си търси правата по съдебен път. Трябва да има ясен механизъм как част от тези средства да отиват към жертвата, която е преживяла този кошмар”, обясни Цветанов. Той каза още, че правителството е дало възможност в проектобюджета за 2019 г. да има 116 млрд. лв. за преразпределение между секторнте политики. „Това, което държавата прави е в проектобюджета да бъдат предвидени повече разходи в размер на 5,5 млрд. лв. и същевременно за всяка една от секторните политики да има сериозно предоставяне на повече средства. И това, което е изключително важно, фонд работна заплата 1,1 млрд. ще бъдат дадени само за възнагражденията в бюджетната сфера. Това, което ще се даде в сферата на здравеопазането са близо половин милиард. За образованието – половин милиард, от които 300 млн. ще отидат за възнагражденията на българските учители, където увеличените на заплатите и с 20 %”, каза Цветанов. Той обясни още, че на този етап не предстои предоговаряне на коалиционните отношения в управлението, тъй като нямало различия между коалиционните партньори. А за случилото се в Агенцията за българите в чужбина той отговори: „Това е силата на едно управление, когато има политическа воля да се реализират всички случаи, в които има достатъчно данни за съмнения за корупция. Когато има подобни сигнали не трябва да се спират подобни разработки политически и да се гарантира, че ще бъдат защитени извършващите тези деяния. Краси Каракачанов нито е осуетявал действия а е винаги затова да има справедливост и там, където има и най-малките съмнения, да се правят веднага съотетните проверки”, категоричен бе Цветан Цветанов.", "date": "2018.11.02", "title": "България е на челните места  по сексуален трафик на жени"}
{"url": "https://www.monitor.bg:443/bg/a/view/obvinenijat-v-ubijstvoto-na-baba-rajme-s-invalidna-kolichka-v-syda-148496", "text": "Обвиненият в убийството на 68-годишната Райме Х. Джелял Юсеинов влезе на днешното разпоредително заседание в Окръжния съд в Русе с инвалидна количка. Възрастната жена бе убита на 11 май м.г. в дома си в русенското село Голямо Враново, след като отказала интимна близост на 66-годишния тогава свой съселянин Джелял. Докато очакваше в ареста насрочване на делото, пенсионерът получи инсулт и бе освободен под парична гаранция. Въпреки влошеното му здраве, лекарите са преценили, че състоянието му позволява да се яви в съда и да даде показания по делото. На днешното разпоредително заседание съдията забрани на репортерите да правят снимки. То бе отложено за трети път, след като стана ясно, че трима свидетели не са били редовно призовани. Те живеят в чужбина и бе потърсено съдействието на близките на убитата, за да се върнат в България и да получат призовките си. Определена бе нова дата - 19 ноември. Според обвинителния акт на 11 май м.г. пенсионерът отишъл при вдовицата Райме, която живеела сама в края на селото, и поискал от нея близост. Жената го изгонила, но Джелял се върнал вечерта и пак настоял за секс. Тъй като Райме се съпротивлявала, й нанесъл няколко удара с дървено столче по главата, след което я удушил и избягал. Задържан е на следващия ден и е направил пълни самопризнания. Установено бе, че преди да случи престъплението отправял сексуални намеци и към други жени от селото.", "date": "2018.11.02", "title": "Обвиненият в убийството на баба Райме  с инвалидна количка в съда"}
{"url": "https://www.monitor.bg:443/bg/a/view/sa-sht-skluchvat-mir-s-kitaj-148493", "text": "Президентът на САЩ Доналд Тръмп е възложил на кабинета си да разработи проект за евентуално търговско споразумение с Китай, информира Блумбърг. Тръмп иска да постигне споразумение с китайския президент Си Цзинпин на срещата на върха на Г-20, която ще се проведе по-късно този месец в Аржентина. Той е възложил на ключови представители на администрацията да започнат да разработват евентуални условия на споразумението, посочват четирима източници. Желанието за постигане на споразумение е било провокирано от телефонния разговор със Си вчера, уточняват източниците. Тръмп определи разговора като \"дълъг и много добър\" и в туит посочи, че дискусията им за търговия \"върви добре\". Президентът е поискал от ключови министри да възложат на служителите си да разработят евентуална сделка, която да даде сигнал за примирие в ескалиращия търговски конфликт. В съставянето на плана участват множество правителствени служби, допълват източниците.", "date": "2018.11.02", "title": "САЩ сключват мир с Китай"}
{"url": "https://www.monitor.bg:443/bg/a/view/kremylski-trolove-razpalvali-fobija-sreshtu-isljama-v-twitter-148489", "text": "Във Великобритания експерти направиха анализ на активността на интернет ползвателите, свързани с петербургската „фабрика за тролове“, работеща за интересите на Кремъл. Анализаторите стигнали до извода, че руските „тролове“, използващи акаунти в Twitter, най-често разпалвали религиозна ненавист и фобия срещу исляма, предаде Би Би Си. Английските експерти установили, че интернет провокаторите почти не се интересували от Brexit. Споменатите изводи се съдържат в доклада на аналитическия център Demos, публикуван в четвъртък. експертите на центъра изучили съдържанието на 9 млн. туита, пуснати в акаунти, свързани с петербургската „фабрика за тролове“. Оказало се, че по-голямата част от постовете в социалната мрежа засягат темата за исляма.  В предишното изследване на  Demos се споменаваше, ме публикуваните в Twitter съобщения от канала, свързани с руските интернет провокатори, е имало много гласове с агитация „за“ Brexit. Британските експерти съзряха интересна особеност у „троловете“, които първоначално се маскирали като аполитични ползватели, които първите години писали не за политика, а за фитнес и физкултура. След терористическите атаки в Англия миналата година, те обаче започнали да пишат по-активно в социалните мрежи на по-сериозни теми. Според анализаторите, десетте най-популярни твитове, публикувани в периода март-юни 2017 г., били посветени на исляма.  Едни от постовете гласял: „Напомняне: кметът на Лондон Садик Хан е бил адвокат на осъдения по делото за нападенията на 11 септември Закариас Муссауи и е свързан с глобалното ислямско движение“.           „Враждебните страни са намерили слабото място на нашата демокрация, а именно – средствата за масова информация“, посочва представителят на центъра Demos Алекс Красодомски-Джонс, цитиран от Би Би Си. Пресата припомня, че в последно време компаниите Twitter и Facebook полагат колосални усилия за изобличаването на фалшиви акаунти в социалните мрежи, които разпространяват лъжлива информация. Неотдавна от Facebook съобщиха, че се изтрили общо 82 страници, свързани с Иран, в които се публикували мемове с политическо съдържание.  ", "date": "2018.11.02", "title": "Кремълски „тролове“ разпалвали фобия срещу исляма в Twitter"}
{"url": "https://www.monitor.bg:443/bg/a/view/zashtitnik-na-levski-aut-do-kraja-na-sezona-148495", "text": "Кошмарна новина в лагера на \"Левски\" след отпадането от \"Черно море\" за Купата на България. Централният бранител Холмар Ейолфсон е аут до края на сезона.  Футболистът мина медицински прегледи, след които стана ясно, че е със скъсани връзки и менискус на дясното коляно. Националът на Исландия се контузи в самото начало на стадион \"Тича\" , като беше изнесен на носилка. Още тогава стана ясно, че травмата на бранителя е сериозна, но сега прогнозите бяха потвърдени. Холмар ще претърпи операция, като ще бъде извън игра минимум шест месеца, като се очаква да започне пълноценни тренировки, ако всичко е наред, чак през лятната подготовка на 2019 година.", "date": "2018.11.02", "title": "Защитник на \"Левски\" аут до края на сезона"}
{"url": "https://www.monitor.bg:443/bg/a/view/prodajbite-na-smartfoni-nadolu-s-6-148494", "text": "Продажбите на смартфони в света в периода юли-септември са намалели с 6% до 355,2 милиона заради по-ниското търсене в Китай, сочи анализ на International Data Corporation (IDC). В най-голямата комунистическа държава покупките на мобифоните-компютри за първото полугодие са намалели с цели 11%. Спадът в света продължава четвърто поредно тримесечие. Най-големият доставчик на смартфони в света Samsung за между началото на юли и края на септември е продал 13,4% по-малко устройства, в сравнение със същия период на миналата година. Така делът на корейският производител на пазара е намаляла от 22,1% на 20,3%. Американската Apple за третото тримесечие продала 46,9 млн. смартфона, което е с 0,5% повече на годишна база и делът й на пазара нараства от 12,4% на 13,2%. Huawei обаче прави бум в доставките на пазара с ръст от 21,2%, до 34,3 млн. смартфона и делът й се увеличава от 7,5% до 9,7%. От IDC смятат, че пазарът на смартфони по света ще се върне към повишение догодина.", "date": "2018.11.02", "title": "Продажбите на смартфони надолу с 6%"}
{"url": "https://www.monitor.bg:443/bg/a/view/sa-sht-pozvoljava-vremenno-na-8-strani-da-kupuvat-bez-sankcii-iranski-petrol-148497", "text": "САЩ няма да налагат санкции на 8 страни, купувачи на ирански петрол, съобщи Bloomberg. Сред тях са Индия, Япония и Южна Корея. Медията се позовава на анонимен източник от администрацията на президента Доланд Тръмп. Мярката обаче е временна и Вашингтон се надява, че в следващите месеци след налагането на санкциите срещу Техеран, което се очаква да стане на 5 ноември, страните ще намаляват покупките си на суровината от Ислямската република. Според експерти Тръмп се е съгласил да разреши доставките на нефт от Иран, за да не се допусне рязък скок на цените на черното злато. Очаква се, че официалният списък на всички 8 държави, на които временно няма да се налагат икономически санкции за вноса на ирански нефт, ще станат известни именно в понеделник.", "date": "2018.11.02", "title": "САЩ позволява временно на 8 страни да купуват без санкции ирански петрол"}
{"url": "https://www.monitor.bg:443/bg/a/view/teodora-petkova-ot-1-maj-2019-g-stava-shef-na-uni-kredit-bulbank-148487", "text": "Надзорният съвет на УниКредит Булбанк одобри Теодора Петкова да поеме позициите на председател на Управителния съвет и главен изпълнителен директор на УниКредит Булбанк. Промяната ще влезе в силa на 1 май 2019 г. след получаване на необходимите регулаторни одобрения от БНБ. Теодора Петкова е член на УС и главен риск директор на УниКредит Булбанк. Тя е председател на Кредитния съвет на банката, на Комитета по провизиране и реструктуриране и член на Кредитния комитет. Започва кариерата си в банката като кредитен анализатор през 2002 г. и става старши мениджър на екипа за корпоративно кредитиране през 2007 г. От 2009 до 2015 г. Теодора е директор на управление „Кредитен риск“, а от септември 2015 г. е директор на Международния център в „Корпоративно, инвестиционно и частно банкиране“. Теодора Петкова има многогодишен опит като член на Борда на директорите на УниКредит Факторинг. Тя е магистър по финанси от УНСС и има Global Executive MBA от Carlson Business School на University of Minnesota и от Vienna University of Economics and Business.", "date": "2018.11.02", "title": "Теодора Петкова oт 1 май 2019 г. става шеф на УниКредит Булбанк"}
{"url": "https://www.monitor.bg:443/bg/a/view/trymp-nakaral-vsichki-da-uvajavat-sa-sht-148478", "text": "Президентът на Съединените американски щати Доналд Тръмп заяви, че Русия, Китай и останалите страни са започнали да уважават САЩ, а много световни лидери го поздравяват за постигнатите успехи. \"Отново ни уважават. Дори не сте и помислили, че някога ще чуете това. Те ни уважават, Китай ни уважава, всички, Русия ни уважава. Всички уважават САЩ. Всички те уважават това, което постигнахме\", отбеляза американският държавен глава в реч пред свои привърженици в щата Мисури. \"Много от лидерите са изключителни хора — някои ми допадат, други - не. Всеки един от тях обаче идва при нас и казва: \"Господин президент, поздравявам ви с постигнатото за тази страна. Това, което направихте за икономиката, е невероятно\", добави още Тръмп. Няколко дни преди междинните избори в САЩ американският президент обяви, че иска да промени разпоредбите, така че хората, които влизат нелегално в САЩ, да не могат след това да искат убежище и да живеят свободно в страната, докато се разглежда случаят им. В изявление пред репортери в Белия дом Тръмп заяви, че \"мигрантите, които искат убежище, ще трябва да се явят, както предвижда законът, на пунктовете за влизане в страната\". Тези, които нарушават американските закони и влизат нелегално в страната, вече няма да могат \"неоснователно\" да претендират за автоматично приемане в САЩ. Ще ги държим по-дълго време, ако се налага, добави президентът и уточни, че семействата ще бъдат държани заедно. Американският закон за имиграцията предвижда, че всеки имигрант може да поиска убежище, независимо дали я влязъл в страна чрез официален пункт, отбелязва Ройтерс. Тръмп обеща, че другата седмица ще издаде указ за имиграцията и обвини мигрантите, че злоупотребяват с американската система за предоставяне на убежище и се \"подиграват\" на имиграционните закони, предаде АП. Тръмп е обвиняван, че разпалва напрежение на расова основа с кампанията си срещу нелегалната имиграция. По време на предизборната си кампания през 2016 г. той отправи нападки срещу мюсюлманите и мексиканците. Президентът отрича неоснователно да всява паника и казва, че иска страната да приема мигранти с квалификация и умения, а не разчитащи на социалната система. Мигрантите без документи отнемат ценни ресурси от най-бедните американци, които имат нужда от тях, каза Тръмп и заяви, че заради недобрата охрана на границата в САЩ влизат наркотици и опиоиди. Тръмп започна тази седмица да разполага войници в райони близо до границата с Мексико и каза, че може да изпрати общо до 15 000 войници по границата. Републиканците и привържениците му приветстваха разполагането им, но критиците му казват, че той изкуствено създава криза, за да повиши избирателната активност на съпартийците си, отбелязва Ройтерс. В отговор на журналистически въпрос дали военните ще отриват огън по нелеганите мигранти, Тръмп отвърна: \"Надявам се, че не\".   Президентът заяви обаче, че е казал на военните, че ако мигрантите се опитат да ги замерят с камъни, те трябва да действат така, все едно камъните са \"пушки\", предаде АП. Тръмп каза също, че ще създаде големи палаткови градчета, в които да бъдат държани всички, влизащи през границата, включително искащите убежище. В момента обаче в центровете за задържане няма достатъчно място, отбелязва АП и припомня, че няколко колони от мигранти от Централна Америка бавно се движат на север, към Щатите. \"Тези незаконни колони няма да бъдат пуснати в САЩ и трябва да се върнат обратно\", заяви Тръмп. \"Спираме хората на границата. Това е нашествие\", каза президентът.", "date": "2018.11.02", "title": "Тръмп накарал всички да уважават САЩ"}
{"url": "https://www.monitor.bg:443/bg/a/view/zam-ministyr-jeni-nacheva-podavani-sa-desetki-signali-za-zabaveno-lechenie-na-deca-v-chujbina-148486", "text": "Фондът за лечение на деца ще премине към Националната здравноосигурителна каса (НЗОК). Това съобщи заместник-министърът на здравеопазването Жени Начева, която е и председател на Надзорния съвет на касата. В последните години са подавани редица сигнали, които са се отнасяли до работата му, допълни тя. По думите й екипът на НЗОК е изключително компетентен, обработва цялата информация, свързана с издаване и обработка на формулярите без напрежение и в срок. Заместник – министър Начева увери, че се предвижда преходен период, в който ще се осигури плавен преход между Фонда за лечение на деца и касата. Управителят на каса д-р Дечо Дечев заяви, че след преминаването на фонда към институцията ще се гарантира по-ефективно изразходване на парите. По думите му през 2017 година. 46% от формулярите за лечение на деца в чужбина са постъпили в касата без ясна оферта за цената на лечението. След преминаването на фонда към здравната каса се предвижда разходите за път, престой и преводачи на придружителите на деца да са за сметка на бюджета, а не да влиза в сумата за лечение, както е сега. Струва ми се, че притесненията и критиките срещу промяната идват от една група, която има интерес практиката с транспорт, преводачи и престой в чужбина да продължи, заяви управителят д-р Дечо Дечев. Същевременно ще се закрие и обществения съвет на Фонда за лечение на деца, като решенията ще се издават от експертите към НЗОК. Предложението за промяна е заложено в проектобюджета на касата за следващата година. Ще бъде създадена и Агенция за медицински надзор, която ще бъде второстепенен разпоредител с бюджет към Министерството на здравеопазването. От МЗ обясниха, че целта е всички административни режими, свързани с регистрация или разрешаване за извършване на лечебна дейност на всички болници. Парламентът и всички политически сили поискаха от нас бързи реформи в системата, средствата да се разходват по-ефективно и прозрачно. Затова предлагаме промени в поредица закони, посочи зам.-здравният министър Жени Начева. Тя припомни, че през 2019 г. общите разходи за здравеопазване са в размер на 5 256 700, 0 хил. лв. или 4,5% от БВП, като ръстът на средствата е 545 млн. лв., от които 53 млн. лв. са по бюджета на МЗ за дейности и политики.", "date": "2018.11.02", "title": "Сливат Фонда за лечение на деца с НЗОК"}
{"url": "https://www.monitor.bg:443/bg/a/view/mihaela-fileva-smenja-poli-genova-v-glasyt-na-bylgarija-148480", "text": "Поп певицата, в чиято запазена марка се превърна 24-каратовата усмивка – Михаела Филева ще седне на един от емблематичните червени столове в търсенето на следващия голям талант в „Гласът на България“. Четирикратната носителка на титлата „БГ изпълнителка на годината“ ще заеме мястото на Поли Генова в панела на оценяващите. Останалите членове на журито обаче остават същите – Влади Ампов – Графа, Иван Лечев и Камелия. Водещи отново ще бъдат PavelL & Venci Venc'. „Присъединяването на успешен млад изпълнител като Михаела Филева към звездите на „Гласът на България” е естествено продължение на поредицата от успехи и еуфория, които предизвикаха последните издания на шоуто. Тя ще придаде нова динамика в треньорския състав и ще направи битката за таланти още по-оспорвана и забавна”, коментира Ангелина Белчева, мениджър „Локални продукции“ на bTV и продуцент на „Гласът на България”. „Познавам Михаела като музикант и вярвам, че нейната лична история и енергията, която излъчва, ще вдъхновят младите талантите да покажат най-доброто от себе си на сцената на „Гласът на България“ и ще им помогне да повярват в мечтите си. Вярвам, че има с какво да изненада и нас, треньорите“, коментира и носителят на треньорската корона от последните два сезона Иван Лечев. Припомняме, че професионалният път на Филева също тръгна от музикално риалити – X Factor. категорична е изпълнителката на „Без етикети“. Промени в регламента и спиращи дъха нови елементи във всеки един етап от шоуто ще превърнат надпреварата за наградата от 50 000 лева и титлата „Глас на България“ 2019 още по-оспорвана. Тази есен над 3500 певци от различни краища на света се явиха на предварителните кастинги за шести сезон, като най-добрите 100 от тях ще бъдат чути от треньорите на „кастингите на тъмно“, снимките на които започват още утре. Шестият сезон на шоуто ще се завърти в ефира на bTV през пролетта.", "date": "2018.11.02", "title": "Михаела Филева сменя Поли Генова в „Гласът на България“"}
{"url": "https://www.monitor.bg:443/bg/a/view/djado-koleda-se-vaksinira-sreshtu-grip-v-laplandija-148479", "text": "Сезонът на празниците в края на годината наближава във финландската част от Лапландия, където Дядо Коледа е в разгара на подготовката си - ваксинира се срещу грип и събира около себе си елфи, които ще му помогнат да изпълни задачите си през зимата, предаде АФП. В селището Рованиеми, близо до Северния полярен кръг, той бе ваксиниран срещу грип от своята медсестра Тия Каконен. Тази инжекция е повече от предпазна мярка в най-северната част на Финландия, тъй като грипният сезон съвпада с най-натоварения туристически сезон през годината. През декември м.г. 360 000 чуждестранни туристи прекараха една нощ в Лапландия, като броят им е с близо 10 процента по-голям в сравнение с предишната Коледа. Според официални статистически данни, най-много посетители имаше от Великобритания, следвана от Русия, Франция и Германия. Оповестено бе, че се предлага работа за елфи, които да обслужват туристи, дошли да се срещнат с Дядо Коледа. Дали кандидатите имат вече придобит опит като елфи не е от значение, тъй като ще бъдат обучени да комуникират като елфи. Щастливците, които получат работа като елфи, ще имат възможност да получат съвети за различни начини за предпазване от студа в северната част на Финландия, където температурата рядко надвишава 0 градуса Целзий и може да падне до минус 40 градуса Целзий. Макар грижите за елени да не са сред задачите им, елфите ще трябва да палят огньове и да поднасят топли напитки. Освен Финландия, Швеция и Гренландия също твърдят, че Дядо Коледа живее на тяхна територия.", "date": "2018.11.02", "title": "Дядо Коледа се ваксинира срещу грип в Лапландия"}
{"url": "https://www.monitor.bg:443/bg/a/view/bsp-i-dps-upravljavashtite-da-si-osigurjat-forum-148483", "text": "Управляващото мнозинство да си осигури кворум. С тази мотивация, депутатите от опозицията в парламента не се регистрираха и така не беше постигнат кворум в залата. “Не се регистрирахме днес и ако ми позволите да напомня, че мнозинството е длъжно да осигури кворум. Извън мантрите, които говорим, трябва да припомня, че ние всъщност сме в бюджетна процедура. Гледаме бюджетите в комисии, а ще ги гледаме на първо четене и следващата седмица. Слушаме как правителството и мнозинството е стабилно, а всъщност, когато сме в бюджетна процедура, ние нямаме кворум за работа. Не може да се обвинява опозицията, а напротив - искаме да видим тази стабилност в зала”, каза депутатът от ДПС Халил Летифов. “И господин Симеонов, и господин Каракачанов като нови депутати в зала ще осигурят кворума, така че министър-председателят Бойко Борисов да чуе призивите ни”, отсече пък колегата му Хамид Хамид.  ", "date": "2018.11.02", "title": "Парламентът няма да работи днес, опозицията не се регистрира"}
{"url": "https://www.monitor.bg:443/bg/a/view/remontiraha-doma-na-veteranite-na-kulturata-i-izkustvata-148481", "text": "Обновена канализация, топла вода, парно и безплатен интернет – на това се радват вече обитателите на Дома за ветерани на културата и изкуствата в София. Създадена преди повече от половин век по идея на оперната певица Нели Карова с цел издръжката на възстрастните заслужили културни дейци да бъде поета от държавата, сградата бе пред разпад в последните години. След ремонта, който отне приблизително месец, са изградени санитарни възли и бани по стаите, над 300 метра водопроводна и канализационна система, ремонтирана е и абонатната станция, а стаите са шпакловани и боядисани. „Такава помощ получаваме за първи път и искрено благодарим за добрината ви!” - с тези думи директорът на дома Галина Алтимирска посрещна инициаторът на обновяването на дома Нели Беширова. Тя на свой ред пожела на всички “да бъдат здрави и да запазят светлината си”. В сградата, разположена в квартал „Захарна фабрика“ към момента живеят 13 творци в пенсионна възраст. Общият капацитет на дома е 20 души.", "date": "2018.11.02", "title": "Ремонтираха Дома на ветераните на културата и изкуствата"}
{"url": "https://www.monitor.bg:443/bg/a/view/petimva-raneni-pri-katastrofa-mejdu-avtobus-i-cimentovoz-148484", "text": "Петима ранени има след катастрофа между автобус и циментовоз на пътя пътя Кокаляне – Самоков.  Трима от тях са пътници в автобуса и другите двама са шофьорите. Автобусът е пътувал по линията София- Самоков, когато около 10,10 часа се удря с циментовоз, съобщиха от МВР. Транспортирани са в болнични заведения за оказване на помощ. На място се извършва оглед. Временно е затруднено движението в района, пътни полицаи регулират движението. Причините за произшествието са в процес на изясняване.", "date": "2018.11.02", "title": "Петима ранени при катастрофа между автобус и циментовоз"}
{"url": "https://www.monitor.bg:443/bg/a/view/bychvarova-gerb-ima-opit-v-koaliciite-148485", "text": "\"ГЕРБ има достатъчно опит в управлението и отношенията с коалиционните си партньори. Такива партньорства никога не са лесни. Нека да гледаме проблемите с Валери Симеонов и Красимир Каракачанов като случаи и опит“, коментира пред Нова тв шефът на политическия кабинет на премиера Румяна Бъчварова. \"Персонализирането на проблемите може да е по-интересно за зрителите, но по-важна е тяхната същност\", каза Бъчварова. Тя коментира и срещата на премиера Борисов с израелския му колега Нетаняху във Варна. Акцент в бъдещите взаимоотношения между София и Тел Авив е сътрудничество в областта на дигитализацията, каза още Бъчварова.", "date": "2018.11.02", "title": "Бъчварова: ГЕРБ има опит в коалиционните отношения"}
{"url": "https://www.monitor.bg:443/bg/a/view/globjavat-djipito-ako-ne-ni-povika-za-profilaktichen-pregled-148461", "text": "„Общопрактикуващите лекари ще бъдат глобявани, ако не ни викнат на профилактичен преглед, който ни се полага по линия на Националната здравноосигурителна каса (НЗОК)”. Това съобщиха за „Монитор“ от осигурителната институция. „Преди това обаче комисия от касата ще изготви по-прецизен ред от досегашния,в който ще се описва точно по какъв начин джипитата ще канят записаните в пациентската им листа за годишните профилактични прегледи“, поясни говорителят на касата Багряна Маркова. В Закона за здравето сега е казано, че лекарят е длъжен да извика пациента на такъв преглед, но не е ясно точно как ще става това. Това е и основната причина, поради която хората масово не се явяват. НЗОК ще следи прецизно дали хората се възползват от прегледите. Санкциите с пропуснато явяване също могат да бъдат увеличени. Сега Тези суми са регламентирани също в Закона за здравето. Въпреки това по информация на касата към момента няма нито един санкциониран. „Повечето от хората биха отишли на преглед, но не са наясно кога какво им се полага. Ако пък чуят мимоходом, скоро забравят, коментира председателят на пациентски организации „Заедно с теб“ Пенка Георгиева и допълни, че това се отнася за половината от здравноосигурените, най вече тези, които работят. Според Георгиева преди НЗОК да въведе каквито и да било санкции, трябва да проведе широкомащабна и продължителна кампания, за да са наясно хората с профилактичните прегледи, които им се осигуряват безплатно срещу техните осигуровки. Като санкция за пропускането им може да послужи лишаването от едно направление за безплатен преглед. Този вариант е обсъждан в работната междуведомствена комисия „Обществено здравеопазване“ към Министерството на здравеопазването, която заедно с други четири работи по избистряне на новите здравноосигурителни модели, предложени от здравния министър Кирил Ананиев, поясни Пенка Георгиева. По данни на НЗОК близо една трета от здравноосигурените, което прави и им е необходим болничен или искат направление за специалист. Същевременно касата не следи кой ходи на осигуряваните от нея профилактични прегледи и кой ги пропуска, както и не санкционира нито общопрактикуващите лекари, нито гражданите. Към момента тя само обработва информацията от ползваните профилактични прегледи колкото да плати на медиците, които са ги осъществили. От Българския лекарски съюз коментираха, че бумащината, с която касата затрупва лекарите, често пъти отказва хората да чакат на опашка, за да си направят профилактичния преглед или да получат направление за него при специалист.", "date": "2018.11.02", "title": "Глобяват джипито, ако не ни повика за профилактичен преглед"}
{"url": "https://www.monitor.bg:443/bg/a/view/otpechataha-3d-skelet-na-mamut-148488", "text": "През последните няколко години белгийската фирма Materialize отпечата 3D артикули, като обувки за тичане, рокля и инвалидна количка. Сега компанията създаде нещо доста по-голямо, скелет на мамут. Работейки с д-р Mietje Germonpré, който е палеонтолог в Кралския институт по природни науки на Белгия, екипа на Materialise започнал с 3D сканиране на всяка от откритите 320 вкаменени кости. Цифровите файлове от тези сканирания, след това са използвани за 3D отпечатването на костите от смола на слоеве с дебелина 0.1 мм. След като всички кости били отпечатани, са добавени няколко слоя боя и лак върху прозрачната смола. Освен това, за да се държи скелета без да е необходимо външно укрепване, е създадена модулна конструкция от въглеродни влакна, която да го поддържа отвътре, като тази структура не може да се види отвън. Готовият скелет е с височина 3.5 метра, дължина 5 метра, тежи 300 килограма и наскоро бе изложен в музея  на град Лиер.", "date": "2018.11.02", "title": "Отпечатаха 3D скелет на мамут"}
{"url": "https://www.monitor.bg:443/bg/a/view/bez-bilbordove-okolo-tunelite-po-pytja-148470", "text": "Рекламни съоръжения не могат да се разполагат в тунели и по-малко от 600 м около тях. Това предвижда нова наредба за безопасност по пътищата. Билбордове и другите крайпътни реклами ще трябва да бъдат укрепени, така че да се намалят произшествията с фатален, когато колите излязат от платното. Това се отнася и за търговските обекти, които са разположени край пътищата. Трябва да се обезопасяват рекламни съоръжения, които са разположени до 16 м от ръба на настилката на автомагистрали, до 13 м от края на скоростните пътища и до 8 м извън първокласни, второкласни, третокласни или местни пътища. Минималното разстояние за поставяне на рекламно съоръжение все още е 3 м от ръба на пътната настилка. Ако предписаните мерки не бъдат изпълнени, ще се отнема разрешението за специално ползване на пътя и рекламните съоръжения ще бъдат демонтирани.", "date": "2018.11.02", "title": "Без билбордове около тунелите по пътя"}
{"url": "https://www.monitor.bg:443/bg/a/view/mygli-v-rannata-sutrin-po-obed-slynchevo-i-toplo-148471", "text": "В сутрешните часове на отделни места в равнините и низините видимостта е намалена. Духа слаб предимно южен вятър. Минималните температури са между минус 2° и 3°. Днес ще е предимно слънчево. Ще духа слаб, в източната половина от страната до умерен вятър от запад-югозапад. Дневните температури ще се повишат и максималните ще са от 12° до 17°. По Черноморието ще е предимно слънчево. Ще духа слаб до умерен вятър от запад-северозапад, който до края на деня ще се ориентира от югозапад. Максималните температури ще са 13-15°. Вълнението на морето ще е 1-2 бала. Температурата на морската вода е около 16°. В планините ще предимно слънчево, преди обяд със значителна облачност по билото на Стара планина. Ще духа слаб, по билата – умерен северозападен вятър. Максималната температура на височина 1200 метра ще е около 8°, на 2000 метра – около 1°.", "date": "2018.11.02", "title": "Мъгли в ранната сутрин, по обед слънчево и топло"}
{"url": "https://www.monitor.bg:443/bg/a/view/standart-pusna-poslednija-si-broj-148475", "text": "Вестник \"Стандарт\" няма да излиза повече, съобщиха от изданието. Вчера е бил издаден последният брой на вестника, който наскоро навърши 26 години. Изданието преминава онлайн в Агенция \"Стандарт\" на www.standartnews.com. От редакцията признават, че в последните месеци са се сблъскали със сериозни финансови проблеми при издаването на вестника. Информационната агенция ще разчита на журналистическия си екип, а дизайнът ще е модерен и ще отговори на търсенията на новата онлайн аудитория.", "date": "2018.11.02", "title": "\"Стандарт\" пусна последния си брой"}
{"url": "https://www.monitor.bg:443/bg/a/view/otkriha-shema-za-poluchavane-na-bylgarski-pasporti-v-syrbija-148472", "text": "Схема за получаване на български паспорти е открита в Сърбия, покрай разследванията за корупция в Държавната агенция за българите в чужбина (ДАБЧ). Сръбските власти са арестували четирима души по подозрения, че с подкупи са уреждали издаването на неверни документи, с които сърби могат да получат българско гражданство. Акцията е проведена от полицията, Отдела за борба срещу корупцията и Специалния антикорупционен отдел на прокуратурата в Ниш, съобщи БНР. Арестуваните са служител на общината в Пирот, лекар от Димитровград, още един гражданин на Димитровград и един на град Чуприя. За последните двама се смята, че през последните две години са плащали подкупи на лекаря от Димитровград да издава лъжливи уверения на трети лица, че са преминавали през определени прегледи. За същите трети лица двамата са предавали подкупи и на служителя на общината в Пирот, за да записва в документите й, че имат български произход. Целта е била тази невярна информация да бъде представяна на българските власти и да се получава българско гражданство. Информацията за арести дойде часове след като стана ясно, че разследването на корупционните практики в ДАБЧ се простира и в други държави - Украйна, Западни Балкани и други.", "date": "2018.11.02", "title": "Откриха схема за получаване на български паспорти в Сърбия"}
{"url": "https://www.monitor.bg:443/bg/a/view/borisov-i-netanjahu-na-rabotna-zakuska-148476", "text": "Министър-председателят Бойко Борисов и израелският премиер Бенямин Нетаняху проведоха работна закуска в резиденция „Евксиноград“, където по-късно днес ще започне Четиристранната среща на високо равнище между България, Гърция, Румъния и Сърбия, съобщиха от пресслужбата на кабинета.  Борисов изразил увереност, че участието на министър-председателя Нетаняху в деня на форума ще се отрази положително не само върху двустранното ни сътрудничество, но също така ще допринесе за развитието на отношенията на Израел с останалите участници в четиристраната среща, както и за развитие на отношенията между Израел и ЕС. Според Борисов имало налице отлична възможност да се проведе задълбочен диалог, който е в интерес на целите на многостранната среща - укрепване на регионалната сигурност и стабилност, постигане на свързаност и ускорено икономическо развитие, осигуряване на необходимите енергийни ресурси, привличане на  повече директни чуждестранни инвестиции и чужди туристи.   Борисов изразил удовлетворение, че приятелските отношения между България и Държавата Израел, които по думите му отдавна са придобили характер на стратегическо партньорство, продължавали да се развиват възходящо. По-късно Борисов посрещна в резиденция „Евксиноград” премиерите на Гърция и Румъния - Алексис Ципрас и Виорика Дънчила и президентът на Сърбия Александър Вучич, които ще участват в Четиристранната среща на високо равнище между България, Гърция, Румъния и Сърбия. Като домакин  той  благодари на колегите си за сериозния ангажимент към този превърнал се вече в традиционен формат.  Според него фактът, че това е втората среща за изминалите шест месеца, било доказателство за продуктивността на този формат, който допринасял за задълбочаването на регионалното сътрудничество и за развитие на добросъседските отношения.   „Нашите четири страни споделят общи отговорности за укрепването на сигурността, икономическото развитие и свързаността на региона”, подчертал българският премиер пред колегите си преди началото на четиристранната среща. Борисов изразил увереност, че разговорите по проектите от общ интерес ще продължат, така, че в оптимални срокове да се реализират постигнатите договорености, с цел обезпечаване на свързаността, сигурността и стабилността в региона на Югоизточна Европа.", "date": "2018.11.02", "title": "Борисов и Нетаняху на работна закуска, посрещна и балканските лидери (ОБНОВЕНА)"}
{"url": "https://www.monitor.bg:443/bg/a/view/s-300-leva-kolata-vliza-v-zimen-rejim-148466", "text": "Около 300 лева ни струва тазгодишната подготовка на масовите автомобили за зимния сезон. В сумата са включени разходи за подмяна на антифриз и гуми, нов акумулатор, принадлежности и резервни крушки, показва сметка на „Монитор“. Макар и навън температурите да са необичайно високи за края на октомври, рано или късно зимата ще дойде и тогава е важно да имате сигурни гуми. Според Закона за движение по пътищата шофирането със зимни гуми в България е задължително от 15 ноември до 1 март. Така че шофьорите имат около две седмици да \"преобуят\" колите си с гуми, чийто грайфер е минимум 4 милиметра. заедно с изправянето на джантите излиза между 25 и 100 лева - и то в случай че поставите миналогодишните. Ако имате нужда да купувате нови, финансовото положение се усложнява, защото трябва да броите между 250 и 600 лв. Гумите са разделени на нисък, среден и висок клас, като цената е според качеството на каучука, а огромно значение има и марката. В последните години новите „обувки“ на колата стават все по-достъпни и не е добре да рискуваме с втора ръка. А и глобата за шофиране с износени гуми е 50 лева. Търговците масово предлагат безплатна смяна на гумите, ако си ги купите от тях, но колкото по-късно се сетите, толкова повече ще висите на опашките. Зимата е най-неблагоприятният период за всеки акумулатор. Затова сега е моментът да проверите състоянието му и ако е необходимо, да си купите нов. При ниски температури двигателят пали по-трудно и черпи повече ток от батерията. Нов като собствениците на дизелови автомобили задължително трябва да си вземат по-мощни. За всеки случай винаги дръжте в багажника на колата и комплект кабели за зареждане. Подмяната на антифриза е важна преди студеното време, тук цената зависи от вида му и марката. Едно от първите неща, които трябва да направите, е да проверите дали чистачките ви не са за смяна. Нов комплект от качествени чистачки струва 20 - 30 лева. Веднага щом паднат температурите, казанчето за измиване на стъклата трябва да се зареди с незамръзваща течност. През зимния сезон много важно е осветителната система на автомобилите да бъде наред. Това означава изправни къси и дълги светлини, габарити, стопове, мигачи. Не забравяйте също да носите резервни крушки, ако се наложи смяна, цената им е около 20 до 25 лева за комплект. Препоръчително е да имате в колата си още стъргалка за лед, въже, вериги и спрей за размразяване на ключалки.", "date": "2018.11.02", "title": "С 300 лева колата влиза в зимен режим"}
{"url": "https://www.monitor.bg:443/bg/a/view/na-15-dekemvri-olimpijski-i-svetoven-shampion-otkriva-sezona-v-bansko-148469", "text": "Легендата в ски спорта, австрийският алпиец Патрик Ортлиб, който е олимпийски и световен шампион, официално ще даде старт на 16-ата зимна кампания в Банско  на 15 декември, съобщи Иван Обрейков, маркетинг директор на концесионера „Юлен“.  51-годишният феноменален спускач се завръща на Бъндеришка поляна след откриването през 2009 година, когато бе в Банско за първи път. Той прие поканата да дойде отново и ще донесе подарък за превърналата се вече в музей на ските Стена на славата, в култовия бар \"Хепи Енд\". В славната си кариера легендарния скиор печели олимпийското злато през 1992 година на Игрите в Албервил (Франция), където триумфира в неговата коронна дисциплина – спускането. През 1996 г. Ортлиб взема и световната титла в Сиера Невада (Испания). За Световната купа, в която дебютира на 21 години, има 4 победи и 20 подиума, а 60 пъти се класира в топ 10. През 1994 година Отрлиб печели с спускането на легендарната австрийска писта \"Щрайф\" в Кицбюел. Той прекратява блестящата си кариера през 1999 година след контузия на тренировка пак на \"Щрайф\". Унтереното за шампиона е, че впоследствие рой влиза в политиката и е избран за депутат от крайно дясната Национална партия. Към днешна дата се занимава с бизнес и притежава 4-звездния хотел \"Монтана\" в ексклузивния алпийски курорт Лех.", "date": "2018.11.02", "title": "На 15 декември олимпийски и световен шампион открива сезона в Банско "}
{"url": "https://www.monitor.bg:443/bg/a/view/zatvarjat-pytja-sofija-pernik-prez-vladaja-za-den-148473", "text": "Затварят пътя София - Перник през Владая. От 9 до 22 ч. в петък ще бъде ограничено движението в отсечката от гара Владая до разклона за Горно Драгичево. За ремонтните дейности, които до този момент се извършваха без пълно спиране на движението, сега се налага пътят да се затвори за ден. Превозните средства ще се насочват по автомагистрала \"Люлин\", а като алтернативен обходен маршрут може да се използва и третокласният път Суходол - Мало Бучино - Голямо Бучино - Перник.", "date": "2018.11.02", "title": "Затварят пътя София – Перник през Владая за ден"}
{"url": "https://www.monitor.bg:443/bg/a/view/doc-d-r-krum-bychvarov-arheolog-i-prepodavatel-po-podvodna-arheologija-v-universiteta-na-kynektikyt-nahodkite-ni-promenjat-razbiraneto-za-morskata-praktika-v-drevnostta-148418", "text": "Включих се в тази експедиция независимо от работата ми в Тобаго над останките от морска битка от 1677 заради професор Джон Адамс. Той е едно от 5-те най-големи имена в подводната археология. Това е човекът, който разкопа и извади „Мери Роуз“, който изследва Sea Venture, потънал край Бермудите през 1609 година и вдъхновил „Бурята” на Шекспир. Ние се познаваме от 20 години и сме работили заедно и преди. Покани ме да съм съръководител на проекта от британска страна. Това е като Борис Христов да ви покани да пеете заедно. Възможен е само един отговор „Да”. Корабите, които намерихме, променят нашето разбиране за развитието на корабостроенето, за морската практика в Древността. Ние открихме неща, които никога не са намирани. Нашите находки показаха, че древните творци са работели много точно, когато са рисували кораби по съдовете, а досега учените не винаги го разбираха това. Сега видяхме илюстрирани на дъното епизоди от бойните действия между запорожките казаци и османския флот: цяла бойна ескадра лодки от средата на 17-и век лежи там. Намерихме голям брой османски търговски ветроходи. Тук историците ще ни се обидят. Навсякъде се пише как тук в Черно море е имало само малки кораби. Но тези, които намираме, са поне по 100-150 тона водоизместване. В историческата наука отдавна е прието, че Османската империя е разчитала на корабоплаване, за да снабдява столицата си, но на практика нищо не се знае за корабите им. Първа стъпка в тази посока направихме с колегите от Центъра за подводна археология още през 2000-2003 година, когато изучихме корабокрушение от Китен. А сега виждаме едно значително разнообразие, адаптиране на познаваем клас кораби. - Дайте ми дефиниция за това какви са “тайните” на тези кораби. Звучи много поетично, но в науката не говорим за тайни, а за различни въпроси, които човешката материална култура ни поставя. Ще минат години преди напълно да отговорим на въпросите, поставени ни от тези находки. - За да можем да отговорим на този въпрос, трябва да продължим изследванията си. Фокусът на експедицията все пак беше изследване на промените в нивото на Черно море и дали тези промени са били постепенни или катастрофални. Това предопредели методиката ни на проучване, на набиране на данни. Ние не сме целели 100% покриване на изследваните части по дъното, тъй като от геофизична гледна точка това не беше необходимо за характеризиране на праисторическото дъно. При това, без да сме се и опитвали, намерихме толкова много корабокрушения! Какво ли може да се очаква да открием, ако фокусът се насочи точно към потънали кораби! Имайки предвид, че по нашето крайбрежие със сигурност има корабоплаване поне от 7-и век пр. Хр., няма причина да не може да бъде намерено и по-древно корабокрушение от 5-и век пр. Хр. в не по-лошо състояние. Питате ме дали е гостоприемно Черно море. Като цяло да. Проблемите на корабоплаването в Черно море в древността (а и до наши дни) не произтича от характеристики на самото море толкова, колкото от факта, че българският бряг винаги е по-ветрен и има много малко заливи, които могат да бъдат считани за добре защитени при всякакво време. Древните мореплаватели са били точно толкова наясно с този факт, колкото сме и ние. Ако можем да извлечем един генерален извод от находките ни, то той е точно това: в Древността, както и сега, моряците са предпочитали да стоят колкото е възможно по-далече от брега. Това заключение се потвърждава от разположението на потъналите кораби навътре в морето, откъдето суша не се вижда.  - Като начало трябва да се концентрираме над анализа и публикацията на находките ни. Сериозната научна работа тепърва предстои. Дотук беше само полевата работа. Сега трябва да анализираме и публикуваме находките си. Това е сравнително дълъг процес, но поне предварителните доклади трябва да започнат да излизат сравнително скоро. Във връзка с плавателните съдове моят колега д-р Драгомир Гърбов вече е започнал чертежите и реконструкцията на стъкмяването на някои от тях. Освен тези нови находки, аз имам все още и поет ангажимент към музея „Ваза” в Стокхолм: имам да довърша документацията на шпангоутите й и да напиша анализа на конструкцията за крайната публикация. Имам и други проекти, които чакат на опашка.  - Родителите ми несъмнено са тези, които запалиха интереса ми към археологията. И двамата се интересуваха от история и от археология, от изкуство. Вкъщи винаги много се е четяло – баща ми се смееше, че се опитваме да станем филиал на Народната библиотека. Този ми опит продължава, макар и на друг континент. На много ранна възраст започнаха да ми четат, а после и сам да си чета книги на исторически теми. Сред ранните ми четива бяха и работите на Тор Хейердал. Не се съмнявам, че това също е допринесло интересите ми да се развиват в тази насока. От най-ранна възраст се интересувам от история, археология, история на мореплаването и корабостроенето. За последните две е отговорен баща ми. Той също ми донесе две статии навремето – бил съм 3-5-годишен – първата, която най-ясно си спомням, беше за кораба „Ваза“, а втората за корабокрушението от Кирения. Колко малко знаем какво ни очаква... Никога не допусках, че мога да ги видя тези корабокрушения, камо ли, че ще работя две години, че и повече на „Ваза“! Или че ще се познавам добре с археолозите, които разкопаха корабокрушението от Кирения. - Археологията помага на интереса на обикновения човек, помага на хора, които иначе я знаят къде е България, я не, да чуят за България и може би да им се породи желание да я посетят. Това би могло да увеличи процента на културен туризъм. И това е вече положително влияние! Но археологията няма да спре критиките на Европейския съюз към България. Това вече е работа на политиците, не на учените. Искам все пак да благодаря и на колегите от Археологическия институт за тяхната подкрепа и на доцент д-р Вагалински. Също благодарим на българското правителство за подкрепата. Особено на Министерство на културата, община Бургас бяха великолепни домакини и им благодарим за подкрепата! Гранична полиция-Бургас, Българска морска администрация, митници Бургас се отнесоха изключително професионално и им благодарим за това! Беше удоволствие да се работи с всички български институции. А аз лично искам да благодаря на великолепните специалисти от Центъра за подводна археология - нашите партньори в експедицията. Колегите д-р Калин Димитров - директор на ЦПА, Веселин Драганов са изключителни учени, специалисти по праистория. Д-р Драгомир Гърбов е единственият български корабен специалист подводен археолог и изследва второто корабокрушение, разкопано в България. Беше чест да се работи с хора като колегите.", "date": "2018.11.02", "title": "Археологът доц. д-р Крум Бъчваров: Находките ни променят разбирането за мореплаването в древността"}
{"url": "https://www.monitor.bg:443/bg/a/view/sydyt-reshava-dali-da-pusne-ivancheva-i-zamestnichkata-j-pod-domashen-arest-148474", "text": "Днес ще стане ясно дали бившата кметица на район \"Младост\" в София - Десислава Иванчева, и заместничката й Биляна Петрова ще излязат от затвора и ще останат под домашен арест. В средата на октомври съдът реши, че може да ги пусне с такава мярка. Прокуратурата обаче обжалва. На последното съдебно заседание по делото ключов свидетел промени показанията си. Тогава арх. Румен Русев обяви, че не си спомня Иванчева да му е оказвала натиск и да е казвала, че ще се придвижват преписки само, ако се правят градинки в района.", "date": "2018.11.02", "title": "Съдът решава дали да пусне Иванчева и заместничката й под домашен арест"}
{"url": "https://www.monitor.bg:443/bg/a/view/hristo-shopov-izlychva-vtori-shans-blagotvoritelno-148458", "text": "„Втори шанс“ - документалният филм, който Христо Шопов режисира в подкрепа на приют за кучета в Мездра ще види бял свят след броени седмици. Проектът е изцяло с благотворителна цел, като първата такава прожекция ще се състои на 4 декември в столичното кино Одеон. „Лентата разказва за хората, тяхната ангажираност и безразличие към света, в който живеем, отношението им към животните, отговорността към домните и проблема с бездомните кучета“, анонсират организаторите на събитието. „Втори шанс“ ще бъде представен пред любителите на животните и седмото изкуство още на 10-и и 17-и декември, като началният час за всяка от прожекциите е 18,30. Желанието си да заснеме филм в помощ на каузата на Animal Help Mezdra Шопов засвидетелства още миналата година след своя визита в града. „Разбрах за приюта покрай моя продуцент Лилия Грънчарова. Тя ми разказа, че имало някакво напрежение между кмета на общината и едно момче - Станислав Марински, който сам с приятелката си се грижи за 120 кучета. И го правят напълно безкористно, без каквато и да е полза за тях”, разказа тогава прочутият ни актьор. Самият той от години се радва на домашни любимци, като неведнъж е коментирал, че вкъщи рядко остават без поне един четириног другар. Това не е първият документален филм, начело на който застава Шопов. През 2016 г. той реализира проекта Stand By („Внимание“), като освен това е продуцент и автор на сценария на заглавието. Лентата е посветена на един нетолкова познат спорт в България- „динамична стрелба“. По „Втори шанс“ актьорът и режисьор работи с Паулина Трифонова, която е сценарист на проекта. Оператор е Долорес Алварадо, а музиката е на Светлин Къслев.", "date": "2018.11.02", "title": "Христо Шопов излъчва „Втори шанс“ благотворително"}
