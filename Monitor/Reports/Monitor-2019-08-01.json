{"url": "https://www.monitor.bg:443/bg/a/view/revolucionerite-privlichat-blizo-400-000-dushi-na-godina-temata-172027", "text": "Близо 400 000 души са търкали калдъръмите пред къщите музеи на най-големите български революционери само през изминалата 2018 г. Ако трябва да бъдем точни, бройката е 388 555 посетители, и то само в най-големите революционни центрове – Карлово (56 565), Копривщица (226 000) и Панагюрище (105 990). На фона на тази завидна статистика музеите в домовете на културните ни дейци са събрали интереса на 32 927 души, или повече от 10 пъти по-малка посещаемост. Рекордьор по привличане на туристическия поток е перлата на Подбалкана – Копривщица. На територията на градчето с едва 2538 жители има 6 къщи музеи - на Тодор Каблешков, Георги Бенковски, Любен Каравелов, Димчо Дебелянов, търговеца Петко Лютов и Ослековата, обединени от Дирекция музеи към общината, плюс още толкова възрожденски и няколко задължителни исторически точки като мост „Първа пушка“ и чаршията. Всичко това е любима дестинация не само на българите (каквато е тенденцията в другите възрожденски градове), но и на чужденците, особено на японците. Има си и логично обяснение. Асоциацията на пътните агенти в Страната на изгряващото слънце през 2015-а включва Копривщица в класацията си „30-те най-красиви градчета в Европа“, като я нарежда на 29-о място, разказа пред „Монитор“ директор Дирекция музеи Кинка Неделева. Само за 3 години подбалканското културно и революционно средище се изкачва до 21-во място и остава единствената българска дестинация в този престижен чарт, който увеличава азиатските туристи лавинообразно всяка година. От Дирекция „Музеи“ в Копривщица набелязаха още една интересна тенденция – чуждите посетители на къщите музеи предпочитат да отделят време на Каблешковата и Лютовата къща, защото се интересуват предимно от архитектура и бит, а българите са запленени от домовете на революционерите заради историческата им стойност. Архитектурният резерват се издържа изцяло от приходите си от билети и беседи, Тя отива само за заплати на служителите. Материалната база е в отлично състояние и е започнала пълна реставрация на седма къща, която трябва да отвори врати за посетители след 2-3 години. Това е Гръковата къща. От началото на годината цените на билетите са променени, като обиколният билет за всички музеи стана от 6 на 10 лв., но пък управата е вкарала нов семеен пропуск, който без оглед на броя на членовете на семейството струва 20 лв. за всички. Карлово е другият притегателен център с реставрираната родна къща на Васил Левски. Само през изминалата 2018-а в дома на Дякона са влезли 56 565 посетители, което е с 2725 повече от предходните 12 месеца, а за първото полугодие на тази година къщата музей бележи нов рекорд – 32 950 души. Благодарение на големия интерес в касата на музея са постъпили 92 936 лв. – почти с 10 000 повече от 2017-а. „Добре балансираният бюджет ни осигурява необходимата издръжка през годината. Музеят не изпитва недостиг на финансиране“, каза за „Монитор“ директорът Дора Чаушева. Освен от входни такси, бюджетът се формира и от държавна субсидия, защото е към Министерство на културата, от такса за екскурзоводски беседи, продажба на сувенири, картички и книги. Домът на Васил Левски е не само в отлично състояние, но и ежегодно се радва на модернизиране на експозиционните зали. Логично, на историята на най-големия ни герои се радват предимно българските туристи. Друго място - душа на българщината и революционното дело, е Панагюрище. Под шапката на Историческия музей в града попадат и 8 възрожденски къщи, сред които е емблематичният дом на Райна Княгиня. Впечатляваща е статистиката, която сочи, че от 105 990 посетители за 2018-та, 22 482 са били деца между І и ІV клас, а чужденците са едва 1020 души. В сравнение с 2017-а обектите отчитат ръст от 10,49% в посещенията и трайна тенденция в покачване на интереса. Столицата пък е средище основно на интелектуалния елит, от който са ни останали и забележителни домове, превърнати в музеи, а броят им е над 20 под шапката на Националния литературен музей. Къщите на Иван Вазов, Пенчо и Петко Славейкови, Смирненски, Вапцаров, Елин Пелин, Димитър Димов и, разбира се, Яворов са отворени за посетители, като за изминалата година са посрещнали 32 927 души – с почти 3000 повече от предходната година. Само за първите 6 месеца на тази година пък през прага им са минали 18 531 души, което бележи тенденцията към увеличаване на интереса, изтъкна зам.-директорът на НЛМ Соня Кирицова. Приходи от продажба на билети за миналата година са почти колкото влезлите в обектите: около 34 000 лв. Средната цена на билет е 4 лв., но в бройката на посетителите влизат и гостите в Нощта на музеите, когато входът е свободен, както и дошлите в безплатните последни четвъртъци на месеца. Най-посещаван несъмнено е домът на Вазов. Патриархът на българската литература е живял 26 години в къщата на едноименната улица в София, трупал е имущество, подаръци, ценности и тъй като веднага след кончината му тя става музей, нищо не е разпиляно. Уредничката Лора Василева през последните 3 години констатира увеличаване на посещенията в аритметична прогресия: съответно 3000, 6000 и 9000 души. Неотдавна италиански турист я изненадал с въпроса за другата версия за смъртта на Вазов... Въпреки деликатното състояние на сградата – гредоред от 1899 г., къщата музей на Яворов е затваряла врати само за 1-1,5 г. по време на мандата на Пламен Крайски като директор на НЛМ (2016-2017), коментира Иво Милтенов – главен уредник на музея. Легендарното място има постоянно ниво на посещаемост – около 3000 души годишно, като интересът на близо 1500 от тях се проявява в Нощта на музеите. За статистиката – родният дом на поета в Чирпан се радва на малко повече интерес, като трайно може да се похвали с около 5000 посетители годишно. В софийския дом на Яворов има едно единственото ограничение за безопасността - Уредникът му се надява сградата да бъде закупена от държавата колкото се може по-скоро, за да се реши веднъж завинаги въпросът със собствеността и с прогресиращата от 25 години насам разруха. „В първите години на прехода реституцията не си даваше сметка кои са знаковите пространства на града и как да ги запази, те бяха връщани без никакви условия“, коментира за „Монитор“ председателят на Комисията по култура и образование към СОС Малина Едрева. Това се отнася най-вече за къщи като Финговата, с ягодите и др., които не са музеи, но общината в последните години активно води преговори със собствениците за опазването им и налага санкции при нужда. Именно държавата до преди няколко десетилетия двукратно се е намесвала в съдбата на дома на поета в Чирпан. Част от къщата е била разрушена при земетресението от 14 април 1928 г. и лично цар Борис ІІІ е настоял да бъде възстановена в автентичния й вид. При вземането на решение за превръщането й в музей преди 6 десетилетия пък лично министър-председателят Вълко Червенков тропнал по масата и разпоредил музеи на Яворов да има в Чирпан, Поморие и София, защото членовете на писателския съюз спорели доколко лирикът е…заслужил. От отварянето на музея до днес посетителите със сигурност са много над 1 милион. Сред тях са знакови творци като създателя на театър „Таганка“ Юрий Любимов и барда Владимир Висоцки, разказва един от дългогодишните уредници Тодор Иванов. Къща музей „Никола Вапцаров“ на ул. „Ангел Кънчев“ 37, е най-модерна сред останалите си „посестрими“ в столицата, а откакто като главен уредник през 2015 г. се завърна Катя Зографова, която 6 години бе директор на НЛМ, дейността още повече се оживи. Над 1000 души са я разгледали през 2018-та, като посетителите са изключително ориентирани и много от тях са дарители – на документи, архивни снимки, свързани със семейството на патрона, картини, пластики. Към Софийска градска художествена галерия се водят 2 къщи музеи в София – на скулпторката Васка Емануилова и на живописеца Дечко Узунов. В първата през 2018 г. са влезли 2623-ма ценители, а във втората, която функционира отскоро, през 2018 г. е имало 777 посетители, а за 6-месечието на 2019-а – 671. И двете са с вход свободен и не генерират приходи. Реституционна сага държи заключена родната къща в Раднево на друг голям български поет – Гео Милев. Кметът на общината Тенко Тенев обаче се надява другата година и там да отвори музей с дарения от дъщеря му Леда Милева. До тогава любителите на творчеството му могат да разгледат дома на книжаря Мильо Касабов в Стара Загора, където е прекарал детството си авторът на „Септември“, както са направили 1000 души през 2018-та.  ", "date": "2019.08.01", "title": "Революционерите привличат близо 400 000 души на година (ТЕМАТА)"}
{"url": "https://www.monitor.bg:443/bg/a/view/levski-zagubi-s-0-4-ot-aek-172033", "text": "\"Левски\" загуби с 0:4 от АЕК (Ларнака) на \"Герена\" във втория квалификационен кръг на Лига Европа и отпадна от Лига Европа. Капитанът на гостите Иван Тричковски зотбеляза и четирите попадения във вратата на Милан Миятович. Десетката беше точен в 8-ата минута от дузпа, в 29-ата минута, в 75-ата минута и в 82-ата минута. Така 26-кратните шампиони на България напуснаха надпреварата след общ резултат 0:7.", "date": "2019.08.01", "title": "\"Левски\" загуби с 0:4 от АЕК"}
{"url": "https://www.monitor.bg:443/bg/a/view/jivot-ot-filmovi-sujeti-172031", "text": "Животът е по-богат от всякакви измислени сюжети. Клиширано е, но пък е неоспоримо като Закона на Архимед. Майсторите използват сюжетите, доразкрасяват ги и се раждат стойностни произведения на изкуството. От вестникарска дописка за учителката, която обра банка, се роди добрият български филм „Урок“. Сега да видим от житейската история за заключената в хладилна камера продавачка в хранителен магазин какъв сюжет може да се роди. Подобна сцена използва Скорсезе във филма си „Лоши момчета“. В него конкретните бяха окачени на куки в хладилен камион наред със замразените прасета. Може обаче да му се измисли някакъв ъгъл, за да не повтаряме големия майстор. И този сюжет ще се опре на простите неща като злоба, тъпоумие, отмъщение и разкаяние. Ама това вече започва да наподобява антична трагедия и нещата да стават прекалено сложни. В „Илиадата“ сблъсъкът е между Хектор и Ахил, а в нашия случай е сблъсък между продавачки. Очаквано е да няма такъв титаничен отзвук. Но пък може да се направят някои изводи. Всъщност всичко опира до обикновена мърлящина и тъпотия и не е нужно да го възвисяваме толкова. Жената отишла на работа в магазина, там видяла, че на топлата витрина тавите ги мият от дъжд на вятър, и няколко пъти правила забележка. Нейните опоненти обаче, за да си отмъстят, я заключили в хладилна камера и я държали, докато кристализира. Къде се случва това ли? На Слънчев бряг, естествено. Това място по някакъв начин започва да се превръща в своеобразен Джурасик парк. Но извън мрачните шеги пак идва въпросът за кадрите по морето и изобщо в обслужването. По някои курорти очевидно съвсем се отчаяха и само Анибал Лектър не са назначили в обслужващия туристите персонал. След като жените в магазина са в състояние да издевателстват с колежката си като в мафиотска вендета, сещате ли се колко им пука за туристите и ако са кисели, какво могат да направят с тях. Просто очевидно се назначават хора от кол и въже, без образование и без елементарни морални стойности. Малко като във вица: „Кога минаха абитуриентските балове, кога имаме нова продавачка в кварталния магазин!“ Вторият въпрос е за хигиената. Нещо не ни се получава. Освен това тъй наречените топли витрини по магазините си остават тера инкогнита. В повечето големи хипермаркети се следи за тях, но, както виждаме, по курортите пак се излагаме пред чужденците. Нещо се заговори, че санитарните и здравните власти ще обърнат внимание на тези щандове, но не съм чул за някакви резултати. Иначе ще се получи като във вица: „Иван беше скаран с хигиената, докато не започнаха да кръжат лешояди над него.“ Посещението на магазин в курорт не трябва да докарва спектър от бактериални зарази. И само лешояди липсват в нашите крайбрежни комплекси. И третият въпрос е за тъпата злоба, завист и отмъстителност. Борците за справедливост винаги „ядат дървото“. И тъй като говорихме за филмови сюжети, спомнете си българската класика „Да обичаш на инат“ и какво направиха колегите с героя на незабравимия Велко Кънев, когато се опъна да не се краде в гаража. Направо го разсипаха. Подобно нещо, но в по-изчистен и брутален вид се е случило и с клетата женица в Слънчев бряг. Така че сюжетите са около нас. Надеждата е най-после да се появи поне един, който да не е за film noir.", "date": "2019.08.01", "title": "Живот от филмови сюжети "}
{"url": "https://www.monitor.bg:443/bg/a/view/1-sedmica-otsrochka-za-stopanite-na-domashni-praseta-172032", "text": "С една седмица се удължава срокът, който имат стопаните в област Пазарджик, за да заколят доброволно прасетата от личните си стопанства, каза след срещата си с кметовете на 31 села от община Пазарджик министърът на земеделието, храните и горите Десислава Танева. Министър Танева пристигна спешно в Пазарджик, след като кметовете в местната община заявиха ден по-рано, че няма да подкрепят държавните институции в мерките им за превантивно изколване на прасетата в т.нар.“заден двор“. Десислава Танева обясни, че  това са мерки за превенция и ако сега домашните свине могат да се заколят и хората да оползотворят месото, ако вирусът на африканската чума бъде установен тук, то тогава следват другите мерки и тези свине трябва да се загробят. Министърът определи като нормална реакцията на кметовете, които се сблъсквали с емоцията на хората по селата. С дадената отсрочка крайният срок за доброволно колене на домашните прасета е 11 август. Министър Танева съобщи още, че България е поискала 11 милиона евро от Европа за разходите, които са натрупани до тук във връзка с африканската чума по свинете. Тя допълни, че ситуацията е такава, че те продължават да се натрупват, а във вторник предстои среща с еврокомисаря, който отговаря за ресор“ Здравеопазване“.По думите на министър Танева ще се търсят варианти за финансово стимулиране на стопани, които не са в обхвата на компенсациите, които са по национална или европейска регулация. „Става дума за стопани, чийто животни не са регистрирани, отглеждани са в лични стопанства, ще търсим начин за финансовото им стимулиране за това, че доброволно са заклали свинете и с това са проявили съпричастност и разбиране за проблема, с който трябва да се справим“, допълни Танева. С удължаването на срока за заколване на домашните прасета в област Пазарджик има риск, но той е премерен. „Целта е областта да бъде опазена от африканската чума, което ще й даде възможност след преодоляването на проблема да продължи да развива този отрасъл и дори да изнася за други региони“, коментира Десислава Танева. След срещата с министър Танева, кметовете на 31 села от община Пазарджик  заявиха, че ще съдействат за реализирането на мерките за превенция, но планирания за петък в 16.00 часа протест в центъра на Пазарджик не се отменя.  ", "date": "2019.08.01", "title": "Една седмица отсрочка за стопаните на домашни прасета"}
{"url": "https://www.monitor.bg:443/bg/a/view/sydyt-predade-na-avstrija-nashenec-tochil-kreditni-karti-172026", "text": "Бургаският Окръжен съд предаде на австрийските власти българин, издирван за серия от измами, сред които и източване на кредитни карти, както и пране на пари. Магистратите допуснаха изпълнение на Европейска заповед за арест, издадена на 04.07.2019 г. от Прокуратура - Залцбург. Арестуваният Иван Г. ще бъде изпратен на съдебните власти на Република Австрия, с цел провеждане на наказателно преследване за тежка измама и изпиране на пари, съобщиха от съда и уточниха, че той доброволно се е съгласил да бъде предаден на Австрия. Обвиняемият не се отказа от прилагане на принципа на особеността. В приложената по делото Европейска заповед за арест се иска предаване на българския гражданин на австрийските съдебни власти, с цел провеждане на наказателно преследване срещу него по дело, по обвинение в извършването на пет отделни престъпления, осъществени в периода от 09.05.2015 г. до 08.11.2018 г., в гр. Бергхайм и в други населени места в Република Австрия, четири от които квалифицирани като тежка измама, а петото – квалифицирано като изпиране на пари съгласно австрийския Наказателен кодекс. Престъпленията са наказуеми с „Лишаване от свобода“ до десет години. Изрично е посочено, че Иван Г. заедно с още четири лица, намирайки се в гр. Бергхайм, Република Австрия, подвеждал служители на банкови институции, чрез заблуждаване относно факти, да извършват действия - да издадат кредитни карти, като се представял за платежоспособен и добронамерен получател на кредитни карти, притежаващ съответните средства за покритие на банковата сметка, с намерение да набави противозаконно материална облага за себе си, с които действия причинил на жертвите имуществена щета. Наред с изложеното, в периода между 09.05.2015 г. и 08.11.2018 г., Иван Г. и същите четири лица, като членове на организирана престъпна група в гр. Бергхайм и други населени места в Република Австрия, прикрили произхода на части от имущество, придобити чрез престъпление, за което законът предвижда наказание повече от една година „Лишаване от свобода“. Те прикрили произхода на паричните суми, чрез взаимно прехвърляне на други членове на организираната престъпна група или други участници в паричните операции – престъпление квалифицирано като изпиране на пари. Решението на Окръжен съд – Бургас е окончателно.", "date": "2019.08.01", "title": "Съдът предаде на Австрия нашенец, точил кредитни карти"}
{"url": "https://www.monitor.bg:443/bg/a/view/pompeo-gotovi-sme-da-pregovarjame-sys-severna-koreja-172022", "text": "Администрацията на президента на САЩ Доналд Тръмп е готова да поднови преговорите със Северна Корея, заяви държавният секретар Майк Помпео и изрази съжаление, че такава среща няма да се състои в кулоарите на конференцията по сигурността в Банкок, предаде АП. На съвместна пресконференция с тайландския външен министър Дон Прамудвинай Помпео заяви, че той и американският главен преговарящ по севернокорейския въпрос са се надявали да се срещнат с високопоставен севернокорейски представител по време на престоя си в тайландската столица за годишния форум на Асоциацията на държавите от Югоизточна Азия (АСЕАН). Изглежда обаче, че те няма да получат такава възможност в Банкок. Въпреки това Помпео изрази оптимизъм, че е възможно скоро да се състои нов кръг на преговори. Държавният секретар на САЩ направи това изявление малко след като Северна Корея обяви постигането на напредък в ракетната си програма, отбелязва АП. Помпейо съобщи още, че на срещата си с китайския външен министър Ван И по-рано днес са обсъдили и търговските преговори между Китай и САЩ. \"Работим по много направления\", подчерта държавният секретар на САЩ. \"Бяхме откровени по въпросите, по които искаме Китай да се държи по различен начин. Беше много професионална дискусия\", увери той. И двете страни искат подобряване на отношенията между тях, които се влошиха поради търговската война и американските санкции срещу китайския телекомуникационен гигант Хуауей, както и заради въпроса за Тайван и за Южнокитайско море, припомня Ройтерс. По-рано Ван И заяви, че по време на продължилата около половин час среща двамата с Помпео са говорили за начини за подобряване на двустранните отношения. Китайският външен министър подчерта, че проблеми винаги може да се появят, но е важно представителите на двете страни да ги обсъждат. По време на посещението си в Банкок държавният секретар на САЩ заяви също, че е призовал съюзниците на Вашингтон в Югоизточна Азия \"да продължат да прилагат санкциите, които помагат на дипломацията със Северна Корея, да се обявят срещу използването на заплахи в Южнокитайско море от страна на Пекин, да подкрепят доброволното, безопасно и достойно завръщане на рохингите по родните им места и да се противопоставят на иранската агресия\". Помпео засегна и темата за строежа на китайски язовир по течението на река Меконг, като каза, че това строителство е довело до рекордно ниски равнища на водата, припомня Ройтерс.", "date": "2019.08.01", "title": "Помпео: Готови сме да преговаряме със Северна Корея"}
{"url": "https://www.monitor.bg:443/bg/a/view/novo-prouchvane-shte-sledi-potrebnostite-na-rabotodatelite-ot-kadri-172024", "text": "Агенцията по заетостта стартира днес второто за 2019 г. проучване на потребностите на работодателите в България от работна сила. То ще се извърши в периода 1 август - 20 септември 2019 г. включително, съвместно с Комисиите по заетост към Областните съвети за развитие в 28-те области в страната, съобщиха от институцията. Това е четвъртото подред проучване на агенцията, като във всяко от тях над 2500 работодатели в страната споделиха своите потребности от кадри и очакванията си към пазара на труда. И този път анкетирането ще обхване работодатели от национално представителна извадка въз основа на данни, предоставени от НСИ.  Работодателите от статистическата извадка ще могат да използват актуализиран онлайн въпросник, в който да посочат от какви специалисти със средно и висше образование ще имат нужда през следващите 12 месеца. Формулярът включва и въпроси за потребностите от работници без специална квалификация и кадри, притежаващи специфична правоспособност.  Представителите на бизнеса и администрацията ще могат да посочат и кои са най-необходимите умения, които трябва да притежава търсеният от тях персонал. Получените резултати ще очертаят нуждите на работодателите от работна сила през следващите 12 месеца.  В анкетата се запазва възможността работодателите да посочат очакванията си за необходимите им специалисти с висше и средно образование след 3 до 5 години. Набраната информация ще се използва при определяне на приоритетите на областната и националната политика в сферата на образованието, обучението и насърчаване на заетостта.  За работодатели, които не попадат в статистическата извадка, но имат желание да участват в проучването, е изготвен отделен електронен формуляр с аналогични въпроси, който ще бъде достъпен на електронната страница на Агенцията по заетостта в периода 1 - 20 септември 2019 г.", "date": "2019.08.01", "title": "Ново проучване ще следи потребностите на работодателите от кадри"}
{"url": "https://www.monitor.bg:443/bg/a/view/pojarnikari-spasiha-dve-momchenca-ot-vodite-na-vycha-172023", "text": "Пловдивски пожарникари спасиха две момченца във водите на река Въча. Днес към 14.35 часа бил получен сигнал за деца, които си играели в коритото на реката, но заради бързо покачващото се ниво на водата, не можели да излязат оттам, съобщиха от МВР. Веднага към мястото били насочени четири пожарни екипи и водолази. На място спасителите видели децата, обгърнали с ръце дънер в средата на коритото на реката и викащи за помощ. Силното течение на водите затруднявало работата на екипите, които не успели с въжета да достигнат до бедстващите. Спасителите не губили и минута, с помощта на лодка достигнали до децата и ги качили живи и невредими в нея. Двете момченца, на видима възраст 5 и 8 години, са предадени на родителите, предаде „Фокус“.", "date": "2019.08.01", "title": "Пожарникари спасиха две момченца от водите на Въча"}
{"url": "https://www.monitor.bg:443/bg/a/view/po-7-bona-sredno-poluchavat-sobstvenici-na-lihvotochki-172025", "text": "По 6900 лева средно обезщетение получават притежателите на лихвоточки през последните две години. Общо за последните 20 години държавата е платила 314 млн. лв. на притежателите на лихвоточки. Компенсациите на притежателите на жилищни влогове, одобрени за обезщетяване заради загубата им от някогашната Държавна спестовна каса и придобили или започнали строителство на жилище и подали искане до 30 ноември 2016 г., ще бъдат изплатени до края на тази година, стана ясно от отговор на финансовия министър Владислав Горанов на въпрос на депутатите от БСП Антон Кутев и Валентина Найденова. Притежателите на през 2010 г., съгласно определени критерии, да получат обезщетение за изгубените си спестявания. Условието е до 30 ноември 2016 г. те да са купили или да са започнали да строят собствено жилище, както и да подадат искане за компенсация. Кутев и Найденова отбелязват, че в края на 2018 г. са отделени 9 млн. лева за изплащане на компенсации. Притежателите на още около 2000 влога имат да получават, обаче, от държавата 12,3 млн. лева. Бюджетът на специалния фонд, от който се изплащат обезщетенията, възлиза на 11,1 млн. лева, т.е. опасенията и на двамата са, че средствата няма да стигнат за заложения краен срок. Горанов обаче уверява депутатите, че за изплащане на средствата в законно установения срок. Крайният срок - 31 декември 2019 г., е записан в Закона за уреждане на правата на граждани с многогодишни жилищно-спестовни влогове. Той беше многократно удължаван през последните няколко години заради системно недофинансиране на създадения специален Национален компенсационен жилищен фонд, който е под шапката на финансовото министерство. Около 160 000 влога така и не получиха право на компенсация, защото притежателите им не отговаряха на условията в закона да не са прехвърляли имот след 1981 г. или да нямат имоти над определена стойност. Много от тях изобщо не подадоха искания за обезщетение заради получени недвижимости след реституцията. Други около 40 000 влога пък загубиха шансовете си през 2016 г., защото не успяха да докажат покупка или строеж на жилище.", "date": "2019.08.01", "title": "По 7 бона средно получават собственици на лихвоточки"}
{"url": "https://www.monitor.bg:443/bg/a/view/hakerite-i-bivol-s-plan-za-prevrat-sreshtu-pravitelstvoto-obzor-172029", "text": "Хакерите от „Тад Груп“ и сайтът с връзки с кремълската пропаганда „Бивол“ са участвали в заговор срещу правителството. Това става ясно от разпространена от прокуратурата информация, свалена от видеокамера от терасата на офиса на дружеството. Още преди седмица стана ясно, че има връзка между подсъдимите олигарси Иво Прокопиев, Цветан Василев и Огнян Донев и хакерската фирма. Според разследващи откритото до момента и декриптирано съдържание на служебния лаптоп на обвиняемия Кристиян Бойков показва, че фирмата се е занимавала с кибертероризъм, но е съчетала тази си дейност с обслужването на политически интереси. Записани са разговори със скандално съдържание. Например на 15 юли т.г. между 19,39 ч. и 19,42 ч., т.е. 9 часа и 26 минути след публикуването на откраднатата база данни на НАП в интернет, търговският директор на „Тад Груп“ Георги Янков е говорил по телефона с неизвестно към момента лице. В този разговор Янков е записан да казва: Да не говорим, че „Бивол“ разполагат с информацията от две седмици“, „директно с Атанас Чобанов от „Бивол“ се говори... имай предвид, че те не са пуснати всички... те са пуснати точно на медиите, за да ги верифицират, за да ги видят, че са верни и да видят за какво става въпрос. В сряда спецсъдът пусна на свобода срещу парична гаранция от 100 000 лв. собственика на „Тад Груп“ Иван Тодоров, който е обвинен за подбудителство към кибертероризъм. Предния ден Тодоров се върна от Канада с полет от Истанбул и веднага бе задържан. Спецпрокуратурата поиска делото за мярката му за неотклонение да бъде гледано при закрити врати заради съдържащата се в него информация за националната сигурност, но съдът не прие това. На заседанието стана ясно, че сред основните свидетели на прокуратурата е младшият експерт в \"Тад Груп\" Захари Митев, който е дал показания как и какви поръчки от шефовете си е изпълнявал. Съдът прецени, че няма риск Тодоров да се укрие, защото се е прибрал доброволно, въпреки че е знаел обвиненията си, и не го остави в ареста. Търговският директор на фирмата Георги Янков, който също е обвинен за подбудителство към кибертероризъм, и 20-годишният служител Кристиян Бойков, когото разследват като изпълнител, също са на свобода срещу гаранция от по 20 000 лв., но наложени им от прокуратурата. Апелативната спецпрокуратура протестира пред втората съдебна инстанция мярката за неотклонение на Тодоров, съобщиха от държавното обвинение. С разрешение на наблюдаващия прокурор бяха разпространени части от доказателствения материал, събран в хода на разследването. Заличени са всички лични данни, факти и обстоятелства, увреждащи интересите на трети страни, както и нецензурни думи и изрази. Установено е, че има Част от свидетелски показания гласят следното: \"Но все пак броят на клиентите е недостатъчен, затова не съм сигурен кой го предложи - И. или К., част от политиката на фирмата за набиране на клиенти да бъде тестването на сайтове на различни дружества без тяхно знание и впоследствие да ги набират като клиенти. Тази политика на фирмата се коментираше постоянно в офиса основно между И. и К., като двамата си говореха, че трябва да се изготви списък с най-големите български сайтове, които да бъдат тествани без знанието на техните собственици, като след това бъда привлечени като клиент.\" Пак видеокамерата на терасата на „Тад Груп“ е на 15 юли т.г. между 14.05 ч и 14.15 ч, т.е. 4 часа и 52 минути след публикуването на откраднатите данни от НАП, в който Бойков казва на Янков: „Знаеш ли какво, почвам да се замислям... тея неща дето съм ги изпратил и по медиите сега в момента никой няма да ги отрази...всичко ще приберат като информация за... ще си го приведат такова като информация за вътрешно ползване... ше умръ от смях. Това ше е най-жалко... ще бъде... ха.. аз съм го пратил до БиБиСи и до Ройтерс... така че...“. Видеонаблюдение от работното място на Кристиян Бойков в офиса на „Тад Груп“ пък показва, че на 16 юли т.г. в 11,13 ч. той отваря сайта на интернет страница, която предлага услуга за анонимно получаване и изпращане на имейли. „Това се потвърждава и от историята на търсенията, извършени от служебния компютър на Бойков. В 11,21 ч. на 16 юли т.г. Кристиян прави търсене в Гугъл за БТВ, след което от където копира имейл адреса на телевизията news@btv.bg. Непосредствено след това отваря интернет страницата на медията „Капитал“, където открива имейл за контакти editors@capital.bg”, съобщиха от прокуратурата. От декриптирания компютър на Бойков става ясно още е търсил руски анонимен имейл. „В периода от 11,24 ч. и 11,46 ч. е видно, че лицето изготвя или редактира текст. На 16 юли 2019 г. в 11,50 ч. на електронните пощи на БТВ, Нова тв и „Капитал“ е получено съобщение от „анонимния руски хакер“ от e-mail minfin@mail2tor.com – съвпадащ с достъпената от Бойков по-рано страница“, съобщиха още от прокуратурата. От системните логове на операционната система на служебния компютър на Бойков е установено, че на 9 юли т.г. (шест дни преди да бъде изпратен имейл до медиите с линк към базата данни) той е търсил по ЕГН данни за премиера А от личния телефон на Кристиян Бойков пък става ясно, че той е ползвал приложението Telegram, в което се вижда секретен чат с наименование „Биволъ“. От служебния компютър на Бойков е свалена информация, че е експлоатирал пропуски в сигурността на уебсайта на Агенция „Митници“. Има файл с наименования homework_maths.txt, който е създаден на 11 юли т.г., 4 дни преди изтичането на базата данни на НАП. В този файл има 106 имена на база данни, идентични с тези на базата данни на НАП, чийто брой е по-голям от изтеклия – 57. В папка Telegram Desktop е запазена кореспонденция посредством приложението Telegram между Бойков и мъж на име Ivan Petrov, в която Бойков споделя, че е Има и друг чат между двамата: „Ivan Todorov: Подай ги на Начев да им звъни. Аз вчера му дадох списък с доста клиенти за условни договори, които знаем на 100%, че са хакнати. Кристиян Бойков: Предадох му и му дадох малко конкретика за уязвимостите“. Спецпрокуратурата издаде европейска заповед за разследване на територията на Франция по казуса „Тад Груп“, съобщиха в четвъртък от държавното обвинение. В рамките на разследването трябва да бъде разпитан главният редактор на сайта „Биволъ“ Атанас Чобанов по досъдебното производство срещу служители на „Тад Груп“ във връзка с факти, относими по предмета на доказване. Европейската заповед за разследване ще бъде изпратена на френските власти, тъй като там е постоянният адрес на главния редактор на сайта. „Що се отнася до скандала с изтичането на данни от НАП, вицепремиерът заяви, че в момента текат обсъждания дали да не се предприеме затягане на някои режими, включително по отпускането на бързи кредити“. Това заяви вицепремиерът Томислав Дончев. Той посочи, че според анализите на специалистите хакването на данъчната агенция няма потенциал за създаване на кой знае какви проблеми, тъй като ЕГН-та до преди няколко години бяха общодостъпна информация. „В комбинация с други лични данни обаче може да се стигне до неприятни ситуации\", обясни Дончев. В „Тад Груп“ са събирали лични данни на прокурори и следователи в папка със заглавие Ne se chistiiii, посочват още от държавното обвинение. На 18 юли т.г. сутринта стана ясно, че на сайта на ИВСС е публикувана декларацията за имущество и интереси на съдийката от СГС Мирослава Тодорова с незачистени лични данни на нея и семейството й. Декларацията бе с надпис Ne se chistiiii. Главният съдебен инспектор Теодора Точкова обясни изтичането на личните данни с технически пропуск на служители. „Монитор“ научи, че хакерите от „Тад Груп“ са създали своята папка със същото име Ne se chistiiii като отмъщение за случилото се със съдийката. Папката с личните данни на магистрати били качени в сайт, регистриран в Панама, който е достъпен и до момента.", "date": "2019.08.01", "title": "Хакерите и „Бивол“ с план за  преврат срещу правителството (ОБЗОР)"}
{"url": "https://www.monitor.bg:443/bg/a/view/uchiteli-na-bunt-sreshtu-obikolki-po-domovete-172020", "text": "Учители готвят бойкот на идеята да обикалят домовете на отсъстващите ученици. За преподавателския бунт се разбра след призив за неподчинение в социалните мрежи на учителката от великотърновското СОУ „Георги Измирлиев“ Мария Николова. Статусът, който беше публикуван на личния й профил, бързо събра стотици коментари от нейни колеги от цялата страна. Поводът за призива е предложението в постановлението на механизма за обхват на учениците, според което учители също ще трябва да обикалят домовете на отсъстващите ученици. Педагози и сега участват в екипите, но основната им дейност се състоеше в това да запишат децата, които не са върнати в училище. Само за последните две години благодарение на тяхната работа в класните стаи влязоха над 40 000 ученици, отчетоха при последната си среща през май от Координационното звено по Механизма за съвместна работа на институциите по обхващане и включване на деца и ученици в образователната система. Тогава просветният министър Красимир Вълчев заяви, че резултатите са видими, но механизмът ще бъде насочен към ежедневната посещаемост. Една от тези мерки е предложението за създаване на постоянно Екипите за превенция ще имат за задача ежедневно да извършват незабавни посещения по домовете на децата и учениците, за които установят отсъствие на хлапе без уважителни причини, да установят защо малчуганите не са в учебните заведения и да предотвратят последващите им отсъствия, както и да предлагат допълнителни мерки срещу отпадането на децата. Учителите негодуват именно срещу създаването на тези екипи. „Това НЕ Е работа на учителите, а на други служби. Работата ми като учител е да уча децата, което НЕ ВКЛЮЧВА висенето пред която и да е къща. Това не е сравнимо с нищо друго освен с унижение“, споделя в поста си във Фейсбук Николова (б.а. - думите са без авторска намеса). Тя твърди, че не е имала проблеми с нейните ученици, които ходели редовно на училище. Това обаче не се отнасяло за други педагози, които ще трябва да се „влачат към махали и квартали при хора, дето не искат да учат и образованието за тях не е ценност“. Затова учителката призовава колегите си да не ходят никъде другаде освен в класната стая. За кратко време статусът на Мария Николова срещна подкрепа от нейни колеги от цялата страна. „И да обикалям циганските махали с риск за живота. Малко го отнасят лекари и полицаи“, казва една от учителките под поста, а друга добавя: „Подкрепям позицията за неподчинение. Аз самата съм учител и ми е напълно позната абсолютно унизителната позиция на учителя у нас.“ от 2013 г. в училище в СОУ „Св. св. Кирил и Методий“ в село Лехчево – пет години преди създаването на държавния механизъм за обхват. В екипа участват трима педагози от колектива, които всеки месец изготвят доклади за учениците в риск от отпадане, обясни директорката Мария Димитрова. Учителите посещават домовете на малчуганите, разговарят с родителите им и така постепенно печелят доверието им. „Първоначално казват, че детето ще дойде на следващия ден, само за да ни отпратят, но при следващите посещения те вече се връщат трайно в училище. След това ни търсят и по телефона“, разказа Димитрова. Така общо завърналите се отново в класните стаи са 19 деца, а едно от тях вече продължава обучението си без нито едно отсъствие.", "date": "2019.08.01", "title": "Учители на бунт срещу обиколки по домовете "}
{"url": "https://www.monitor.bg:443/bg/a/view/kmet-se-objavi-sreshtu-klaneto-na-zdravi-praseta-172021", "text": "Кметът на Долна Оряховица, Григор Минков, се обяви срещу масовото клане на прасета и обяви, че застава зад хората от своите съгражадни и няма да допусне и едно здраво прасе да бъде заклано. „Не търся политически дивиденти. Просто това е моята гражданска позиция. Защитавам хората на които съм кмет и които постоянно идват да ме питат какво да правя. Ако ще в Долна Оряховица да дойде и жандармерията, аз няма да позволя да бъдат заклани здрави прасета, за които не се докаже категорично, че са болни от африканска чума. Тези прасета са прехраната на хората”, категоричен заявява Григор Минков. От Областната епизоотична комисия във Велико Търново не коментираха заканата на кмета Минков. На поредното си заседание представителите на институциите са взели няколко решения. В 20 км. разстояние от новите огнища в свинекомлексите в Лясковец и Българско Сливово, Свищовско да се преустанови изобщо отглеждането на свине тип заден двор. Населените места обхващат девет от десетте общини на търновска област. Засега няма населени места под карантина единствено в община Елена. Трябва да бъде изготвен списък на броя на задните дворове и на свинете в тях, а трупните ями трябва да бъдат оградени и с поставуни табели. След началото на проверките, ако бъде открито неумъртвено прасе в частен двор, то ще бъде умъртвено, а на стопанина му ще бъде наложена глоба от 150 до 1000 лв. съобщи началникът на Регионалната структура на БАБХ д-р Станимир Спасов. Според него хората вече били осъзнали опасността от африканската чума, тъй като в села с над сто прасета, вече нямало нито едно. Предстои умъртвяването и на 17-те хиляди прасета от свинекомплекса в свищовското село Българско сливово. Все още се обмисля дали в цяла свищовска община да не бъде обявено бедствено положение. Доц. Чавдар Филипов от Лесотехническия университет пък обясни, че ако заразата прехвърли Стара планина и се разпространи и в цяла Южна България, това може да доведе до депопулация на свиневъдството в България.  ", "date": "2019.08.01", "title": "Кметът на Долна Оряховица се обяви срещу клането на здрави прасета"}
{"url": "https://www.monitor.bg:443/bg/a/view/premierite-na-bylgarija-i-severna-makedonija-vyzstanoviha-pametnika-na-polkovnik-kavarnaliev-172008", "text": "Премиерите на България и Северна Македония Бойко Борисов и Зоран Заев откриха възстановения паметник на полковник Константин Каварналиев на югозапад от езерото Дойран в днешната република Северна Македония. Оригиналният паметник беше разрушен от сърбоманите в някогашната държава Югославия, в средата на миналия век. Историята трябва да се пази. Всеки паметник е важен, за да могат хората да помнят историята, заяви Бойко Борисов. Щастлив съм, че изпълнихме ангажимента си, с който почитаме един герой, отбеляза премиерът Борисов, изтъквайки подвига на нашия пълководец. Каварналиев е истински герой, може да вдъхновява не само нашето поколение, добави българският премиер и благодари на премиера Заев и на кмета на Дойран. Тук, на тези места, стотици българи са дали живота си, посочи още министър-председателят Бойко Борисов. Той добави, че се е проливала кръвта и на много други народи и се е водела война след война. Ние сме се били с кой ли не и сме най-бедни, сега искаме да пробваме с работа и дипломация, каза още премиерът Борисов. Той изтъкна, че вече доста години живеем в мир и имаме редкия шанс да видим Република Северна Македония в НАТО и ЕС. Районът около югозападната част на Дойранското езеро е едно от местата, където е пролята кръвта на най-много български войници, но и една от арените на най-голямата войнска храброст на нашите сънародници. Епопеята на Девета плевенска дивизия и нейния легендарен командир генерал Владимир Вазов от Първата световна война е добре проучена и популяризирана, но по-слабо известно е, че само четири-пет години преди това в хода на Междусъюзническата война в същия район се водят не по-малко ожесточени боеве между българите и настъпващите от юг гърци. Именно тогава на брега на Дойранското езеро намира смъртта си един от най-ярките български пълководци – полковник Константин Каварналиев. Той е роден в Шумен през 1866 г. в семейство на търговец. Приет е във Военното училище в София с неговия 7-и випуск и е произведен в чин портупей-юнкер през съдбовната за България 1885 година. В Сръбско-българската война е зачислен като ротен командир в Пети пехотен Дунавски полк, който има за задача да отбранява границата с Османската империя. След това участва в боевете при Сливница, Цариброд и Пирот. Проявява се отлично и затова в края на войната вече е подпоручик, но се връща във Военното училище да довърши обучението си. Завършва го трети по успех в своя випуск. Борисов заедно с македонския му колега Зоран Заев ще отбележат втората годишнина от подписването на Договора за добросъседство, приятелство и сътрудничество между двете страни и ще честват събития и личности от общата ни история – Илинденско-Преображенското въстание и Гоце Делчев.", "date": "2019.08.01", "title": "Борисов и Заев възстановиха паметника на полковник Каварналиев"}
{"url": "https://www.monitor.bg:443/bg/a/view/pobeda-samo-za-21-minuti-za-kostova-172012", "text": "Поставената под номер 3 в основната схема Елица Костова се класира за втория кръг на турнира на твърди кортове в Ел Еспинар (Испания) след само 21 минути игра. Българката излезе срещу Хулиета Лара Естабле, но след 6:0 в първия сет аржентинката взе решение да се откаже заради травма. Във втория кръг Костова среща румънката Йоана Лоредана Роска. За достигането си до него Костова взе 408 долара и 5 точки за световната ранглиста.", "date": "2019.08.01", "title": "Победа само за 21 минути за Елица Костова"}
{"url": "https://www.monitor.bg:443/bg/a/view/izvadiha-526-zyba-ot-7-godishno-dete-172009", "text": "Индийски лекари извадиха 526 зъба от устата на 7-годишно дете. Момченцето се оплаквало от болки в долната челюст още на 3-годишна възраст. Изследванията показали, че в устата на детето има тумор с огромно количество зъби, пише Ройтерс. Все още не е изяснена причината за аномалията, като медиците предполагат, че може да става въпрос за генетично заболяване, но не изключват версията туморът да е следствие излъчването на радиация от клетъчна кула. Незабавно е направена операция и след няколко часа лекарите са успели да отделят израстъка. Медиците казват, че това е уникален и първи случай по рода си. През 2014 г. подобен е имало в Мумбай, където са отстранени 232 зъба от устата на тийнейджър.", "date": "2019.08.01", "title": "Извадиха 526 зъба от 7-годишно дете"}
{"url": "https://www.monitor.bg:443/bg/a/view/volejbolnata-federacija-pojela-uspeh-na-nacionalite-172013", "text": "По предложение на президента на Българската федерация по волейбол Данчо Лазаров Управителният съвет на централата проведе разширено заседание с участието на емблематични фигури от българския волейбол и пожелаха успех на националните отбори. Сред присъстващите бяха бившите капитани на мъжкия национален отбор на България Владимир Николов и Николай Иванов, както и треньора на \"Хебър\" (Пазарджик) Атанас Петров. Участниците в разширеното заседание коментираха досегашното представяне на националните отбори на България и предстоящите важни събития - олимпийските квалификации за мъже и жени, европейските първенства за мъже и жени, както и двете световни първенства, на които се класираха и ще участват отборите ни за юноши до 19 години и за девойки до 18 години. Беше отличена работата и постиженията на много талантливото поколение, водено от Мартин Стоев, спечелило сребърни медали на европейското първенство за юноши до 17 години и завоювало титлата на Балканското първенство, съобщават от федерацията. Присъстващите отчетоха, че предстоящата олимпийска квалификация на мъжкия национален отбор е много тежка, но се обединиха около мнението, че България има качества да се пребори със съперниците си във Варна - Египет, Пуерто Рико и олимпийския шампион Бразилия. \"В дните до мачовете трябва спокойствие и консолидация, за да се противопоставим на силните опоненти, в това число и на един от най-силните отбори в света\", смятат от БФВолейбол. Женският национален отбор на България пък вече е в САЩ, като бяха положени максимални усилия за подготовка за тежките мачове от олимпийската квалификация срещу САЩ, Аржентина и Казахстан.", "date": "2019.08.01", "title": "Волейболната федерация пожела успех на националите"}
{"url": "https://www.monitor.bg:443/bg/a/view/cenni-venecianski-moneti-otkriha-v-krepostta-rusokastro-172019", "text": "Ценни венециански монети откриха археолозите при разкопките на крепостта Русокастро край Бургас. В руините на основите на средновековна сграда са били открити общо три сребърни венециански монети в много добро състояние. Това са грошове, известни с името „матапани“. \"Две от тях са отсечени при управлението на венецианските дожове Раниеро Зено в периода 1252 – 1268 г. и Джовани Соранцо от 1312 до 1328 г. Третата монета е с налеп, което прави трудно да се определи при управлението на кой венециански владетел е отсечена\", коментираха от бургаския музей. От едната страна на монетите е изобразен Иисус Христос, седнал на трон, а от другата – св. Марко, покровителят на Венеция, и венециански дож, държащи знаме с дълга дръжка. Монетите са открити при проучването на монументална сграда с все още неизяснена функция, която е локализирана през настоящия археологически сезон в Русокастро. В момента ценните монети се почистват в реставрационно ателие. Разкопките на средновековния град Русокастро се ръководят от Регионален исторически музей - Бургас, и са финансирани за поредна година от Община Камено и Министерство на културата на Република България. Само преди седмица археолозите откриха в крепостта и друга рядка находка - малка статуетка на кон в ход напред. \"Десният крак е вдигнат, сгънат в коляното, а главата е извита надясно. Гривата, главата и тялото на коня са изключително изящно оформени. Задните крака и част от опашката са отчупени. Статуетката е лята и е много майсторски изработена. Тя е с дължина 5 и височина 4.8 см. Подобни находки се датират от II - III в. – периода на Римската епоха, били са дарове, оставяни в светилища и храмове. Находката от Русокастро показва, че в непосредствена близост до крепостта има светилище от римско време, което тепърва следва да се търси\", коментираха археолозите. ", "date": "2019.08.01", "title": "Ценни венециански монети откриха в крепостта Русокастро"}
{"url": "https://www.monitor.bg:443/bg/a/view/bylgarskijat-film-afrika-otpytuva-za-festivala-v-toronto-172006", "text": "„Африка“ на българската режисьорка Майя Виткова – Косев бе селектиран за една от най-оборотните филмови лаборатории на международно ниво – тази на фестивала в Торонто. Това е проект за втори филм на авторката, която вече отбеляза успех, като разписа заглавието си като първата българска игрална продукция, избрана да участва и на сценарната лаборатория на форума Сънданс миналата година. За сравнение за същото място всяка година кандидатстват между 3 и 5 хиляди проекта. „Африка“ е копродукция между България, Франция, Швеция и Румъния. Развита е с финансовата подкрепа както на Националния ни филмов център, така и на направлението МЕДИА към програма „Творческа Европа“. Нещо повече, заглавието е носител на наградата „Кшищов Кешловски“ на Скрийптист за най-добър източноевропейски сценарий, връчена в Кан през 2018 г. Проектът на Виткова-Косев е един от общо 20-те, избрани за участие в лабораторията на фестивала в Торонто, предназначена за режисьори, работещи по своя дебют или максимум втората си продукция. Водено от лидери в бранша, събитието ще събере 10 канадски и 10 режисьори от цял свят с различни артисти и професионалисти на филмовия бизнес.", "date": "2019.08.01", "title": "Българският филм „Африка“ отпътува за фестивала в Торонто"}
{"url": "https://www.monitor.bg:443/bg/a/view/sydijata-na-oligarhijata-metodi-lalov-napuska-temida-172014", "text": "Скандалният съдия от Софийския районен съд (СРС) Методи Лалов е депозирал оставка пред Съдийската колегия на Висшия съдебен съвет (ВСС). Това е станало в следобедните часове в четвъртък, съобщи \"Правен свят\" като се позова на съдии от СРС. В писмото си до кадровиците Лалов иска да бъде освободен от длъжност, считано от 2 септември т.г. Макар магистратите да трябва да са партийно неутрални, Лалов излага основно политически мотиви в оставката си. Ходът с оставката на изявяващия се в множество медии магистрат е по-скоро опит за изпреварващи действия, с оглед очакваните решения на кадровия орган на съдебната власт през есента, по образуваните дисциплинарни производства срещу Лалов. По една от дисциплинарките срещу съдията, образувана преди две години, предложението е той да бъде дисциплинарно уволнен. Не за първи път Методи Лалов прибягва да подобни изпреварващи ходове. В края на 2016 г., когато бе наясно, че Съдийската колегия на предишния състав на ВСС не възнамерява да го подкрепи за втори мандат, съдията мелодраматично подаде оставка, като събра пред сградата на Съвета служители от Софийския районен съд. След като Лалов се раздели с председателския пост на най-големия съд в страната, той се отдаде на политиканстване и участия в мероприятия, организирани от свързани с подсъдимия беглец от правосъдието Цветан Василев. Очакванията са Лалов да стартира кариера като адвокат, като успоредно се занимава и с политика.", "date": "2019.08.01", "title": "Съдията на олигархията Методи Лалов напуска Темида  "}
{"url": "https://www.monitor.bg:443/bg/a/view/brytvejite-na-zapalkata-ot-2014-g-rodiha-nova-manipulacija-sreshtu-peevski-172016", "text": "Сайтът „Факти.бг“ отсрами Прокопиевите медийни бухалки, които цели няколко дни не успяха да изсмучат от пръстите си никаква фалшива манипулация по адрес на депутата и издател на „Телеграф медиа“ Делян Пеевски. Въпросният сайт малко нескопосано преписва новината за новия шеф на ОД на МВР-Пловдив Йордан Рогачев. И за да изпълни инструктажа на белградско-разградската завера Цветан Василев-Иво Прокопиев, ни в клин, ни в ръкав съобщава, че „според източници в МВР Рогачев се счита за приближен на депутата от ДПС от региона Делян Пеевски”. Наши източници от Факултета по журналистика потвърдиха също така, че „новина“, основаваща се на манипулативни внушения без грам факти и доказателства и на принципа „една жена каза“, изобщо не е новина. Нарича се лъжа. Всъщност „Факти.бг“ защитава нелепата си опорна точка, че Делян Пеевски едва ли не контролира всичко в България, с „новина“ от преди 5 (пет!) години, базирана на високоградусовите брътвежи на Румен Петков от 2014 г. През август 2014 г. Румбата, известен в някои среди и като Запалката, манипулативно пита „имало ли е среща на Пеевски с директора на пазарджишката дирекция” (тогава това е именно Йордан Рогачев -б.ред.). И нищо повече. Дотам ли я докараха не съвсем задкулисните господари на фалшивите новини? на Румен Петков от 2014 година? Поне да му се бяхте обадили, оттогава много уиски изтече и може би Петков щеше да извади нова златна рибка от прословутия си фонтан. Чак е смешно защо му е на Пеевски някакъв си шеф в пловдивската полиция, след като според подсъдимите и уплашени до смърт от Темида олигарси той е шеф и на съда, и на прокуратурата, и на правителството. Сваляте нивото, господа олигарси! Ние очаквахме, че скоро ще излъжете, че Пеевски си купува флотилия от бойни кораби. Както сте я подкарали скоро ще обвините депутата, че кадрува в детската градина в Тутракан. Несериозно, господа, несериозно.", "date": "2019.08.01", "title": "Брътвежите на Запалката от 2014 г. родиха „нова“ манипулация срещу Пеевски"}
{"url": "https://www.monitor.bg:443/bg/a/view/bremennata-shej-michyl-spi-s-pampersi-172017", "text": "Актрисата Шей Мичъл, добила световна популярност с ролята на Емили Фийлдс в сериала „Малки сладки лъжкини“, отскоро спи с памперси за възрастни. До взимането на подобни мерки 32-годишната красавица стигнала заради честото ходене до тоалетна през бременността си. „Честно, не знаех, че човек наистина пишка толкова много, когато е в очакване на рожба. Заклевам се, че Накрая се наложи да слагам памперси в леглото“, разказа в YouTube канала си Almost Ready тя. Мичъл призна, че няколко пъти се е напикавала, откакто е бременна. Припомняме, че актрисата разкри, че е в напреднала бременност в края на юни. Бъдещият татко е телевизионният водещ Мати Бабъл.", "date": "2019.08.01", "title": "Бременната Шей Мичъл спи с памперси"}
{"url": "https://www.monitor.bg:443/bg/a/view/kato-vyv-film-na-ujasite-prodavachka-zatvori-gotvachka-v-hladilna-kamera-171998", "text": "51-годишна готвачка изживя зловещи минути, след като е била затворена в хладилна камера. Според пострадалата, издевателството е дело на нейна колежка, която умишлено я тормозела физически и психически. Издевателството над готвачката Веселка Тодорова се случило на 14-ти юли след обяд в складовата база на голям магазин за хранителни стоки в Слънчев бряг. \"Влязох в хладилната камера, за да взема тесто за хляб, а в коридора беше една от колежките. Затвори вратата след мен и аз останах вътре заключена в леден капан. Това е най-големият ужас, който някога съм изживявала. Усещах как за секунди дрехите ми се вкочаняват, а по гърба ми полепна лед. Беше тъмно, тясно и студено. Не виждах нищо, тръгнах да търся вратата, но се спънах в кашоните със стока и паднах. Станах и отново се подхлъзнах, пак паднах. Някак си по усет се добрах до вратата, но дръжката беше замръзнала, хлъзгаше се в ръцете ми. Не можех да отворя. Започнах да викам за помощ и да блъскам по вратата. Мислех си, че това е краят на живота ми. Бях в тотален шок, не зная колко време съм била вътре, не мога да преценя. Може да е било минута, две или пет - но това няма значение, защото кошмарът който изживях в ледения капан е неописуем\", разказа Веселка Тодорова. \"Изведнъж вратата се отвори и насреща ми беше същата колежка, която видях в коридора пред камерата, преди да вляза. Хилеше се гръмогласно, в едната ръка държеше чаша кафе, а в другата запалена цигара. Попитах кой ме затвори в камерата, а тя развеселена отговори, че сигурно някой без да иска е затворил, защото не ме е видял. Сигурна съм, че тя го направи. Тя единствена беше в коридора и със сигурност ме видя, че влизам. Още повече, че самата тя ми поръча да извадя тестото\", твърди потърпевшата. Веселка работела от седем месеца в магазин на веригата хипермаркети в Несебър като готвач на топлия щанд. В началото на юли обаче я преместили в магазина в Слънчев бряг и от този момент жената заживяла в истински кошмар. Според Веселка негативното отношение към нея било провокирано от забележките й към хигиената. \"В магазина в Несебър всичко блестеше от чистота. А на новото място в Слънчев бряг заварих невероятна мръсотия. Казах им, че така не мога да работя, изисквах да има хигиена, защото аз съм готвач и не мога да допусна от мръсна и стара храна да пламне някоя зараза, да натровим клиентите. Това не се хареса на колежките и нямаха никакво намерение да променят хигиенните си навици. Говоря за недопустими случай - например Аз отказвах това да се случва и те започнаха да ме тормозят. Така се стигна и до затварянето ми в камерата\", разказа Веселка, която още не може да се съвземе от шока. След този случай, жената се върнала на работа в магазина в Несебър и се оплакала на управителя. Той обаче не взел никакво отношение. \"Два дни по-късно ме повика и каза, че трябва да се върна отново в Слънчев бряг, защото не достигат работници. Другите две колежки отказаха да отидат - заплашиха, че ако ги принудят да отидат ще си вземат болнични или неплатен отпуск. Тогава управителят ми каза, че се налага да се върна, защото няма друг кой. Аз отказах, не можех да се върна и да работя в страх, да не знам кога ще ме затворят пак в хладилната камера. Тогава той заяви, че щом не искам - да си подавам молбата и да напускам. Така и направих. В мотивите написах, че напускам заради психически и физически тормоз на работното си място\", разказа Веселка. откъдето заявиха че по случая тече разследване.  \"Случаят наистина е притеснителен. Започнали сме и наша вътрешна проверка, на този етап не можем да дадем повече информация, не бихме могли да кажем и каква е истината\", заяви търговският директор на магазина Мандаджиев. ", "date": "2019.08.01", "title": "Като във филм на ужасите: Продавачка затвори готвачка в хладилна камера"}
{"url": "https://www.monitor.bg:443/bg/a/view/stopani-v-kustendilsko-iskat-hladilni-skladove-za-plodove-172002", "text": "Производители на череши от Кюстендилско поискаха поставянето на хладилни инсталации за съхраняване на плодовете. „Черешоберът вече приключи и можем да кажем, че над 95% от продукцията е реализирана. Факт е обаче, че не всеки успя да продаде черешите си на добра цена. Например по морето те се изкупуваха по 3 лв. за кг. За да стигнат до там обаче е необходимо да имаме хладилни камери в региона, като по този начин ще съхраним плодовете за прясна консумация за по-дълго време“, коментира председателят на земеделската кооперация в село Горна Козница Валери Йовев. По негови думи над 600 килограма средно от декар са набраните череши в региона, което е изключително добра реколта. В Кюстендилско пък има около 18 000 хил. декара плододаващи масиви. Младите овошки също не са малко, посочват още земеделци. През изминалата година в района на Кюстендил бяха произведени над 6 200 тона, 35 %, от които са били за прясна консумация. „Тази година имаме повече продукцията, което няма как да не ни радва“, твърдят местните овощари. „Дори и в последните дни на отделни места черешоберът продължава. През тази година мога категорично да кажа, че не е регистрирана нито една кражба от масиви, за разлика от предходни години, когато те бяха десетки. Това се дължи на добрата работа на служителите на полицията, общинска охрана и жандармерия“, посочиха от Община Кюстендил. По думите на кмета Петър Паунов пък вече се върви и към разрешаването на проблема със съхраняването на продукцията в хладилни инсталации. „Имаме заявен интерес от предприемачи в Каварна, които искат да изграждат хладилни и преработвателни мощности в Кюстендилско. Предстои да водим разговори“, увери Паунов. Последните череши в региона пък се изкупуваха на цени от 1 лв. за кг. В края на кампанията пунктовете достигнаха до 54, които бяха разположени както в областния град, така и в 24 от селата в общината. Сред основните проблеми през тази година за овощарите бе и липсата на берачи, като голяма част от тях докарваха работници от Смолянско.", "date": "2019.08.01", "title": "Стопани в Кюстендилско искат хладилни складове за плодове"}
{"url": "https://www.monitor.bg:443/bg/a/view/jena-prebi-myj-do-smyrt-sled-zapoj-171997", "text": "Тяло на починал мъж е намерено в градинка зад жилищен блок в Димитровград. След извършена аутопсия е установено, че по трупа има следи от насилие и смъртта е настъпила вследствие от кръвоизлив в мозъка. По случая има задържана жена, която е основна заподозряна като причинителка на смъртта му. 45-годишният мъж от Димитровград е криминално проявен. Имал е здравословни проблеми, нямал е жилище и обитавал градинката зад жилищен блок на бул.”Д. Благоев”. Вечерта за последно е видян жив да пие на пейка заедно с арестуваната. Предполага се, че двамата са се скарали и под въздействие на алкохола жената го е пребила до смърт.", "date": "2019.08.01", "title": "Жена преби мъж до смърт след запой"}
{"url": "https://www.monitor.bg:443/bg/a/view/gyrcija-otdelja-naj-mnogo-vreme-na-hraneneto-171999", "text": "Гърция е европейската страна, която отделя най-много време средно на ден за хранене, показват данни на Евростат, цитирани от турската телевизия НТВ. Гърците посвещават на храната 2 часа и 13 минути средно от деня си. Те са следвани от французите, които отделят два часа и 12 минути за хранене, и испанците с час и 59 минути.  На четвърто място се нарежда Турция, където дневното хранене продължава средно час и 58 минути. Пета е Италия, а шеста Холандия, като и в двете страни храната се консумира за час и 57 минути средно на ден.  В Люксембург и Сърбия храненето отнема средно час и 54 минути дневно, което ги нарежда на седмо и осмо място. В челната десятка влизат още Румъния (час и 47 минути) и Белгия (час и 44 минути), посочва НТВ.", "date": "2019.08.01", "title": "Гърция отделя най-много време на храненето "}
{"url": "https://www.monitor.bg:443/bg/a/view/blizo-40-ot-bylgarite-ne-mogat-da-si-pozvoljat-da-hodjat-na-more-171994", "text": "37% от българските граждани няма да могат да си позволят почивка това лято, показват данни на представително проучване на bTV и „Маркет линкс“. Социолозите обясняват резултатите с ниския социален статус. Близо половината от анкетираните, които смятат да пътуват този сезон, са отговорили, че ще го направят в България, 9% ще отидат в Гърция, а само 8% ще ходят някъде другаде. За последните 3 години почиващите на нашето Черноморие са 51%, а тези на гръцкото крайбрежие – 17%. „9% не са малко, това са около 600 хил. българи, по нашите оценки. Това отразява целия сезон – тези, които вече са били на почивка, и тези, които тепърва ще ходят. Разликата е нормална. Черноморието е основният избор на туриста в България и това не е изненада“, коментира социологът Добромир Живков пред bTV. Проучването показва, че през последните години са се увеличили пътуванията на българина в чужбина. „Почиващите в Гърция са с много специфичен профил – основно от София, хора със средни и по-високи доходи. За тях Гърция, дори географски, е толкова близо, колкото е българското Черноморие“, допълни още той. Нагласите на нашенци към Черноморието показват, че те са доста изострени по отношение на предлаганите услуги. 86% са на мнение, че е презастроено, 65%, че е замърсено, а 45% смятат, че обслужването е лошо. „Имаме голям репутационен проблем на Черноморието – хората виждат предимно лоши неща. Забраната на дивото къмпингуване се посреща изключително негативно“, коментира Живков. 60% от анкетираните са посочили, че са силно против нея, а едва 15% са съгласни със забраната. По отношение на възможностите за забавление, цените и обслужването у нас и в Гърция, резултатите са почти равни, но въпреки това южната ни съседка ни изпреварва по всички показатели. На въпроса: „Ако нямате финансови затруднения, къде бихте избрали да почивате?“, 24% отговарят с родното Черноморие, 29% с Гърция, а 29% с другаде.", "date": "2019.08.01", "title": "Близо 40% от българите не могат да си позволят да ходят на море"}
{"url": "https://www.monitor.bg:443/bg/a/view/spipaha-meraklija-obarval-momchenca-v-parka-172003", "text": "Отдавнашен познат на старозагорските криминалисти, който наскоро напуснал затвора след поредна изтърпяна присъда бе задържан след сигнал за блудствени действия спрямо две хлапета  по една от алеите на парк „Бедечка“. Сигналът за „чичкото“, който  галил по краката и коремите момчетата /на по 12 и 15 години/ е бил подаден от родителите на 27 юли, три дни по-късно униформените задържали 56-годишния Альоша Андреев, който и в миналото е имал подобни прояви. За една такава простъпка дори изтърпял ефективна присъда, но явно мераците му за млади момченца не са намалели. Жертвите разказват, че чичо Альоша им предлагал сладоледи и шоколади , за да му позволят да ги обарва, първоначално те пробвали да избягат , но той ги настигнал и продължил настойчиво да им обяснява, че „няма нищо страшно“, така щели да станат истински мъже. Блудникът е извършил престъплението в условията на опасен рецидив, затова е закопчан първоначално за 72 часа, предстои да бъде поискано постоянното му оставяне в ареста. Заедно с Андреев  в ареста очакват постоянна мярка за неотклонение и още двама старозагорци на по 34 и 20 години, които са арестувани след сигнал от 31 юли за грабеж над 15-годишни тийнейджъри посред бял ден в центъра на Стара Загора пред входа на централната поща.И двамата са криминално проявени, за единия престъплението е в условията на рецидив.", "date": "2019.08.01", "title": "Спипаха мераклия, обарвал момченца в парка"}
{"url": "https://www.monitor.bg:443/bg/a/view/rokadi-na-transfernija-pazar-v-basketbola-172001", "text": "Второ ново попълнение привлече баскетболният \"Академик Бултекс 99\", съобщиха от клуба. Пловдивчани подписаха с 26-годишния Тенчо Тенчев. 202-сантиметровото крило носеше екипа на датския \"Хорсенс\" в последните два сезона. Тенчев бе с голям принос за спечелването на Купата на България от Берое през 2016 година. Играл е още за \"Римини\", \"ТЕСИ България\", \"Овергаз\" и \"Балкан\". \"Отдавна исках да привлечем Тенчо Тенчев, но досега пътищата ни се разминаваха. Радвам се, че ще мога да работя с него и смятам, че той ще бъде много полезен на отбора\", коментира старши треньорът на Академик Бултекс 99 Асен Николов.  Първият трансфер за пловдивчани бе американският гард Уилям Пери.  Спартак Плевен също направи първи ход в селекцията си. Тимът ще разчита на Димитър Маринчешки, който идва от Рилски спортист. Това ще е трети период за баскетболиста в състава на старши треньора Александър Дяковски.  \"Искам да направим феновете горди\", заяви Димитър Маринчешки.", "date": "2019.08.01", "title": "Рокади на трансферния пазар в баскетбола"}
{"url": "https://www.monitor.bg:443/bg/a/view/londonskata-fondova-borsa-kupi-refinitiv-za-27-mlrd-171996", "text": "Лондонската фондова борса съобщи днес, че се е съгласи да купи компанията за финансова информация Refinitiv за 27 млрд долара, съобщи Reuters. Тази стъпка ще превърне Лондонската фондова борса в една от най-големите компании в сектора на анализите и пазарните данни. Сделката е оповестена 10 месеца, след като консорциум начело с американския инвестиционния фонд Blackstone обяви приключването на покупката с кредит на Refinitiv от медийна група Thomson Reuters. Като част от сделката, която беше първоначално оповестена миналата седмица, акционерите в Refinitiv ще запазят около 37-процентов дял в Лондонската фондова борса, но по-малко от 30% от общите права на глас. Thomson Reuters - компанията-майка на Reuters - има 45 -процентов дял в Refinitiv.", "date": "2019.08.01", "title": "Лондонската фондова борса купи  Refinitiv за $ 27 млрд."}
{"url": "https://www.monitor.bg:443/bg/a/view/do-38-gradusa-prez-avgust-172004", "text": "През август не ни очакват екстремно високи температури. Това каза дежурният синоптик към НИМХ Марияна Попова пред „Фокус“. „Най-високите температури ще бъдат до 35, 37, 38 градуса. Но все пак това не са екстремни температури. Най-високите температури през месеца са били и над 40 градуса. Тази година поне засега не изглежда да имаме такива температури“, добави още тя. Относно времето в планините Попова каза, че през първото десетдневие то ще бъде неустойчиво. „Разбира се в планината времето се променя много по-бързо. Дори когато денят започва със слънце, много често там в часовете около и след обяд се развиват купести облаци, а в отделни дни те ще бъдат и по-мощни купесто-дъждовни с вероятност за валежи и гръмотевични бури. След това и там се очаква по-стабилно време “, обясни тя. ", "date": "2019.08.01", "title": "До 38 градуса през август "}
{"url": "https://www.monitor.bg:443/bg/a/view/cska-pochete-zaginalite-bylgari-kraj-vukovar-172005", "text": "Легенди на ЦСКА отдадоха почит пред тленните останки на 1027 загинали наши сънародници край Вуковар. Второто най-голямо отечествено гробище извън пределите на страната. На т.нар. Сремски фронт българските войници, сред които офицери и доброволци, дават отпор на нацистката армия на злото в заключителната част от Втората световна война. Храбростта на бойното поле се отплаща и страната ни запазва и не губи още изконни български земи. Специален гост на събитието бе заместник-ръководител на посолството на Република България в Загреб - Никола Николов. Любимите на поколения „армейци“ - Пламен Марков, Димитър Пенев, Димитър Якимов, Георги Велинов и легендарният домакин Бай Добри, поднесоха венци на мемориалната плоча. Българската делегация почете паметта на сънародниците ни с едноминутно мълчание и падане на колене. Пламенно слово изрече бриг. генерал Матеев, който подчерта гордостта и достойнствата на Българската армия и призова за човечност. Паметта на всички загинали бойци в гробищния мемориален парк бе уважена.", "date": "2019.08.01", "title": "ЦСКА почете загиналите  българи край Вуковар "}
{"url": "https://www.monitor.bg:443/bg/a/view/ispancite-prevyrnaha-krosouvyr-v-sportist-171976", "text": "Първият кросоувър на SEAT беше наречен Ateca и се възприе отлично в цяла Европа. През миналата година испанците представиха новата си марка CUPRA, създадена специално за да обедини само най-спортните модификации. Моделите на CUPRA ще бъдат по-бързи, но в същото време удобни и практични за ежедневно шофиране, с по-спортен дизайн и усъвършенствани технологии. Първият модел в гамата на CUPRA е кросоувърът Ateca, който съчетава елегантен дизайн, просторен интериор и голям багажник с динамичен характер и състезателни гени на истински спортист. Макар да е копие на SEAT Ateca, новата CUPRA Ateca изпъква със забележителен външен вид. В предната част горната решетка изглежда като пчелна пита с новото лого на CUPRA в средата. Буквите CUPRA са в матиран алуминий на долната решетка, точно над специално проектираната броня. В екстериора на CUPRA Ateca има отличителни детайли в блестящо черно, сред които са релсите на покрива, капаците на страничните огледала, рамките на стъклата, страничните корнизи, колелата, предната решетка, предните и задните дифузьори, както и спойлерите, обграждащи задното стъкло. В страничните огледала има уникални светлини, които прожектират името и логото на CUPRA на асфалта. Спортният вид на динамичния кросоувър е подчертан от мощните черни спирачни апарати, спортната задна броня, медното лого CUPRA на капака на багажника, четирите ауспуси на ръба на задния дифузьор и уникалните 19-инчови алуминиеви джанти с формата на диамант и с логото на CUPRA. Моделът се предлага в шест специални цвята, сред които син, червен, сребрист, сив, черен и бял. Спортната атмосфера продължава и в интериора на CUPRA Ateca, където панелите на вратите са тапицирани с алкантара, а името CUPRA е осветено върху алуминиева пластина на прага на вратата. Седалките също са тапицирани в черна алкантара с медни шевове с покритие от въглеродни влакна. Медните шевове контрастират и на спортния кожен волан, и на скоростния лост. Педалите са изработени от алуминий, а рамките за клапите за вентилация  и централната конзола са решени в бляскаво черно или са хромирани. Логото на CUPRA присъства на волана, на стелките на пода, на ключа и сензорния дисплей, който приветства водача при стартиране на двигателя. Стандартното оборудване на CUPRA Ateca е много богато и включва система за достъп и стартиране на автомобила без ключ, табло с цифрови уреди, навигационна система с 8-инчов сензорен дисплей, усилвател на GSM сигнала, четири камери с 360-градусов изглед отгоре, динамичен контрол на шасито с адаптивно окачване и система за асистиране при паркиране. Сред опциите са пакетът Performance, който включва 18-инчови спирачни дискове Brembo в черен цвят, екстериорен пакет с карбонови капаци за външните огледала и заден спойлер, интериорен карбонов пакет с табло от карбонови влакна и кожени седалки. Под предния капак на CUPRA Ateca е скрит 2,0-литровият 4-цилиндров бензинов турбодвигател 2.0 TSI с мощност от 300 к.с. Той е един от най-технологично развитите двигатели на пазара, който работи със система за филтриране на частици, за да отговори на най-новите изисквания в областта на емисиите. Този двигател идва с по-мощен звук и е оборудван със 7-степенна автоматична скоростна кутия DSG, която осигурява по-спортно усещане с по-бързо, по-плавно и по-точно превключване. Скоростната кутия съчетава отлична производителност с ниски нива на разход на гориво и емисии. Благодарение на задвижването си, новата CUPRA Ateca ускорява от 0 до 100 км/ч само за 5,2 секунди и достига максимална скорост от 247 км/ч. Новият спортен кросоувър CUPRA Ateca има нисък център на тежестта и система за окачване, която съчетава перфектно ефективността с прогресивното и прецизно сервоуправление, като осигурява динамично пътно поведение и комфортно возене. В същото време CUPRA Ateca е автомобил, който може да се ползва за да карате децата си на училище, да пазарувате или да пътувате с много багаж с високо ниво на комфорт. Бензиновият 4-цилиндров турбо мотор 2.0 TSI с мощност от 300 конски сили и 400 Нм въртящ момент, наличен в диапазона от 2000 до 5200 об/мин, вече е познат от комбито SEAT Leon ST Cupra. Двигателят е съчетан със 7-степенната автоматична скоростна кутия с двоен съединител DSG и задвижване на четирите колела от системата 4Drive. Всички тези съставки дават възможност на водача да шофира един фантастичен семеен автомобил, който ускорява от място до 100 км/ч само за 5,2 секунди. Директното управление и ефективните спирачки Brembo са допълнителна част от рецептата за да се получи този чудесен автомобил. Мощният бензинов турбомотор предава огромния въртящ момент към четирите колела, благодарение на което CUPRA Ateca се движи по пътя като по релси, а водачът смело продължава да атакува завой след завой. В завоите поведението на автомобила не предизвиква никакво безпокойство. Системата за задвижване на всички колела 4Drive си върши перфектно работата и прави поведението на кросоувъра абсолютно неутрално и безопасно. Освен това двойното задвижване е от голяма полза през зимата. Системата 4Drive е оптимизирана, за да работи с всички режими на шофиране, които се избират от въртящия се бутон на централния тунел зад селектора на трансмисията. Освен стандартния режим има избор от Comfort, Sport, Individual, Offroad, Snow и разбира се Cupra. Когато изберете режим Cupra в профила на шофиране, двигателят реагира незабавно с естествен звук и динамичен контрол на шасито, за да придаде по-спортно представяне на автомобила. С такъв войнствен характер, турбомоторът работи гладко и звучи добре, макар и не прекалено агресивно. В същото време при спокойно придвижване в града, CUPRA Ateca харчи 8,9 л/100 км, а при лежерно шофиране по провинциалните пътища разходът е 6,5 л/100 км. При спортен стил на езда консумацията може да достигне 12 л/100 км, но това въобще не е стряскащо. За сигурността на пътниците в CUPRA Ateca, спортният кросоувър може да се оборудва със система за автоматично аварийно спиране с разпознаване на пешеходци и адаптивен круиз контрол със система за подпомагане в задръстванията, функция за разпознаване на пътните знаци и система за следене на слепите зони, асистент за автономно паркиране и сигнализатор за движение зад автомобила.", "date": "2019.08.01", "title": "Испанците превърнаха кросоувър в спортист"}
{"url": "https://www.monitor.bg:443/bg/a/view/masha-i-mechoka-chuknaha-rekord-v-you-tube-video-171980", "text": "Анимацията „Маша и Мечока“ постигна нов рекорд в платформата за видеосподеляне YouTube. Епизодът „Маша хапва каша“ стана единственото анимационно видео, което е гледано над 4 милиарда пъти. С почетен статут на \"милиардници\" в YouTube се радват и други два епизода от поредицата - \"Приятен апетит\" с над 1,3 милиарда гледания и \"Голямото пране\" с над 1,1 милиарда гледания.", "date": "2019.08.01", "title": "„Маша и Мечока“ чукнаха рекорд в YouTube (ВИДЕО) "}
{"url": "https://www.monitor.bg:443/bg/a/view/rychen-shrift-ni-vyvejda-v-pyrvata-vizija-na-divi-i-shtastlivi-171989", "text": "Да изпишат заглавието на филма си с ръчен шрифт – на това залагат Яна Маринова и компания за първата официална визия на „Диви и щастливи“. Постерът на лентата, вдъхновена от „Телма и Луиз“ дебютира онлайн преди дни, а цялостната концепция за него е дело на артиста Рамбъл Ратъл. На преден план виждаме двете главни героини, изиграни от Маринова и Луиза Григорова-Макариев, а до тях блестят образите на младата надежда на британското кино Базил Айденбенц и Александър Сано, чийто персонаж – инспектор Донев, олицетворява закона в чистокръвния екшън. Ключов фактор в постера несъмнено са силуетите на емблематичните български локации, дали терен за снимките на „Диви и щастливи“. Припомняме, че камерата на режисьора Мартин Макариев и оператора Андрей Андреев се въртя във Варна, София, Велико Търново и Русе. обясняват продуцентите на „Диви и щастливи“. С появата на плаката пък Маринова вдига завесата и относно първите стъпки в създаването на лентата. Тя разкрива, че историята се ражда на един 8 март, когато тя кани Борислав Захариев да напише сценарий за смелата и борбена жена, която има нужда от повече самочувствие, за да постигне мечтите си и да намери щастието си. Вдъхновението бързо прераства във филм за грешките и поуката от тях, за заслепената, но и за достойната любов. Официалната премиера на „Диви и щастливи“ ще се проведе на 29 ноември.", "date": "2019.08.01", "title": "Ръчен шрифт ни въвежда в първата визия на „Диви и щастливи“"}
{"url": "https://www.monitor.bg:443/bg/a/view/grigor-dimitrov-prikluchi-rano-i-v-los-kabos-171992", "text": "Най-добрият ни тенисист Григор Димитров отпадна във втория кръг на турнира на твърда настилка в Лос Кабос (Мексико). Българинът отстъпи пред 24-я в света Гуидо Пея. Първата ни ракета в мъжкия тенис загуби от аржентинеца в два сета - 4:6, 2:6 само за час и 13 минути игра. Двубоят бе трети по между им, като Пея вече има предимство от 2-1 победи. Последната им среща бе през 2017 година в Индиън Уелс, когато Пея се наложи с 6:3, 7:6(4), а през 2015 във Вашингтон Димитров спечели със 7:6(1), 6:4. 28-годишният Григор Димитров изигра слаб мач и не затрудни съперника си, който е номер 2 в схемата на турнира. Проблеми със сервиса пак влияеха на играха на българина, който направи цели 7 двойни грешки. Аржентинецът стартира с ранен пробив още при първата си възможност. Григор Димитров върна бързо пробива, но при 3:3 Гуидо Пея отново взе преднина и спечели първия сет с 6:4. Вторият бе повече от лош за бившия номер 3 в света. Димитров взе общо три точки при свой сервис при първите си две подавания и изостана с 0:4 гейма. Последва още един допуснат пробив и то в гейм, в който българинът водеше с 40:0. Така Пея стигна убедително до успех с 6:2 и съответно 2:0 сета. Григор Димитров вкара 58% първи сервис срещу 54% за Пея и спечели 58% от точките при вкаран първи сервис срещу 57% за аржентинеца. Разликата дойде от спечелените точки при втори начален удар - 36% за Димитров срещу 71% за Пея.  Единствената добра новина за първата ни ракета е, че прекъсна серия от четири загуби в първи кръг срещу американеца Стийв Джонсън. Съперник на Пея на четвъртфиналите ще бъде квалификантът от Южна Корея Сунву Квон, който надигра в три сета Хуан Игнасио Лондеро.  Водачът в схемата в Лос Кабос Фабио Фонини намери място на четвъртфиналите след обрат срещу испанеца Марсел Гранойерс с 4:6, 6:3, 6:4. Изненадата на деня поднесе австралиецът Танаси Кокинас, който спечели срещу французина Лука Пуй с 2:6, 6:4, 6:3. Напред продължава и поставеният под номер 3 Диего Шварцман, който не се затрудни с латвиеца Ернестс Гулбис след 7:5, 6:0.", "date": "2019.08.01", "title": "Григор Димитров приключи рано и в Лос Кабос"}
{"url": "https://www.monitor.bg:443/bg/a/view/prokuraturata-iska-razpit-na-bivola-chobanov-vyv-francija-171987", "text": "Спецпрокуратурата издаде Европейска заповед за разследване на територията на Франция по казуса „Тад Груп“, съобщиха от държавното обвинение. В рамките на разследването трябва да бъде разпитан главният редактор на сайта „Биволъ“ Атанас Чобанов по досъдебното производство срещу служители на „ТАД Груп“, във връзка с факти, относими по предмета на доказване. Европейската заповед за разследване ще бъде изпратена на френските власти, тъй като там е постоянният адрес на главния редактор на сайта. В сряда стана ясно, че около 2 седмици преди изтичането на данните от НАП хакерите са изпратили информация към сайта „Бивол“.", "date": "2019.08.01", "title": "Прокуратурата иска разпит на „бивола“ Чобанов във Франция"}
{"url": "https://www.monitor.bg:443/bg/a/view/polsha-vse-oshte-iska-reparacii-ot-germanija-za-vsv-171991", "text": "Полша не може да се съгласи с мнението на германските власти, че въпросът за репарациите за щетите, причинени й през Втората световна война, е закрит, каза външният министър Яцек Чапутович в слово по случай 75-годишнината от Варшавското въстание, която се отбелязва с възпоменателна церемония. \"Щетите, нанесени на Полша и на поляците, не бяха отстранени от онзи, който ги нанесе. Поляците сами, със своите усилия и труд, възстановиха разрушената си столица, - каза Чапутович. - Този факт е ярка илюстрация на по-широк проблем, който не позволява на поляците да признаят въпроса за репарациите за закрит.\" Външният министър на Германия Хайко Маас, който участва в церемониите във Варшава по случай годишнината, каза, че \"въпросът за репарациите е закрит\". А по-късно, в реч в музея на Варшавското въстание, той поиска прошка от поляците. \"Срамувам се от онова, което германци, действащи от името на Германия, причиниха на Полша, - каза Маас. - Срамувам се също така, че тази вина се премълчаваше дълго време след войната.\" Темата за репарациите се обсъжда в Полша от юли миналата година, когато лидерът на управляващата партия \"Законност и справедливост\" Ярослав Качински заяви, че страната никога не се е отказвала от компенсации от Германия. Според тогавашния министър на отбраната Антоний Мачеревич, от правна гледна точка Варшава има всички основания да иска репарации от Берлин. Варшавското въстание започва на 1 август 1944 г. и е потушено от нацистите до 2 октомври. През това време те напълно разрушават града и избиват около 200 000 негови жители.  ", "date": "2019.08.01", "title": "Полша все още иска репарации от Германия за ВСВ"}
{"url": "https://www.monitor.bg:443/bg/a/view/myj-zagina-na-pytja-kraj-selo-maslarevo-171993", "text": "Войната на пътя взе поредната си жертва. 53-годишен мъж загина при инцидент на пътя Плевен – Бяла, в района на село Масларево. Мъжът управлявал лек автомобил „Опел”. На излизане от второстепенен път при опита да се включи в главния, той не се огледал и е бил пометен от камион влекач. Пострадалият е транспортиран в болницата, където е почивал. Причните за инцидента са в процес на изясняване, съобщават от полицията.", "date": "2019.08.01", "title": "Мъж загина на пътя край село Масларево"}
{"url": "https://www.monitor.bg:443/bg/a/view/v-burgasko-danychnite-nabludavat-200-riskovi-firmi-171990", "text": "Близо 200 фирми, стопанисващи около 600 търговски обекта по морето, без дълготрайни материални активи и собственост на рискови лица са поставени под наблюдение от териториалната дирекция на НАП Бургас. Това съобщиха от приходното ведомство в морския град. В НАП е направен профил на група фирми, които попадат в най-рисковата категория, а именно - фирми отчитащи обороти, трупащи, но неплащащи задължения. Дружествата са с дейност търговия и стопанисване на питейни заведения по Южното Черноморие. В тези обекти има регистрирани фискални устройства, отчитат се обороти, но е избегната регистрация по Закона за ДДС. Същите фирми в част от случаите са назначили работници с необичайно високи заплати, подават данни за трудови договори, но за повечето не се подават декларации за осигуряване и не се внасят дължимите осигурителни вноски. В хода на анализите и наблюденията са установени още и нереално ниски, а на някои места и нулеви обороти на магазини и заведения с голяма посещаемост. От НАП считат, че е налице риск от невнасяне в бюджета на дължими задължения в размер на милиони левове. Поради липса на активи, дълговете не могат да се обезпечат и затова отговорността по заплащане на задълженията ще бъде вменена на физическите лица, които реално стопанисват и управляват обектите. Установени са и случаи, в които \"собствениците\" са починали хора или такива, които от години са извън страната.", "date": "2019.08.01", "title": "В Бургаско данъчните наблюдават 200 рискови фирми"}
{"url": "https://www.monitor.bg:443/bg/a/view/edva-267-sa-oficialnite-veterinari-u-nas-171988", "text": "Синдикатите настояват ветеринарните лекари да получават по-високи заплати. Увеличението трябва да е с 15% и да се въведе от 1 януари. Това предложи председателят на Федерацията на независимите синдикати в земеделието Светла Василева. „БАБХ е хронично недофинансирана и не разполага с достатъчно хора в малките селски райони“, коментира още тя. Според нея африканската чума по свинете (АЧС) е проблем, който нанася икономически и социални щети, засяга националната сигурност на страната и може да остави 20 хил. души, заети в 65 свиневъдни ферми, без социално и здравно осигуряване. От 2 246 заети в агенцията, едва 267 са ветеринарните лекари. „Факт е, че има райони, в които един официален лекар, отговаря за няколко общини“, оплака се и синдикалният лидер на КНСБ в Българската агенция по безопасност на храните (БАБХ) Емил Славев. Затова и от синдиката предлагат да има увеличение на заплатите, а освен това да бъдат незабавно изплатени извънредните работни часове от миналата Коледа, които продължават да се трупат. Трябва да се привлекат и повече хора особено в случай на загробване на свинете, ако това стане необходимо. По думите на Славев има и ветеринари, които не спазват почивките, и на доброволен принцип работят за агенцията, за да се борят с АЧС.", "date": "2019.08.01", "title": "Едва 267 са официалните ветеринари у нас"}
{"url": "https://www.monitor.bg:443/bg/a/view/zadyrjaha-izverg-bludstval-s-bolna-jena-171995", "text": "28-годишен мъж от Добрич остава в ареста заради блудство, съобщиха от  Окръжния съд. Мъжът е привлечен като обвиняем по досъдебно производство на Първо РУ на МВР - Добрич за това, че на 23 юли т. г. е извършил действия с цел да възбуди и удовлетвори полово желание без съвкупление спрямо жена с много заболявания и която не е разбирала свойството и значението на извършеното. Според обвинението, посегателството било извършено до велосипедна писта „Гарвана“ в градския парк на Добрич. Престъплението, за което е обвинен мъжът, се наказва с лишаване от свобода от три до десет години. С оглед високата степен на обществена опасност на деянието, както и с цел да се предотврати възможността мъжът да се укрие или да извърши друго престъпление, съдът счете, че той трябва да остане задържан под стража. При постановяване на определението си съдебният състав взе предвид и данните, че задържаният е многократно осъждан. Постановеният съдебен акт е окончателен и не подлежи на обжалване и протест.  ", "date": "2019.08.01", "title": "Задържаха изверг, блудствал с болна жена"}
{"url": "https://www.monitor.bg:443/bg/a/view/hvanaha-mule-i-dilyr-s-nad-17-kg-heroin-171986", "text": "Над 17,356 кг. хероин задържаха митничарите на ГКПП “Капитан Андреево”. Наркотикът е бил, разпределен в 17 пакета, обвити със индигово фолио. Открит е в кола, която е отклонена за пълна проверка по метода \"Анализ на риска\". Дрогата е била укрита в хладилна чанта, във фабричните кухини, където се поставят блокчета с лед. Шофьорът е пътувал сам, а поведението му се сторило нервно на служителите. Това съобщиха на брифинг директорът на Агенция „Митници“ Георги Костов, началникът на ОД на МВР в Хасково Ангел Цанков, прокурорът Делчо Лавчев, гранични полицаи и антимафиоти. По случая са арестувани двама души. Единият се определя от разследващите като организатор на канала, подлъган да дойде в България. Той е иранец с германски документи за пребиваване и е бил задържан около хотел “Родопи” в Хасково. Повдигнато му е обвинение за подбудител и помагач. Трафикантът е съдействал и така се е стигнало до помагача. Другият задържан е 31-годишен с английско гражданство, роден в Ирак, съобщават от прокуратурата. Наркотикът е бил предназначен за черния пазар в Западна Европа. Условната му стойност е 1 312 000 лв, изчислена по скалата за определяне на наказания на съдебната система. На черно цената е в пъти по-висока. Общото количество на задържания хероин в тези случаи е 312 килограма. Междувременно съдът в Хасково е оставил двамата арестувани за постоянно в ареста.", "date": "2019.08.01", "title": "Хванаха муле и дилър с над 17 кг хероин"}
{"url": "https://www.monitor.bg:443/bg/a/view/vylshebni-systavki-vyzrajdat-kojata-i-kosata-v-shest-novi-serii-na-refan-171984", "text": "Шест нови козметични линии пуска REFAN на пазара, всяка от които впечатлява сетивата с оригинален дует от аромати, съчетани в перфектна хармония. Всяка серия включва четири продукта – шампоан-душ-гел, бутер крем за тяло, бутер крем за ръце и парфюмна свещ в метална кутия за романтика и релакс. Комбинацията от активни съставки в козметичните продукти възстановява водния баланс и деликатно хидратира и омекотява кожата и косата. Бутер кремовете за ръце и тяло съдържат: - Масло от ший: богато на витамини А, Е, F и мастни киселини. Има подмладяващ ефект и спомага поддържането на гладка, еластична кожа и здрави, красиви нокти. Оказва силно омекотяващо действие върху груба, суха и лющеща се кожа. - Какаово масло: природен стимулант, който ускорява клетъчната обмяна, подобрява овлажняването, придава  блясък и гладкост и поддържа еластичността на кожата. Източник е на естествени антиоксиданти. - Витамин В3: намалява загубата на вода и има анти-ейдж ефект, изглажда кожата, намалява пигментацията, стимулира еластичността. Шампоанът е обогатен с масло от маслина - за подобряване на структурата на кожата и косата и за улесняване на разресването. Можете да избирате измежду новите шест различни аромата според вкуса и предпочитанията си - екзотично и нестандартно като  s или  , нежно и цветисто като  , свежо цитрусово като  , да се насладите на ободряващия билково-хербален аромат на   или медно-сладкото ухание на  . Продуктите са предназначени за ежедневна грижа, като даряват пълен комфорт на тялото, зареждат с настроение и галят сетивата ден след ден.", "date": "2019.08.01", "title": "Вълшебни съставки възраждат кожата и косата в шест нови серии на REFAN"}
{"url": "https://www.monitor.bg:443/bg/a/view/lubimata-na-hiljadi-jiva-socialna-mreja-pulse-fitness-spa-stana-na-7-godini-171985", "text": "Във време, когато всички живеят повече в телефоните и компютрите, отколкото в реалния свят, е изключително трудно да създадеш място, където да ги накараш да забравят за виртуалното – да обърнат поглед към себе си, да се погрижат за тялото си и да се социализират като създават реални приятелства и бизнес контакти. Именно това е мисията на Pulse Fitness&Spa, които тази седмица отбелязаха своята 7-ма годишнина с парти серия, продължила цяла седмица. „Живата социална мрежа“, както наричат напоследък лайфстайл клубовете, стана безапелационен лидер на пазара на фитнес и уелнес услугите със своята по-различна концепция, която не съществуваше до момента на българския пазар. Pulse Fitness&Spa не е просто верига модерно оборудвани фитнес зали и разкошни спа центрове, това са места, в които клубните членове изпитват принадлежност към една общност, посветна на грижата за себе си. Клубовете са с внушителни мащаби, изключително модерен дизайн, луксозно изпълнение до най-малкия детайл, оборудване с най-добрите в света марки като Life Fitness, Techno Gym и Active Gym. Съвкупността от всичко това е достатъчна притегателна сила, но не това е основното, заради което клубните членове ценят времето си, прекарано там. Най-ценното, което Pulse дава на своето голямо семейство, е възможността на общуват в реалния свят, да се срещат без притеснение, без изкуствените пози, без нуждата от филтрирани снимки. В Pulse всеки е равен, когато прекрачи прага и сложи спортния екип. Членовете създават сплотени връзки помежду си не само при срещите си в клуба, но и когато ходят заедно на клубните Pulse Camp спортни лагери, подходи в планината, организирани спортни уикенди в града, участват като един отбор в каузи, състезания, благотворителни кампании и разбира се редовните клубни Pulse DJ партита. С тази концепция за изминалите 7 години Pulse успя да промени живота на над 50 000 човека. Накара ги да започнат да се грижат за себе си, да изглеждат и да се чувстват много по-добре, създаде в тях спортна култура, която вече припознават като начин на живот. Любопитен факт е, че над 60% от тях никога преди това не са стъпвали на фитнес, а понастоящем привличат всички от обкръжението си да ги последват.", "date": "2019.08.01", "title": "Любимата на хиляди жива социална мрежа Pulse Fitness&Spa стана на 7 години"}
{"url": "https://www.monitor.bg:443/bg/a/view/kamen-kacata-shte-raznejva-starozagorci-kraj-fontanite-171978", "text": "Един от най-колоритните български музиканти, легендарният Камен Кацата /артистичният псевдоним на 66-годишният Камен Дойчинов/ ще разнежва старозагорските меломани на 9  август в рамките на летните тематични вечери „Август е музика“. Те ще се провеждат на най-новата сцена в Града на липите край заработилите само преди месец пеещи фонтани на градското ларго. Хармониката на Кацата ще свири в компанията на китаристите Мирослав Найденов и Юлиян Трайков, а на барабаните ще бъде Николай Бакалов. Завършилият икономика, но музикант по душа Камен Дойчинов е познат на блусарите още от края на 70-те години на ХХ в, а през 90-те беше  сред най-изявените гости на култовата „Подуене блус бенд“, като работи с тях по повечето от албумите им. В този период издава и самостоятелен албум „Страхът на гаргите“, заедно със Стунджи и брас секцията на Акага. Музикалните вечери ще стартират от 3 август, първата вечер ще бъде под мотото „Под небето на Париж“:– концерт с участието на Надя Тончева - вокал и Любомир Толумбаджиев – цигулка, Петър Койчев – китара, Момчил Ангелов – китара,  Христо Минчев –бас китара.В репертоара са включени песни на  Едит Пиаф, нова френска музика на очарователната Заз и парчета в стил Джипси джаз стандарт популярен  преди почти век. На финалната права на общо петте музикални вечери /10 август/ край фонтаните ще бъдат рокаджиите от Perfekt Strangers, които ще поднесат букет от най-новия си албум „Вliss“.  ", "date": "2019.08.01", "title": "Камен Кацата ще разнежва старозагорци край фонтаните"}
{"url": "https://www.monitor.bg:443/bg/a/view/23-godishnata-tantelka-napuska-okolovrystnoto-shtjala-da-se-omyjva-171979", "text": "Да напусне завинаги досегашното си работно място, отбивка на околовръстното шосе край Стара Загора и да скъса завинаги с проституцията, обеща тържествено в съдебна зала 23-годишната Василка Х.С., която застана пред Темида в Града на липите за получаване на трудови доходи по неморален начин. Младата мургавелка, която е ходила на училище до втори клас и почти не може да чете се призна за виновна, че в продължителен срок: от 19 юли 2017-а до 10 юни т.г. е препечелвала средствата си в шубраките край пътя недалеко от доскорошното сметище на Стара Загора край село Еленино. Най-честите и клиенти са били шофьори на ТИР-ове. Дневната й заработка не надхвърляла 50 евро, като почти половината отивала за сутеньора, който обаче преди два месеца изчезнал от страната и вече нямало кой да отваря „чадър“ над нея. Веска Тантелка, както е позната в старозагорската ромска махала Лозенец проститутката, е родена в Нова Загора. От 13-годишна започнала сама да си вади прехраната, дори за известно време била считана за „елитна“. След като пиян клиент й избил седем предни зъба се наложило да премине в графата на околовръстничките, разказа тя пред съда патилата си. Напоследък почти престанала да „работи“, защото си намерила приятел, който дори обещал да се ожени за нея. Момчето било много добро, редовно ходело на сбирките на евангелската черква в махалата, имал своя къща и работел във фирмата за сметосъбиране. Заради чистата й от криминални прояви биография и искреното разкаяние, съдът одобри постигнатото споразумение между служебния защитник и наблюдаващия прокурор, по силата на което 5-месечният престой зад решетките се отлага за 3 години. За последните 7 месеца пред старозагорския районен съд са преминали общо 4 „труженички“, показва справката за разгледаните дела по чл. 329 ал.1 от НК. Едната от подсъдимите, 32-годишна вдовица с прозвище Блондито и  с „офис“ в землището на село Богомилово, е била глобена с 1 000 лв. Другата - 26-годишната Анка И. ще полага 150 часа обществено полезен труд без възнаграждение, а третата /познатият като трансесксуален Танко Г. / ще  премине през двугодишен  пробационен период. Като „капка в морето“ коментират броя на този тип дела дългогодишни юристи, които напомнят, че този член от наказателния кодекс е мрачна „останка“ от тоталитарната държава и дълги години след 10 ноември 1989-а е бил забравен. Прилагането му се възродило в края на 90-те години на миналия ХХ в, въпреки че проституирането е съществувало от „време оно“ и май е време да бъде законово легализирано както е в белите държави. Опитите да бъдат накарани „жриците“ да плащат данъци като „компаньонки“ поне в Стара Загора за безрезултатни, показва справката.На практика мургавелките застават пред Темида покрай някоя поредна акция на МВР, поне през  последните две години няма осъден за сутеньорство.    ", "date": "2019.08.01", "title": "23-годишната Тантелка напуска Околовръстното, щяла да се омъжва"}
{"url": "https://www.monitor.bg:443/bg/a/view/myj-razprostranil-v-mrejata-intimni-snimki-na-mlada-rusenka-171982", "text": "Двайсет и девет годишен мъж влязъл незаконно в компютъра на млада русенка и разпространил в мрежата нейни видеоклипове и снимки със сексуално съдържание. За случая съобщиха от полицията в Русе. Младата жена сигнализирала органите на реда, че някой е осъществил достъп до личния й компютър. Дамата с ужас видяла свои интимни кадри в интернет пространството. По получената от нея информация служители извършили претърсване и изземване във вила, намираща се в местност край Русе, както и апартамент в града, ползвани от 29-годишен мъж. Иззети са техническите средства, с които е извършено деянието, както и материалните носители с порнографско съдържание. На мъжа е повдигнато обвинение за престъплението. По случая се води досъдебно производство под наблюдението на Окръжната прокуратура в Русе.", "date": "2019.08.01", "title": "29-годишен разпространил в мрежата интимни снимки на млада русенка"}
{"url": "https://www.monitor.bg:443/bg/a/view/energetici-tyrsjat-speshno-zastrahovatel-za-pojar-i-bedstvija-171977", "text": "Спешна процедура за намиране на нов застраховател  стартираха от държавната ТЕЦ „Марица изток 2“ след като от  ЗАД „Енергия“ не са отговорили на предложението да удължат действието на договора, сключен през 2014 година и изтичащ в полунощ на 13 август. Покана за пряко договаряне са изпратени до две дружества, а стойността на поръчката за застраховка „Пожар и природни бедствия“ е в рамките на 6 054 344 лв. като срокът за действие е 9 месеца или до сключването на нов договор по процедура на закона за обществените поръчки. Такава процедура вече е била обявявана на 10 юни, но е прекратена след като е била получена само една оферта. Ако до изтичане срока на сегашния договор за застраховане не бъде подписан нов има опасност най-голямата държавна ТЕЦ да остане без лицензии за работа и търговия с еленергия, става ясно от публикуваното решение на ръководството, където е записано: „По изложените причини и в случай, че към дата 14.08.19 г. ТЕЦ МИ2 не изпълни поставеното в лицензия специално условие, ще допусне нарушение или неизпълнение на задълженията си по нея, за което КЕВР на основание чл. 59, ал. 1,т. 2 от ЗЕ и след писмено предупреждение ще отнеме лицензията за производство на ел. е-я на ТЕЦ МИ2. Отнемането на лицензия ще задължи централата да преустанови работа. Допълнително, тъй като в добива на въглища и производството на електроенергия са ангажирани пряко около 12 хил. души,а заедно със свързаните дейности–около 150 хиляди, преустановяване работата на дружеството ще доведе до директна загуба на хиляди работни места, необходимост от допълнителни социални разходи за страната и загуби за бюджета от преки и косвени данъци.“. Имуществото, което подлежи на застраховане е на обща стойност 1 451 880 675.41 лв. Поканата е за преговори на 12 август в централата. От ТЕЦ „Марица изток 2“ не коментират дали отказа на досегашния застраховател да удължи срока на договора има някаква връзка с пожара от 24 юни, който унищожи 135 – метровия стъклопластов комин на сероочистващата инсталация и доведе до спирането на блок 8 за неопределено време. Пожарът избухна по време на ремонтни дейности на стойност около 4 млн. лв. Изпълнител е международен консорциум  „Сарпласт“, в който участва италианската „Текла“ и българските „Зетекс“ и „Техноинженеринг“. Основните операции по договора са били на приключване и блокът е трябвало да бъде пуснат в експлоатация в средата на юли. Разследването беше поето от националната следствена служба, до момента няма официална информация за нанесените тогава щети и дали има повдигнати обвинения.", "date": "2019.08.01", "title": "Енергетици търсят спешно застраховател за пожар и бедствия"}
{"url": "https://www.monitor.bg:443/bg/a/view/avtomatichna-zashtita-namali-moshtnostta-na-shesti-blok-na-aec-a-171974", "text": "Днес в 10:24 часа мощността на шести блок на АЕЦ “Козлодуй” бе намалена до 300 мегавата в резултат на задействане на автоматиката за разтоварване на блока, съобщиха от ядрената ни централа. Причината е спиране на две от главните циркулационни помпи. Причините за изключването са отстранени. За да бъдат включени отново в работа двете циркулационни помпи, турбогенераторът на шести блок ще бъде изключен от електроенергийната система на страната и ще бъде присъединен отново до три часа след спирането. Радиационната обстановка е нормална. За спирането на блока са уведомени Агенцията за ядрено регулиране и Централно диспечерско управление на ЕСО. Пети блок на АЕЦ “Козлодуй” работи с пълно натоварване на мощността.", "date": "2019.08.01", "title": "Автоматична защита намали мощността на шести блок на АЕЦ-а"}
{"url": "https://www.monitor.bg:443/bg/a/view/stejsi-kijch-poluchi-zvezda-na-alejata-na-slavata-171973", "text": "Актьорът Стейси Кийч беше почетен със звезда на холивудската Алея на славата. Звездата на 78-годишния Кийч, чиято кариера в телевизията, театъра и киното продължава над пет десетилетия, е 2688-мата на прочутата алея в Холивуд. На церемонията по откриването присъстваха съпругата на актьора Малгосия Томаси и Мат Лебланк, с когото Кийч си партнира в комедийната поредица \"Мъж с план\" на Си Би Ес. \"Не се съмнявам, че един ден някой нищо неподозиращ турист ще се разхожда по булеварда, ще попадне на моята звезда и ще се запита: пошегува се актьорът. Кийч е най-известен с ролята на детектив Майк Хамър в сериалите и телевизионните филми, базирани върху криминалните романи на Мики Спилейн.", "date": "2019.08.01", "title": "Стейси Кийч получи звезда на Алеята на славата "}
{"url": "https://www.monitor.bg:443/bg/a/view/zabraniha-burkite-v-holandija-171981", "text": "След спорове, продължили 14 години, в Холандия беше въведена забрана на бурките, предадоха световните агенции. Дрехи, които прикриват лицето, като бурки и воали, вече не могат да бъдат носени в обществени институции като училища, болници и правителствени учреждения, нито в автобуси и влакове. Вътрешното министерство призова местните власти и органите на реда да прилагат забраната. От представителите на силите за сигурност вече се изисква да казват на забулените жени да показват лицата си. Ако не го сторят, може да им бъде отказан достъп до обществени сгради и да им бъдат наложени глоби от най-малко 150 евро. Забранени са и други средства за прикриване на лицето като маски и мотоциклетни каски. Холандският крайнодесен популист Герт Вилдерс нарече забраната \"исторически ден\". Той заяви пред холандско радио, че това е \"първата антиислямска мярка\", въведена в страната. Не е ясно обаче до каква степен забраната ще бъде прилагана наистина, след като няколко града, както и болници, компании за обществен транспорт и полицията заявиха, че няма да я спазват. Франция беше първата държава в Европа, въвела забрана на пълния ислямски воал през 2011 г. Няколко страни последваха нейния пример. В Дания забраната на прикриващите цялото лице воали е в сила от една година. Досега според властите са били наложени глоби от 134 до 1340 евро в 39 случая, включително на 22 жени, носещи бурки или никаби. В Германия досега са били въвеждани само изолирани и ограничени забрани - например, за обществените служби в провинция Хесен. Мнозина смятат прикриващия цялото лице воал за символ на потискането на жените в исляма. Критиците на забраната обаче я приемат като посегателство над религиозната свобода.", "date": "2019.08.01", "title": "Забраниха бурките в Холандия"}
{"url": "https://www.monitor.bg:443/bg/a/view/zatjagat-rejima-za-byrzite-krediti-zaradi-techa-ot-nap-171969", "text": "Заради изтичането на данни от НАП в момента текат обсъждания дали да не се предприеме затягане на някои режими, включително по отпускането на бързи кредити, каза във Варна вицепремиерът Томислав Дончев, който поздрави участниците в научна конференция, посветена на 140-а годишнина на Военноморските сили. По думите му анализите на специалистите сочат, че хакването на данъчната агенция няма потенциал за създаване на кой знае какви проблеми, тъй като ЕГН-та до преди няколко години бяха общодостъпна информация. В комбинация с други лични данни обаче, може да се стигне до неприятни ситуации, посочи Дончев. Вицепремиерът допълни, че проектът за построяване на нови патрулни кораби за ВМС е във финалната си фаза и изрази надежда, че до края на тази година може да бъде избран изпълнителят и да бъде подписан договор. Той каза още, че е разговарял с кмета на Варна Иван Портних за възможностите в града да се реализират проекти в сферата на образователната и научната инфраструктура. Идеята е да бъде изграден кампус с образователен център, който да обединява няколко учебни заведения. Дончев посочи, че необходимата инвестиция ще надхвърли 10 милиона лева, като се има предвид, че трябва да бъде построена нова сграда на Математическата гимназия. Предстоят мащабни инвестиции в научната инфраструктура- лаборатории, центрове за върхови постижения, паркове, инкубатори, допълни вицепремиерът. И уточни, че Варна има потенциал, но е нужно университетите в града да работят заедно. Преди началото на научната конференция командирът на ВМС контраадмирал Кирил Михайлов каза пред журналисти, че до края на годината предстои най-голямото учение на флотилията бойни и спомагателни кораби. Фрегата \"Дръзки\" има планирано участие в операцията на НАТО \"Сий Гардиън\". Освен това българските ВМС ще участват и в противоминни учения на Турция и Гърция. Контраадмирал Михайлов допълни, че очакванията са до края на годината ВМС да получат и още един вертолет, напълно съвместим с тези, с които разполагат.", "date": "2019.08.01", "title": "Затягат режима за бързите кредити заради теча от НАП"}
{"url": "https://www.monitor.bg:443/bg/a/view/grajdani-podeha-kampanija-za-remont-na-cyrkva-v-pazardjik-171967", "text": "Инициативен комитет от граждани организира кампания за възстановяване на храм „ Свето Преображение Господно“ в Пазарджик. Сред инициаторите са местен строителен предприемач, прокурор, учител и др. По предварителни разчети за ремонта на църквата са необходими над 33 000 лв., като половината от тях почти са събрани.  Средствата са необходими за ремонт на тавана, почистване и обработване на дървените орнаменти над олтара и балкона, възстановяване на местата с нарушена мазилка, възстановяване на оригиналните стенописи около прозорците до тавана, възстановяване на горната част на колоните. Организаторите на кампанията допълват, че с личен труд редовните посетители на храма и хората от Инициативния комитет ще се погрижат за възстановяването на дървената част на олтара.“ Апелираме към Вас да ни помогнете със средства или с труд за неотложните дейности по ремонта“, се казва в писмо до медиите. Църквата „ Свето Преображение Господно“ допреди 10 години беше използвана за склад, в който се съхраняваха части от обгорелия дървен материал от старата Часовникова кула, символа на Пазарджик, собственост на катедралния храм“ Успение на Света Богородица“. През 2009 г. с помощта на църквата и граждани храмът бе възстановен.       Ако желаете да помогнете, може да го направите директно  в храма, който се намира на ул. „ Стефан Захариев“ №15, в близост до църквата „ Света Богородица“. Там е поставена кутия за дарения за ремонта. Средствата се събират и от касиера на Инициативния комитет – Марияна Янева   / mariana_yaneva©mail.bg / срещу разписка. За всеки дарен от Вас лев ще бъде даден публичен отчет на таблото на входа на храма. Църквата съществува от далечната 1862г., като в двора й някога се е помещавал първият в града пансион за социално слаби и самотни хора. Била е действаща до 1994г., когато е използвана за склад и е възстановена през 2009г. С много усилия уникалният под с автентична керамика е почистен, реставрирани са ценни икони, също Владишкият трон с два проскинитаря, изградена е камбанария, подменена е по-голямата част от дограмата, закупени са нови полилеи и църковна утвар.", "date": "2019.08.01", "title": "Граждани подеха кампания за ремонт на църква в Пазарджик"}
{"url": "https://www.monitor.bg:443/bg/a/view/2448-leva-mesechno-sa-neobhodimi-na-chetirichlenno-semejstvo-za-normalen-jivot-171968", "text": "За нормалния живот на 4-членно семейство от двама възрастни с две деца са необходими поне 2448 лв. Това показват данни на Института за синдикални и социални изследвания (ИССИ) към края на второто тримесечие на годината. Според статистиката увеличението на сумата е с 6 лв. нагоре спрямо предходните 3 месеца и с цели 87 лв. спрямо същия период на 2018 г. Средно на човек издръжката излиза 612,15 лв., за дете на възраст между 14-18 г. 604 лв., а за дете до 13 години – 512 лв. Парите са необходими за покриване на разходите за храна, за поддържане на жилището, здравеопазване, образование, транспорт и почивка спрямо средните български стандарти за четиричленно домакинство. По-силно изразен ръст има при храните с 4.5%, при нехранителните стоки и услуги с 3% като той се дължи основно на увеличаване на цените на топлоенергията (14.9%), електроенергията (2%), водоснабдяването (4.7%), както и на хляба и на зърнените храни (10%). но от Конфедерацията на независимите синдикати в България (КНСБ) предполагат, че това може да се промени. „Може свинското месо да нарасне с проценти, както някои твърдят, според други прогнози може потреблението масово да намалее“, коментира президентът на КНСБ Пламен Димитров. За покриване на общата стойност на необходимите средства за издръжка /2448 лева/, трябва нетният размер на заплатата, която получават двамата възрастни, да бъде не по-нисък от 1 224 лева за всеки от тях, при условие, че двамата възрастни са заети и заплатата е единствен източник на доходи. което е 808.37 лв. средно на човек или с 37% повече от средните нива на издръжката за страната. Ако доходите на семейството в столицата се покриват само от заплатата на възрастните, то за всеки от тях нетната средна работна заплата не трябва да бъде по-ниска от 1 617 лева, за да може семейството да живее нормално. Разликата между От КНСБ отчитат, че размерът на средната нетна заплата плавно се доближава до необходимия за издръжката на живот. Размерът на нетната средна работна заплата е по-нисък с 287 лева, или изоставането е с около 23.5 на сто. Разликата се свива около 2 пъти за десет години, изоставането през същия период на 2009 година е – 50.8 на сто. Въпреки това като в редица области изоставането е значително. В области като Благоевград, Видин, Кюстендил, Смолян и Хасково средните възнаграждения са близо 50% от необходимите за нормален живот, докато в Стара Загора, Варна и София този процент е 70%. От КНСБ отчитат все още силно разслоение в обществото - най-богатите 20% от населението получават средно 7.7 пъти повече от най-бедните 20 на сто, при средно за ЕС от пет пъти. Очертаната ситуация се задълбочава с влизането в сила от 1 юли на новите цени на електро- и топлоенергията, смятат от КНСБ. Данните на синдиката сочат още, че 30.3 на сто от домакинствата са с доход на човек до 348 лева (официалната линия на бедност за 2019 г.), или близо до 2 млн.185 хил., като спрямо същия период на предходната година намаляват с около 57 хил. души. По време на конференцията от КНСБ предложиха и да се въведат водни помощи срещу „водната бедност“ като целева група са хората с право на помощ за отопление. Това ще стане чрез ваучер, с който ще се покрива разходът за вода на човек за месеца до определения натурален показател за подпомагане -2.8 куб. м по отчет на подпомагания потребител. „Несъбраните вземания от ВиК са над 280 млн. лв. и повечето от тях са трудносъбираеми поради ред причини като невъзможност за плащане“, коментира Пламен Димитров. Предложението ще се отправи този месец към финансовия министър и към министерството на труда като според синдиката, на година ще са необходими около 50 млн. лв., за да се покрие този разход. „Това ще доведе и до по-голяма финансова стабилност на различните ВиК“, смята Димитров.", "date": "2019.08.01", "title": "Близо 2500 лв. на месец за нормален живот на 4-членно семейство (ОБНОВЕНА)"}
{"url": "https://www.monitor.bg:443/bg/a/view/sled-atakata-sreshtu-nap-prokuraturata-s-ot-dokazatelstva-sreshtu-tad-grup-171975", "text": "Спецпрокуратурата представи части от доказателствения материал, събран в хода на разследването срещу „ТАД груп”. От там правят уточнението, че това се прави по повод протеста на Апелативната специализирана прокуратура за определената мярка за неотклонение „парична гаранция“ на собственика на фирмата Иван Тодоров и е с разрешение на наблюдаващия прокурор. Прокуратурата, с разрешение на наблюдаващия прокурор, публикува части от доказателствения материал, събран в хода на разследването за източените лични данни от НАП. Заличени са всички лични данни, факти и обстоятелства, увреждащи интересите на трети страни, както и нецензурни думи и изрази, уточняват от прокуратурата. Установено е, че има неуспешни опити за нерегламентиран достъп до 49 търговски дружества.Относно личните данни на магистрати, такива са събирани основно за прокурори и следователи, а папката е със заглавие: \"Ne se chistiiiii\". Прокуратурата публикува и част от свидетелски показания, които ще бъдат представени в цялост на Специализирания наказателен съд: \"Но все пак броят на клиентите е недостатъчен, затова не съм сигурен кой го предложи - И. или К., част от политиката на фирмата за набиране на клиенти да бъде тестването на сайтове на различни дружества без тяхно знание и впоследствие да ги набират като клиенти. Тази политика на фирмата се коментираше постоянно в офиса основно между И. и К., като двамата си говореха, че трябва да се изготви списък с най-големите български сайтове, които да бъдат тествани без знанието на техните собственици, като след това бъда привлечени като клиенти.\" Прокуратурата показва 13 ПДФ файла, на които се виждат различни доказателства за участието на Кристиян Бойков, търговският директор на ТАД Груп Георги Янков и изпълнителния директор Иван Тодоров.", "date": "2019.08.01", "title": "След атаката срещу НАП: Прокуратурата показа доказателства по делото срещу „ТАД Груп“ (СНИМКИ)"}
{"url": "https://www.monitor.bg:443/bg/a/view/osydiha-benzindjija-otmyknal-144-bona-kato-mule-v-alo-izmami-171972", "text": "34-годишен служител на бензиностанция по магистрала \"Хемус\" в близост до Шумен получи присъда от две години затвор условно с четиригодишен изпитателен срок, след като се оказа, че освен на бензиностанцията си доработвал и като муле на телефонни измамници. В резултат на сътрудничеството на осъдения Р. Д. Г. с ало мафията от възрастни в региона били отнети с измама над 144 хиляди лева в пари и ценни накити. Р. Д. Г. беше арестуван от криминалисти от РУ на МВР в Шумен на 12 юли м. г. минути след като взел поредната пратка от измамена жена на 68 години от Шумен. Жената била омотана в мрежата на измамниците по схемата с помощ на полицията. По указания, получени по телефона опаковала всички налични парични средства във фолио, сложила ги в торбички и ги метнала през терасата на 8 етаж на жилищен блок в кв. \"Боян Българанов\". После пак по указание на \"полицаите\" се скрила в банята, за да не пострада при очакваната престрелка за задържане на бандитите. Р. Д. Г. обаче вече бил влязъл в полезрението на истинските полицаи и пред блока бил арестуван с 1960 лева и 870 евро. Работата на мулето за бандитите започнала на 11 юни 2018. В началото на месеца бил на работното си място в бензиностанцията между Шумен и Каспичан, когато го заговорил непознат мъж и му предложил да прави куриерски услуги срещу хонорар от 200 лева. На 11 юни дошла първата поръчка от телефон с номер 0894656365, чиито собственик не е бил установен в рамките на разследването. Работодателят пратил мулето на ул. \"Съединение\" 16 в Шумен. По същото време измамниците вече въртели на телефона възрастна жена с идеята да съдейства на полицията. Успели да я убедят да сложи в един плик 2000 лева както и голямо количество златни бижута - масивни синджири, плочки, детски синджирчета все с проба 18 карата, пръстени с полускъпоценни камъни, пендативи, обеци, дори зъбна коронка 7 грама - общо бижутерия за 10 368 лева. Жената опаковала всичко в един пакет и го хвърлила през прозореца на жилището си. Оттам плячката била прибрана от бензинджията и откарана в точка, посочена му от измамниците. За тази работа получил 200 лева. На мястото на явката имало оставени и два телефона сива \"Нокия\" и червена \"Нокия\". Сивата за ежедневни комуникации, червената при спешни нужди. Следващата измама била на 13 юни. Плячката \"за операция на дете\" там възлязла на 19 595 лева, но любопитното в случая е, че измамниците успели да мотивират собственичката на средствата да отиде в клона на близка банка и да си изтегли спестяванията в евро, както и да си даде 2-те хиляди евро, отделени за погребение. Хонорарът на Р. Д. Г. този път бил 400 лева. Последвали измами на 15 и 18 юни. На 18-ти жертвата била заплашена, че ако не даде каквото й искат, ще я нарежат на парчета. За да си спаси имането, решила да го даде на \"полицията\" - така се разделила с 2100 лева и накити за 878. Работата с жертвата продължила и на другия ден. Пак й се обадили от \"полицията\" и я накарали да си изтегли и спестяванията - дръпнала от банковата си сметка 4 хиляди щатски долара и ги оставила до задната гума на паркирана в близост кола. На 19 юни имало още две измами и така през ден - два до 12 юли. При ареста си на 12 юли Р. Д. Г. направил пълни самопризнания. Осъден е да възстанови на девет от жертвите си сумите, заедно с лихвите от деня, в които са били измамени - общата сума надхвърля 144 хиляди лева.", "date": "2019.08.01", "title": "Осъдиха бензинджия, отмъкнал 144 бона като муле в ало измами"}
{"url": "https://www.monitor.bg:443/bg/a/view/otmeniha-ubilejnija-festival-udstok-50-171970", "text": "Провеждането на юбилейния рок фестивал \"Удсток 50\" в американския щат Ню Йорк, предвиден за 16-18 август, беше отменено от организаторите. Това се случва след като певицата Майли Сайръс се отказа от участие в култовия фест, след като това направиха и колегите й Джей Зи, Джон Фогърти, Карлос Сантана, Джон Себастиан и много други. Основен проблем на организаторите се оказа получаването на разрешение за провеждането на събитието на определеното място. Те не са отговорили на молбите да коментират отлива на изпълнители. Припомняме, че първият \"Удсток\" се състоя през месец август 1969 година, когато край град Бетъл на север от Ню Йорк се стекоха около половин милион зрители. Пред тях гастролираха най-изявените рок музиканти от този период - Джими Хендрикс, Карлос Сантана, Джанис Джоплин и други изпълнители, които впоследствие се превърнаха в рок легенди.", "date": "2019.08.01", "title": "Отмениха юбилейния фестивал \"Удсток 50\""}
{"url": "https://www.monitor.bg:443/bg/a/view/preslava-popadna-vyv-falshiva-reklama-171971", "text": "Името на поп-фолк дивата Преслава попадна в редица фалшиви реклами за препарати за отслабване. Според онлайн публикациите към тях, певицата се е вталила след раждането с  помощ на въпросните продукти. Звездата на „Пайнер“ лично отхвърли тези твърдения. „Старая се да се храня здравословно и да правя повече разходки. Тук бих искала да кажа, че отсече Преслава в лайв чат в социалната мрежа, в отговор на въпрос на своите почитатели каква е тайната й за хубава фигура. Изпълнителката на „Пиян“ допълни, че е успяла да си върне килограмите след бременността за два месеца. Певицата издаде още, че предстоящият й нов албум ще бъде придружен със специална фотосесия. Припомняме, че появата на диска се очаква скоро, а в него ще бъдат включени 11 заглавия, 5 от които непознати за публиката.", "date": "2019.08.01", "title": "Преслава попадна във фалшива реклама"}
{"url": "https://www.monitor.bg:443/bg/a/view/globiha-evromangan-zaradi-protakane-na-sydebno-delo-171964", "text": "Окръжният съд в Добрич наложи три глоби от по 1200 лева на „Евроманган“ЕАД заради неизпълнени разпореждания на съда по дело, образувано по искове за откриване на производство по несъстоятелност на „Евроманган“ЕАД. Дружеството не е представило в срок изискани от съда документи, необходими за изготвяне на съдебно-счетоводна експертиза, поради което е станало причина за неоснователно отлагане на делото. Постановените глоби могат да бъдат обжалвани в едноседмичен срок. Производството по делото е образувано по молби, внесени в началото на тази година от Изпълнителна агенция „Главна инспекция по труда“ - София и „Енерго Про Продажби\"АД - Варна заради неизплатени трудови възнаграждения на работници и непогасени задължения за доставка на електроенергия. Двата иска се разглеждат в едно производство, след като Окръжният съд прецени, че са налице законовите предпоставки за служебното им съединяване. В молбата на Изпълнителна агенция „Главна инспекция по труда“ се посочва, че дружеството, в качеството му на работодател, не е изплатило трудовите възнаграждения към най-малко една трета от работниците и служителите му за повече от два месеца. На това основание се иска да бъде установена неплатежоспособността на „Евроманган“ и да се открие производство по несъстоятелност. „Енерго Про Продажби” АД твърди, че към момента на подаване на молбата ответникът има непогасени задължения в общ размер на 64 986.38 лева. Доставчикът на електроенергия иска Окръжният съд да постанови решение, с което да открие производство по несъстоятелност на „Евроманган”ЕАД поради неплатежоспособност и свръхзадълженост. Следващото заседание по делото е насрочено за 10 септември, от 10 часа.", "date": "2019.08.01", "title": "Глобиха „Евроманган“ заради протакане на съдебно дело"}
{"url": "https://www.monitor.bg:443/bg/a/view/britanskijat-bejanec-bylgarija-na-tri-moreta-no-koi-sa-te-171965", "text": "Hello guys, Ако случайно се чудите my name is Конан Дъфи а.к.а. Конан Бежанеца, Кондьо от Лондон and so on подобни прякори, които новите ми съграждани от Овча купел се избиват да ми измислят. Причината е, че от скоро съм българин, преселил се от Великобритания и заради това пътувам из туристическите забележителности на новата ми родина и си записвам тук, впечатленията. It’s true that събирам печати от 100-те Национални туристически обекта, обаче все пак и аз съм човек. И аз отидох на море. И като истински българин отидох на море в Гърция. Actually, ходих на море и в Гърция, и в България. Все пак съм британски пенсионер – Long Live the Queen и британската social system, която позволява пенсионери като мен да могат да си позволят да ходят на море два пъти годишно. И точно това е причината за днешната история. I don’t want to отегчавам с поредните плажни истории и оплаквания колко е хубаво в Гърция, пък как е гадно по нашето Черноморие. Although съм natural-born британец, а в медиите има too much истории как англичаните се държат по българските плажове. Затова по-добре да ви спестя някои подробности от my vacation. Така де, може да съм пенсионер, но не забравяйте, че съм роден през 1984г. , това е годината, в която според Оруел, всичко е щяло да се прецака адски много. Well, право е човекът – родил съм се аз. Whatever, нека да ви обясня какво искам да ви разкажа. Смятам, че е интересно да направя чисто финансово сравнение на one-day vacation в Гърция и в България. Ама не говорим за цяла ваканция – да сравниш колко пари си похарчил в курорта където си планирал да прекараш летният си отпуск. No, mate. Говоря за bonus destination. Нали знаете, как в последния ден на почивката трябва да освободите мястото, в което сте били отседнали преди обед. Опаковате багажа, поемате към скучния сив дом, обаче outside is still summer, а вие се отдалечавате от плажа. По пътя си казвате God damn it! Нека да направя един последен плаж преди да съм се прибрал, пък ако ще и да стигна в къщи чак по тъмно. Не ми казвайте, че не сте правили такива „последни плажове“ по пътя. На мен ми се случи и двата пъти това лято, в които ходих на море. Първо в Гърция на връщане от Халкидики, спряхме в Афитос при един wonderful beach bar, край един от най-красивите (при това пясъчни) плажове на Касандра. Yes, you know, това е измислица, че плажовете в Гърция са само от камъни, а хубав пясък има only the lonely на Черно море. Плажът в Гърция беше прекрасен. Морето беше бистро и прозрачно as usual. Чадърите бяха разположени на голямо разстояние един от друг (нещо, което едва след my trip до Черно море оцених), и особено важно – към всеки чадър имаше по 3 (три!) шезлонга. Спряхме до големия неохраняем паркинг на 50 метра от плажа и след около 30 секунди вече се бяхме настанили на сянка. Неприятно впечатление ми направиха табелките с warning, че шезлонгите могат да се използват, ако направите order за минимум 5 euro на бара. Все пак това, което всичките ми приятели от България основно изтъкваха като предимство на гръцките плажове е, че там не ти одират кожата за чадъри и шезлонги, а сянката е безплатна. Whatever, седнахме с мисълта, че така или иначе ще пием по нещо и трима души на един шезлонг без pressure ще похарчат желаната сума. Е, оказа се по-лесно, отколкото предполагахме. Две фрапета и един натурален сок излязоха 17 евро! Fair enough, все пак с всяко фрапе получаваш една бутилка минерална вода и small snacks в случая кроасан и бисквитка. Actually, не похарихме нищо друго по време на престоя си на плажа. А, той беше дълъг. Все пак сме дали 35лв, и решихме да стоим там, докато не си ги избием. Това, разбира се, доведе до желание за обяд и когато слънцето напече най-силно, се преместихме в ресторанчето зад бара. Там в прохладна градинка имаше ресторант. Club sandwich + бонус минерална вода = 5 euro. Иначе плажът беше просторен, морето чисто и топло, музиката от бара приятна и ненатрапчива, а сервитьорките усмихнати. В края на деня си тръгнахме доволни, макар и леко disturbed от обяснението на бармана, че „това условие да си поръчаш нещо го сложихме заради, българите, malaka”. Имало период, в който големи групи от новите ми сънародници често отсядали по шезлонгите им, но си носели пиене и ядене и барът редовно бил пълен, но без никакъв оборот. Дотук с византийците. Малко след our vacation по бившите български територии, се отправихме на trip към настоящите. На връщане от Приморско (което е totally different story, но трудно ще успея да я разкажа, защото не знам достатъчно руски език, if you know what I mean), решихме да направим side trip в Аркутино. Плажът е famous enough, още повече там няма хотели и къмпинги, а само един бар. Exactly same situation като Афитос в Гърция. На отбивката към плажа, обаче ни спря бариера и надпис, че цената на паркинга е 5лв. На практика ти няма как да спреш на пътя преди паркинга и да оставиш колата, тоест ако искаш да посетиш Аркутино и още не си открил телепортацията, трябва да оставиш петолевка за вход. Едно нещо съм научил в България- никога не вярвай на табелите. Оказа се, че таксата е 7лв. през weekend-а, а ние имахме лошото възпитание да отидем на плаж в Аркутино в неделя! So, след като пракирахме на полуразрушения also неохраняем паркинг край пълни кофи с боклук, се отправихме по една пътечка към плажа. Wаlking distance беше същата, но със 7 лева разлика. На плажа ни поискаха 7лв. за чадър и по 5 лева за шезлонг. А, когато tough guy, който „пази шезлонгите“ видя, че и ние си носим един плажен чадър ни изсъска, че нямаме право да го отваряме в платената зона и ни изгледа като много тежки престъпници – наркотрафиканти. Fair enough, ние и без това нямахме намерение да си отваряме чадъра, бяхме го взели за вски случай. Платихме 22лв за 3 шезлонга и един чадър. Поръчахме си две фрапета и един натурален сок за общо 12лв. и рязко се оказа, че плажът в родната ни България струва повече от този в територията, несправедливо отнета ни от Ньойския мирен договор. Пак обядвахме. 10лв. за тройка кебапчета с гарнитура пържени картофи. Плюс 2 лева за минерална вода, in case you are thirsty. В Аркутино, обаче не останахме достатъчно, за да си избием парите. Плажът беше претъпкан. Морето беше пълно с водорасли. А от стереоуредбата на бара, някакъв женски глас непрестанно крещеше въпроса „кой ще бара яката дупара“. Well, you got the point защо не искам да ви разказвам подробно за ваканцията ми на Черно море. Обещал съм, че ще описвам само готините си впечатления от България. А, какво е вашето мнение по въпроса, е clear as day, когато видиш какви опашки има на границата с Гърция. В цялата работа с българите и плажа само едно нещо не ми стана ясно. Кое е третото море? Една от първите catchphrase, които научих в София беше: „България на три морета“. Знам колко famous е това мото. Всеки когото питам за него ми казва и каква е предисторията ( че в най-голямата си glory in Middle Age, границите на България са стигали до 3 различни морета). В същото време, обаче всеки се затруднява да посочи кое е третото море. Дории и съседите, които всяка вечер пият ракия пред входа на блока и имат компетентно мнение по всеки въпрос, не успяха да стигнат до консенсус. Знам, че едното от тях е Черно море, а другото е Егейско море. Кое обаче е третото bloody море? Виждал съм няколко карти на някогашните граници на България и те опират в пет различни мореата – Черно, Егейско, Адриатическо, Йонийско и Мраморно. I already know about две от тях. So, кое е третото море, mates?", "date": "2019.08.01", "title": "Британският бежанец: България на три морета, но кои са те?"}
{"url": "https://www.monitor.bg:443/bg/a/view/likvidirat-ognishtata-na-a-ch-s-v-goljamo-vranovo-i-bjala-171966", "text": "Започва ликвидирането на огнищата на болестта Африканска чума по свинете в свинекомплекса в село Голямо Враново и в стопанството тип „заден двор“ в град Бяла, което бе установено преди два дни. Това каза на заседанието на междуведомствената епизоотична комисия в Русе директорът на Областната дирекция по безопасност на храните д-р Георги Дяков. По думите му от днес ще се пристъпи към умъртвяване на около 140 животни в шест нерегистрирани лични стопанства, които попадат в трикилометровата зона около огнището в Бяла. Попитан дали в Голямо Враново ще се умъртвяват всички 30 000 животни, директорът отговори, че заповедта на Българската агенция по безопасност на храните е за унищожаване на всички прасета в свинекомплекса. Все още продължава умъртвяването на свинете в индустриалните ферми в селата Николово и Бръшлен. В Николово се отглеждаха около 17 000 животни, а в Бръшлен – към 40 000. Според д-р Дяков унищожаването на прасетата в двете ферми се очаква да приключи към вторник идната седмица, след което помещенията ще се дезинфекцират. Няма положителни проби за болестта във фермата в Юделник, в която има 17 000 животни. Изпратени са нови проби от мъртви свине, чиито резултати се очакват днес.", "date": "2019.08.01", "title": "Ликвидират огнищата на чумата в Голямо Враново и Бяла"}
{"url": "https://www.monitor.bg:443/bg/a/view/vlubeni-podnoviha-kletvite-si-na-plaja-v-albena-171955", "text": "Нестандартна церемония по подновяване на брачните клетви организираха в Албена за свои специални гости, съобщават от курорта. Силке и Свен Клозе имат история, която трогна екипа на комплекса. „Преди 5 години се омъжихме на същото място. Избрахме го, защото и двамата имахме тежки здравословни проблеми, които успяхме да преодолеем и решихме да си подарим една незабравима церемония на плажа тогава, на 23 юли 2014 година.“ споделиха влюбените, които Албена зарадва с непретенциозна празнична атмосфера. В ролята на пастор влезе заместник-директорът Немски пазар Георги Минев, който поднесе от името на ръководството на Албена своите благопожелания за дълъг и щастлив семеен живот. За приятната и романтична атмосфера се погрижиха управителят на ресторант „Елица“ Светлана Чернева и комплексният управител Бояна Марашлиева.", "date": "2019.08.01", "title": "Влюбени подновиха клетвите си на плажа в Албена"}
{"url": "https://www.monitor.bg:443/bg/a/view/plamen-georgiev-e-podal-molba-do-vss-da-byde-vyzstanoven-kato-prokuror-171956", "text": "В понеделник ще се проведе заседание на Прокурорската колегия на ВСС с единствена точка в дневния ред - молба от Пламен Георгиев Димитров за възстановяване на длъжност „прокурор” в Специализираната прокуратура, съобщиха от ВСС, предаде БГНЕС. В сряда парламентът прие оставката на шефа на КПКОНПИ Пламен Георгиев. Той излезе в дълъг отпуск още през месец април тази година, след като прокуратурата и НАП стартираха проверка срещу него. Причина за нея стана терасата му с площ от 186 кв. м, която Георгиев не е декларирал, въпреки че е вписана в нотариалния му акт. Имотът на Георгиев стана част от разразилия се скандал „Апартаментгейт“, който доведе до редица оставки от публични длъжности на замесените в него. ", "date": "2019.08.01", "title": "Пламен Георгиев е подал молба до ВСС да бъде възстановен като прокурор"}
{"url": "https://www.monitor.bg:443/bg/a/view/selski-kmetove-ne-iskat-da-pomagat-za-dobrovolnoto-izkolvane-na-domashnite-praseta-171959", "text": "Кметовете на 31 населени места в община Пазарджик са категорични, че няма да съдействат на държавните институции за доброволното колене на домашни прасета. .Ние сме избрани от жителите на нашите села и не желаем да работим против техните интереси, заяви кметът на село Юнаците  Стоян Кузев, който среща подкрепата на колегите си от цялата община Пазарджик. Хората ни не са съгласни да убият животните си при положение, че в нашата област няма заразени от африканска чума прасета, каза  Кузев. Според предприети мерки от областната епизоотична комисия жителите на 72 населени места в региона до 2 август трябва да заколят доброволно прасетата в т.нар.“заден двор“, за да се предотврати опасната зараза. „Под ножа“ попадат и свинекомплексите в селата Априлци, Братаница, в град Пещера и др., както и 1500-те домашни животни, отглеждани в радиус 20 км от наличието на свинеферма в района. Според кметовете на селата в община Пазарджик е най-добре към хората да се приложат по-меки мерки, като дезинфекция, регистрация на домашните животни и засилен контрол от ветeринарните служби. Ние не сме чиновници и сме длъжни да пазим интересите на хората, които са ни избрали, коментира кметът на село Юнаците. Несъгласни с превантивните мерки недоволни стопани излизат на протест в петък от 16 до 18 ч. на пл. „К.Величков“ в Пазарджик. Част от хората са категорични, че нямат да дадат прасетата си на ветеринарните власти, които ще тръгнат по къщите, за да конфискуват животните. Други пък побързаха да си преместят Коледата и вместо през декември започват да колят домашните прасета сега. По магазините масово се изкупуват едра сол, подправки като кимион, копър и бахур, които се използват за налагането на сланина или друго свинско месо в домашни условия. Повишено е и търсенето на фризери в Пазарджик, отчитат търговци.", "date": "2019.08.01", "title": "Селски кметове не искат да помагат за доброволното изколване на домашните прасета"}
{"url": "https://www.monitor.bg:443/bg/a/view/beyr-grils-pak-se-zabyrka-v-skandal-tozi-pyt-politicheski-171926", "text": "След като склони действащият по онова време президент на САЩ Барак Обама да загърби Овалния кабинет и да мръзне в ледената пустош на Аляска, Беър Грилс ще покаже как се справя в дивата природа премиера на Индия Нарендра Моди. В предстоящия епизод на предаването Man vs Wild по Discovery, чиято световна премиера е на 12 август, 68-годишният глава на най-многолюдната демокрация в света ще се впусне в екстремни преживявания заедно с Вечния оцеляващ. Трейлърът за серията вече се завъртя и предизвика огромен интерес, като показва как двамата мъже си проправят път през гъсти гори, душат животинска тор и се спускат по буйни реки, а фон са красиви природни гледки и много диви хищници. В последните месеци Моди започва да гради имидж на „свръхчовек“, като преди появата си рамо до рамо с лудия британец, индийският премиер беше представен като човек, който медитира в Хималаите, или пък прави сложни йога упражнения рано сутрин. Именно образът, който политикът гради чрез медийните си изяви, стана причина за огромния интерес към новия епизод на поредицата за оцеляване. Неговите опоненти обаче веднага го обвиниха, че той не е изпълнявал задълженията на поста си, а вместо това се е снимал в риалити. Според част от индийските медии, камерата на Man vs Wild се е въртяла в индийския резерват Джим Корбет на 14 февруари, денят, в който 40 души бяха убити при самоубийствен атентат в Пулвама, Кашмир и Джаму. Именно заради телевизионните си ангажименти Моди е реагирал с няколко часа закъснение да заяви позицията си. Източници от правителството обаче оспориха тези твърдения, като анонимно заявиха, че Моди е снимал в продължение на 45 минути на 14 февруари и снимките са приключили около половин час преди терористичната атака, след което е поел предварително планираните си политически ангажименти. Епизодът с индийския премиер ще бъде излъчен в 180 държави на множество езици в цялата мрежа на Discovery. “Това е възможност хората по цял свят да видят непознатата страна на индийския премиер”, заяви самият Грилс. „Епизодът ще бъде откровено и свободно приключение, което ще хвърли светлина върху опазването на животните и климатичните промени в Индия“, съобщиха от Discovery.", "date": "2019.08.01", "title": "Беър Грилс пак се забърка в скандал –  този път политически"}
{"url": "https://www.monitor.bg:443/bg/a/view/remontirani-sa-14-6-km-ot-pytja-sevlievo-draganovci-171961", "text": "Завърши ремонта на 14,6 км от пътя Севлиево - Драгановци в област Габрово. Проектът лот 11 се финансира от Оперативна програма „Региони в растеж“ 2014-2020 г. чрез Европейския фонд за регионално развитие и националния бюджет. Второкласният път Севлиево – Драгановци – Габрово осигурява най-кратката връзка между столицата и Габрово, както и между Севлиево и Габрово. Свързва населените места от Северна България с прохода Шипка и Южна България. По ОПРР тази година са основно ремонтирани над 27 км от път II-44 на територията на област Габрово. В лот 11 е участъкът от Севлиево - Драгановци /14,6 км/, а в лот 12 - от Драгановци до Габрово /12,6 км/. Работата на лот 12 завърши през април. С изпълнението на двата проекта се постига хомогенност на пътния участък, повишава се безопасността на движение и удобството при пътуване. Участъкът в лот 11 преминава през град Севлиево в непосредствена близост до жилищни зони, детска градина, болница и детски площадки. Трасето е с подобрено отводняване, нова асфалтова настилка, хоризонтална маркировка, ограничителни системи и пътни знаци. Ремонтирани са трите моста над р. Видима, р. Росица и р. Лопушница. Обновени са и връзките на пътния възел при пресичането с път I-4 Севлиево - Велико Търново и на 8 кръстовища. Четири от тях са в гр. Севлиево - с улиците „Мармарча“, „Н. Рилски“ и „Ал. Верешчагин“, „Марин Попов“ и улицата за автогарата. Останалите кръстовища са при пресичането с пътищата за селата Шумата, Горна Росица и Яворец. Изпълнител на строително-монтажните работи на лот 11 е ДЗЗД „Хоталич“, в което участват: „Инфрастроежи“ ООД и „Автомагистрали - Черно море“ АД. Стойността на договора е 12 501 880,36 лв. с ДДС. Строителният надзор е осъществен от Обединение „Пътища НРТС“ ДЗЗД, в което са: „НТСС – Консулт инженеринг“ ЕООД, „Рафаилов консулт“ ЕООД, „Т7 Консулт“ ЕООД и „Стройнорм“ ЕООД. Техният договор е за 172 800 лв. с ДДС. Авторският надзор е на „ТРАНСКОНСУЛТ – 22“ ООД. Договорът им е за 5 800,93 лв. с ДДС. Общата стойност на проекта BG16RFOP001-7.001-0006 Лот 11 „Път II-44 /о.п.Севлиево – В.Търново/ - Севлиево - Драгановци от км 0+000 до км 14+600, с обща дължина 14,600 км“ е 12 902 797,30 лв. с ДДС. Финансирането от Европейския съюз е 85% - 10 967 377,71 лв. с ДДС. Националното съфинансиране е 15% - 1 935 419,59 лв. с ДДС.", "date": "2019.08.01", "title": "Ремонтирани са 14,6 км от пътя Севлиево - Драгановци"}
{"url": "https://www.monitor.bg:443/bg/a/view/borisov-i-zaev-otbeljazvat-dve-godini-ot-dogovora-za-dobrosysedstvo-i-prijatelstvo-171963", "text": "Министър-председателят Бойко Борисов пристигна в Скопие, където съвместно с министър-председателя на Република Северна Македония Зоран Заев ще отбележат втората годишнина от подписването на Договора за приятелство, добросъседство и сътрудничество между двете страни и честване на събития и личности от общата ни история – Илинденско-Преображенското въстание и Гоце Делчев. Договорът за приятелство, добросъседство и сътрудничество беше подписан по време на посещението на премиера Борисов в Скопие на 1-2 август 2017 г. Документът влезе в сила на 14 февруари 2018 г., когато на церемония в Гранитната зала на Министерския съвет в София министрите на външните работи на двете страни размениха ратификационните инструменти. Подписването на Договора даде тласък на устойчивото изграждане на приятелски и добросъседски отношения и допринася за засилване на сътрудничеството в двустранен и многостранен план, за разширяването на транспортните връзки и комуникации, за улесняване на контактите между гражданите на двете страни. Съвместното честване на исторически събития, значими за двете държави, и почитането на големи исторически личности, е символ на новия етап в отношенията между София и Скопие след подписването на договора за добросъседство. Борисов бе посрещнат на най- всисоко ниво с държавни и военни почести от македонския си колега Зоран Заев. След церемонията двамата премиери проведоха среща, на която обсъдиха изпълнението на Договора за приятелство, след което последва съвместна пресконференция. По време на изявлението, Борисов се извини за това, че нарекъл президента на Северна Македония Стево Пендаровски „северномакедонския политик“. „Веднъж казах северномакедонци и тук ме изписаха. Извинявам се, казал съм го без никаква умисъл. Излезе, все едно съм искал да ви обидя\", обясни Борисов. Българският премиер изтъкна, че България по никакъв начин не се меси в работите на съседката ни. Борисов изтъкна, че не му се иска дори да мисли, че може да се стигне дотам България да поставя условия за членството на Македония в ЕС. По думите на премиера Борисов не би било честно да се вдига ръка срещу членството на Северна Македония в ЕС. „Да се наложи точно аз да вдигам ръка срещу Северна Македония, просто няма да е честно. Зоран е свидетел как аз съм се борил с Германия, с Франция, за да се съгласят да работим по тази тема“, обясни Борисов. Според него, ако гледаме българския интерес нямало нищо по- важно от това Северна Македония да е в НАТО и ЕС. \"Знаете, сега като дойдат новите изтребители, F-16 block-70, най- добрите в региона ще можем да охраняваме и помагаме и на Северна Македония. Само да не каже някой, че ще ги нападаме сега\", пошегува се Борисов. По повод смесената комисия от учени, които правят преглед на учебниците, Борисов заяви, че историците трябва да се разберат за общата ни история до октомври. Според него не било честно към паметта на героите, към тяхната идеология, цел и мечта България и Северна Македония сами да си спъват перспективата. Той изрази надежда историците да вложат огромни усилия и да намерят правилното изразяване на историята, която да ни обединява.\"Всички герои, за които спорим, са си дали живота, енергията, жертвали са се, за да можем да бъдем заедно\", подчерта Борисов. Според Борисов предстоящото съвместно председателство на Берлинския процес през 2020 г. е от изключително значение за развитието на добросъседските отношения. Акцентът е  поставен върху приоритетния за двете страни коридор номер 8. По думите на Борисов строителството може да се ускори, включително като се потърсят допълнителни възможности за неговото финансиране.  От своя страна македонският премиер Зоран Заев заяви, че приятелството между България и Северна Македония е пример за цяла Западна Европа. След края на пресконференцията, Борисов полижи венци на гроба на Гоце Делчев с колегта си Зоран Заев. Двамата се пошегуваха с горещото време, преди да влязат в църквата „Свети Спас“. По- късно премиерът Борисов се срещна и с президента на Република Северна Македония Стево Пендаровски. На срещата Борисов отбеляза, че България досега винаги е била последователна в подкрепата си за европейската перспектива на Република Северна Македония. Той посочи, че България е подготвена да окаже силна подкрепа за започване на преговори за присъединяване към Европейския съюз през октомври 2019 г. Българският премиер заяви, че дотогава трябвало да има видим напредък и резултати от работата на мултидисциплинарната експертна комисия по въпросите от общата ни история. Двамата политици се обединиха около разбирането, че политиците не трябва да се месят в работата на комисията. В рамките на разговора също така бе акцентирано и върху големия потенциал в сферата на туризма, който могат да доразвиват двете страни. След срещата с президента на Северна Македония, премиерът Борисов заедно колегата му Заев поднесоха венци на възстановения паметник на полковник Константин Каварналиев в Дойран. Македонският премиер Зоран Заев изтъкна, че паметникът е възстановен благодарение на Борисов. „По този начин се почита общото културно наследство. Обновяването на монумента е израз, че не робуваме на стереотипите. Трябва да градим нови Балкани, без конфликти и с просперитет”, вярва Заев и допълва, че ще идват и повече туристи от богатата история на региона. От своя страна Борисов отбеляза, че от доста години живеем в мир и, че имаме редкия шанс да видим Македония в НАТО. „Щастлив съм, че изпълнихме ангажимента, който толкова много години не успявахме”, допълни премиерът. „Днес сме свидетели на градивното начало над разрушителното. Това е цивилизационен избор. Паметникът ни напомня за кръвопролитията да не ги повтаряме. България и Македония скоро време ще бъдат съюзници в НАТО и трябва да се пазим един друг\", заяви пред паметника посланикът на България в Скопие Ангел Ангелов.", "date": "2019.08.01", "title": "Борисов и Заев отбелязват две години от Договора за добросъседство и приятелство"}
{"url": "https://www.monitor.bg:443/bg/a/view/telefonni-hibridi-prevzemat-pazara-prodavat-1-mlrd-brojki-predi-smartfonite-171954", "text": "Новият хит на пазара за мобилни устройства ще бъде хибрид, който струва дребна сума, а глобалните технологични компании бързат да предложат нещо на този пазар. Те са компактни, побират се лесно в джоба, имат физически бутони и цветен екран, а батерията им издържа няколко дена. Най-актуалните модели телефони, които ще бъдат предпочитани от следващия един милиард потребители в света, няма да са смартфони и няма да са произведени от пазарни лидери като Samsung, Huawei или Apple. Всъщност това дори не са смартфони, пише сайтът technews.bg. Милиони хора, които използват интернет за първи път в живота си – жители на страни от Кот д’Ивоар до Индия и Индонезия – се свързват към мрежата чрез нов вид устройства, които струват малко – нещо от порядъла на 40-50 лева – и имат физическа клавиатура. Машинките приличат на някогашните телефони на Nokia. Те са компактни, побират се лесно в джоба, имат физически бутони и цветен екран, а батерията им издържа няколко дни. Предлагат интернет чрез евтини тарифи за мобилни данни и имат някои базови приложения наред с възможността за обаждания и изпращане на съобщения. Телефоните с интелигентни функции са един от най-бързоразвиващите се и най-малко познати сегменти в индустрията на мобилните телефони. Те са начин някои от най-бедните хора по света да използват интернет.  Глобалните продажби на смартфони са на път да достигнат своето „плато” – онова състояние на пазара, когато са достигнати максимален брой потребители, а продажбите вече не се увеличават главоломно всяко следващо тримесечие. Вместо това продажбите са почти равни през различните периоди. Цените им пък спряха да намаляват и се задържаха около нивото от 300 долара, с леки различия в различните периоди. Междувременно обаче продажбите на телефони с интелигентни функции растат. Те даже са се утроили до около 75 милиона от 2017 г. насам, според изследователската фирма Counterpoint. Очаква се тази година да бъдат продадени около 84 милиона подобни устройства. Докато мрежовите оператори започват да изграждат 5G технологии, около 3,4 милиарда души по света остават без какъвто и да е достъп до интернет, според „We Are Social” – друга изследователска фирма. Повечето тези хора вече използват традиционни мобилни телефони, които нямат интернет. Това означава, че лесно могат да направят преход към устройства с подобна форма, способни да осъществяват високоскоростни уеб връзки. Цената също има значение. За много от жителите на страни като Филипините или Индия месечният доход е от порядъка на 80 долара. Как, при това положение, би могъл човек да си купи устройство за 300 долара? Джаджа за 20 долара е далеч по-приемливо. Предпочитат ги и много хора, които не се чувстват „на ти” с технологиите и странят от типичните смартфони. Телефоните с интелигентни функции не са само евтини, но имат и физически клавиатури, които не плашат като сензорните екрани. Не на последно място такива устройства биват търсени и от потребители, които се чувстват „пренаситени” от умните свойства на каква ли не смарт-техника. Към това задължително трябва да се спомене и друга отличителна черта – батериите на подобни машинки издържат дни наред, което е ценно за мнозина, особено на места, където токът често прекъсва. Какъв е компромисът срещу ниската цена? Устройствата обикновено имат по-бавни и по-малко мощни компоненти. Камерите им са базови, с малка разделителна способности и недобри цветове. Екраните са малки, трудно е да се гледа филм. Но всичко това пък допринася за по-дългия им живот на батерията. Също така има и по-малко приложения – често те са предварително инсталирани и не може да се добавя нищо повече. „Търсенето на надеждни и достъпни технологии продължава да нараства” по целия свят, казва Цезар Сенгупта, вицепрезидент на инициативата на Google „Следващият милиард потребители”, цитиран от \"Уол Стрийт Джърнъл\". Според него, телефоните с интелигентни функции предлагат портал за следващия милиард потребители към по-модерни и достъпни технологии. Категорията на евтините телефони бързо набира популярност и все повече производители напират да влязат в нишата. По-често това са местни производители или, по-точно казано, асемблатори, които само сглобяват телефоните локално, използвайки традиционни компоненти. Така се запазва ниската цена. Разпознавайки потенциала на телефоните с умни функции да дадат интернет достъп на следващия милиард потребители, глобалните технологични компании бързат да предложат нещо на този пазар.Сред тях са и Facebook, и Google, и Twitter. Миналата година Google инвестира 22 милиона долара в разработването на KaiOS – операционна система за телефони с умни функции. Приблизително 370 милиона устройства се очаква да бъдат продадени през следващите три години. Това са 28 милиарда долара – привлекателна възможност за компаниите за хардуер, софтуер и услуги, казва Counterpoint.", "date": "2019.08.01", "title": "Телефонни хибриди превземат пазара, продават 1 млрд. бройки преди смартфоните"}
{"url": "https://www.monitor.bg:443/bg/a/view/megan-markyl-pokaza-nevijdani-dosega-snimki-ot-bremennostta-si-171958", "text": "Херцогинята на Съсекс Меган Маркъл сподели невиждани досега свои кадри от бременността си. Повод за това даде обявяването на новата й линия за дамско работно облекло, която бившата актриса разработва заедно с приятелката си Миша Нону и благотворителната организация Smart Works. Разпространените сега снимки представят бременната Маркъл по време на срещи, част от кампанията, имаща за цел да върне увереността и уменията на безработни жени и да им помогне в следващите стъпки на кариерното им развитие. На част от фотосите, Маркъл влиза в ролята на стилист, като помага на клиентка на Smart Works да подбере подходящото облекло за интервюто си за работа. Именно това е една от основните функции на организацията. Жените получават помощ в подготовката за заветното интервю за работа, както и един тоалет, с който да се чувстват по-уверени на работната среща. След като вече са успели да спечелят позицията, за която са кандидатствали, те получават и допълнителни пет облекла. Нещо повече, съпругата на принц Хари обяви, че повечето от модните брандове, с които работи за Smart Works, са се съгласи да даряват по един тоалет за всеки закупен техен артикул.", "date": "2019.08.01", "title": "Меган Маркъл показа невиждани досега снимки от бременността си"}
{"url": "https://www.monitor.bg:443/bg/a/view/slavi-prizna-trygvam-kym-politikata-171957", "text": "В последното си предаване за bTV, след рекордните 19 години в медията, Слави Трифонов оповести бъдещите си планове, а те съвсем не са да се откъсне от малкия екран. Водещият обеща нов телевизионен продукт с името „Седем осми“ както се казва и продуцентската му компания, който ще види бял свят през септември. Той не даде повече подробности, освен че девизът ще е „Силата е в истината“. Шоуменът най-накрая обяви официално, че тръгва и към политиката като ще създаде собствена партия. Нейното име ще е „Няма такава държава“, както се казва една от политически-обвързаните му песни. Припомняме, че преди време Трифонов направи кастинг за политици в ефира на предаването си „Шоуто на Слави“, но не сподели резултатите от това риалити усилие. ПО време на последното си предаване той припомни най-важните моменти от 19-годишната му история като един от акцентите беше организираният от него и екипа му референдум и подкрепата, която е събрал. „Аз и моите колеги бяхме инициатори на Референдум, на който гласуваха 3 милиона и половина българи, а политическата класа се подигра с нас. С нас - българските граждани. И волята на гласувалите на законен референдум българи бе пренебрегната. Направихме всичко възможно и доказахме, че референдумът беше успешен“, припомни Трифонов. Слизането си от ефир той обяви още през май с думите: \"От много време насам аз и моят екип не се чувстваме част от медийната среда. Не се чувстваме на място\".  ", "date": "2019.08.01", "title": "Слави призна: Тръгвам към политиката"}
{"url": "https://www.monitor.bg:443/bg/a/view/lupita-niongo-vodi-uchenici-na-vojna-sys-zombita-trejlyr-171962", "text": "Носителката на „Оскар“ Лупита Нионго ще поведе ученици на яростна битка със зомбита в новия филм Little Monsters. Звездата ще изиграе преподавателка на деца, попаднали по случайност в територия, окупирана от немъртъвци, по верме на своя летен лагер. Макар че има помощници в грижите за малките пакостници обаче единствено тя изглежда ще разсъждава като възрастен. Запознайте се с Дейв (Александър Ингланд), който решава, че ще забие учителката на племенника си, след като остава зарязан от бившата си изгора. На ученическата екскурзия има и телевизионна звезда – Теди Макгигъл (Джош Гад), който пък си дава вид на врял и кипял в зомби апокалипсисите. „Няма да ходя никъде. Вие сте дори по-големи идиоти, отколкото предполагах... А мислех, че сте най-глупавите хора, които съм срещал някога“, отсича Макгигъл пред слисаните лица на учителката Каролайн и Дейв. Именно с подобни реплики Джош Гад ще се погрижи да няма и един зрител в киносалона, който да не се е засмял поне веднъж. Little Monsters вече направи световната си премиера по време на фестивала Сънданс. Широкото му разпространение в Обединеното кралство и Ирландия стартира на 15 ноември.", "date": "2019.08.01", "title": "Лупита Нионго води ученици на война със зомбита (ТРЕЙЛЪР)"}
{"url": "https://www.monitor.bg:443/bg/a/view/golemite-malki-lyji-sysipvat-jivoti-171912", "text": "От всяка житейска история, било то и телевизионна, може да се извлече поука. Това важи с пълна сила за втори сезон на хитовата драма на НВО „Големите малки лъжи“. Научихме, че дори и благородните лъжи не водят до нищо добро. Всяко едно от попълненията в Петорката от Монтерей се изправи пред демони от миналото, а главен виновник за това са именно лъжите и премълчаните истини. Две от героините си заслужиха специално внимание през изминалите седем епизода. Една от тях е Селест, в чиито токчета се разхожда Никол Кидман. Тя преживя най-трудната битка в живота си – тази за своите деца. Тук, разбира се, голям принос има и Мерил Стрийп, която изигра чудовищно образът на свекървището Мери Луиз (което всъщност е и истинското име на актрисата). От сцените с двете звезди буквално можеш да настръхнеш, като 70-годишната легенда успява да Изстрадала майка, погребала и двамата си сина, която не може да приеме факта, че вторият (Алексансър Скарсгард) е пребивал и изнасилвал жени. В същото време това изстрадало същество успява да човърка в раните на околните по най-неприятния начин и то напълно умишлено. Критиците вече прогнозират, че тази роля ще прибави още една награда „Еми“ в актива на Стрийп. В първи сезон Бони Карлъсн, в чиято кожа скача Зоуи Кравиц, като че ли мина между капките и не успя да привлече внимание върху себе си. В актуалните епизоди обаче в един по-сложен образ. Чувство за вина заради убийството на Пери, брак без любов и разкрития за тежкото й детство, пропито с омраза към майка й – всичко това стъпка иначе безкрайно позитивната йога учителка от първите серии. Петорката от Монтерей си дели заслугата за убийството, но ръцете на Бони го извършиха, така че най-естественият завършек бе точно тя да се предаде в полицията. Фактът, че финалните надписи се появиха  преди да видим как любимките ни си признават за престъплението и получават някаква присъда, или пък се отказват в последния момент, е твърде незадоволителен завършек. Добрата новина е, че Рийз Уидърспуун и Никол Кидман оставиха вратичката отворена за евентуален трети сезон. Заговори се, че такъв не може да има, заради натоварения график на актрисите, но „те са влюбени в проекта и биха се включили при няколко условия“. но няма да го направим, ако не се съберем всички... дори и децата“, сподели пред изданието News Corp Australia нежната половинка на музиканта Кийт Ърбън. Уидърспуун пък не издава какво по сценарий може да се е случило с петорката в полицията, тъй като около това би се въртял евентуалния трети сезон. „Важно е да не обсъждаме това, защото може да бъде обяснено в трети сезон. Не е лошо да оставим малко мистерия“, допълни Кидман.  ", "date": "2019.08.01", "title": "„Големите малки лъжи“ съсипват животи"}
{"url": "https://www.monitor.bg:443/bg/a/view/zajavlenijata-za-pomoshti-za-deca-veche-se-podavat-i-po-elektronen-pyt-171953", "text": "Заявленията за помощи за деца вече могат да се подават и по електронен път или по пощата. От днес влизат в сила промените в правилника за прилагане на Закона за семейните помощи за деца. С промяната се цели намаляване на административната тежест и улесняване на гражданите. Досега документи се подаваха само лично в дирекция \"Социално подпомагане\" според настоящия адрес на заявителя. От днес, за да подадат заявленията онлайн, хората ще трябва да разполагат и с електронен подпис.", "date": "2019.08.01", "title": "Заявленията за помощи за деца вече се подават и по електронен път"}
{"url": "https://www.monitor.bg:443/bg/a/view/federalnijat-rezerv-na-sa-sht-namali-lihvata-za-pyrvi-pyt-sled-finansovata-kriza-171952", "text": "Федералният резерв на САЩ намали лихвата за първи път от 11 години. Понижението е с четвърт пункт, а като аргумент се посочват притесненията за глобалната икономика и ниската инфлация в САЩ. Въпреки че Федералният резерв изрази готовност за ново понижение, ако е необходимо, президентът Доналд Тръмп остана недоволен. Той разкритикува председателя на Управлението за федерален резерв, че не е направил по-значително лихвено понижение. Свалянето на лихвите доведе до покачване на долара и спад на индексите на „Уол Стрийт”. Азиатските пазари също реагираха със спад при отварянето днес.", "date": "2019.08.01", "title": "Федералният резерв на САЩ намали лихвата за първи път след финансовата криза"}
{"url": "https://www.monitor.bg:443/bg/a/view/v-rim-zabraniha-makdonalds-do-pametnik-na-kulturata-171951", "text": "Италианското министерство на културата забрани вчера строежа на ресторант от веригата за бързо хранене \"Макдоналдс\" (Mc'Donalds) до древните бани на Каракала в Рим, предадоха Ройтерс. Кметът на града Вирджиния Раджи заяви, че \"чудесата на Рим трябва да се съхранят\". Министърът на културата Алберто Бонизоли обяви решението си в съобщение във \"Фейсбук\", след като общинската администрация бурно протестира срещу възможността да се предлагат бургери в археологическата зона, в която се намират баните от трети век. \"Макдоналдс\" има над 40 обекта в италианската столица, някои от които в близост до забележителности като площад \"Навона\" или Ватикана. В Италия, която се гордее с кухнята си, веригите за бързо хранене будят много противоречия. През 1986 година интелектуалци и телевизионни звезди напразно се бориха срещу откриването на първия ресторант на \"Макдоналдс\" на площад \"Испания\", един от символите на Рим. В случая с баните на Каракала обектът на \"Макдоналдс\" трябваше да се простира на 800 квадратни метра в район, където новото строителство трябва да отговаря на строги критерии, отразяващи историческите традиции. Бившият градински център, където щеше да е новият ресторант, се намира между баните и древната Стена на Аврелиан, на няколкостотин метра от Колизея и Циркус Максимус.", "date": "2019.08.01", "title": "В Рим забраниха \"Макдоналдс\" до паметник на културата"}
{"url": "https://www.monitor.bg:443/bg/a/view/demokratite-se-skaraha-za-zdraveopazvane-i-imigracija-171949", "text": "Здравеопазване и имиграция бяха основните теми по време на вторите телевизионни дебати на демократите, съобщиха световните информационни агенции. На него бившият вицепрезидент Джо Байдън влезе в остър сблъсък със сенатор Камала Харис. Двамата спориха дали здравеопазването трябва да бъде държавно или частно. Байдън настоя, че т.нар. \"Обамакеър\", план за достъпно медицинско обслужване, все още работи добре, въпреки високите разходи. Демократът Сандърс иска повече дипломация и по-малко САЩ като \"световен жандарм\". Елизабет Уорън иска САЩ да се откажат от възможността за превантивен ядрен удар. С Хулиан Кастро, който беше министър на жилищното строителство и градоустройството при президентството на Барак Обама, Байдън спори дали нелегалното преминаване на границите трябва да бъде криминализирано. Байдън отбеляза промяната в позициите на Кастро, на което той отговори, че с времето е научил някои уроци. Сенатор Кирстен Джилибранд поиска обяснение на Байдън за негово изказване за работещите жени. По думите му, тяхната заетост извън дома води до разбиване на семействата им. Тя обаче припомни собствената си кариера с малко дете и попита дали работата ѝ като сенатор означава, че е развалила собственото си семейство. Това беше отдавна, оправда се Байдън.  Вчера на дебат се явиха сенаторът от американския щат Върмонт Бърни Сандърс, който е един от лидерите на предизборната надпревара сред демократите, сенаторът от Масачузетс Елизабет Уорън, губернаторът на Монтана Стив Бълок, кметът на Саут Бенд (Индиана) Пит Бутежад и други. Байдън също е сред фаворитите в партията си. 59-тите президентски избори в САЩ ще се проведат на 3 ноември 2020 г.  ", "date": "2019.08.01", "title": "Демократите се скараха за здравеопазване и имиграция"}
{"url": "https://www.monitor.bg:443/bg/a/view/sa-sht-s-nov-poslanik-v-oon-171947", "text": "Сенатът на САЩ утвърди Кели Крафт за нов посланик в ООН, предадоха световните агенции. Тя получи 56 гласа \"за\" срещу 34 \"против\".  Кандидатурата мина първо през сенатската комисия по международни отношения, което стана в края на юли.   Нейният съпруг е главен изпълнителен директор на Alliance Resource Partners, един от най-големите производители на въглища в страната. Това създава предпоставки за конфликт на интереси.  Крафт са и сред големите дарители на Републиканската партия. Освен това демократите критикуваха и възгледите ѝ за измененията в климата.  Крафт, в момента посланик в Канада, бе представена от президента на САЩ Доналд Тръмп през февруари като негов избор за поста. Те готова да продължи линията на предшественицата си Ники Хейли и да се бори срещу антиизраелските резолюции в ООН.  ", "date": "2019.08.01", "title": "САЩ с нов посланик в ООН"}
{"url": "https://www.monitor.bg:443/bg/a/view/london-e-prigotvil-nad-2-mlrd-liri-za-brekzit-bez-sdelka-171946", "text": "Правителството на Великобритания обяви, че заделя 2,1 милиарда лири за подготовка за излизане от Европейския съюз без сделка, предаде Ройтерс. Финансовият министър на Острова Саджид Джавид заяви, че допълнителните пари около Брекзит ще бъдат използвани за наемане на 500 гранични служители, осигуряване на снабдяване с лекарства, информиране на обществеността и други дейности. Правителството планира да похарчи 1,1 милиард лири веднага. Милиарди лири бяха похарчени преди първоначално предвижданата дата за Брекзит на 29 март. Премиерът на Великобритания Борис Джонсън казва, че Великобритания ще напусне ЕС на новата дата 31 октомври със или без сделка. Икономисти предупреждават, че никакви приготовления не могат да премахнат отрицателните последици от Брекзит без сделка. Много инвеститори казват, че Брекзит без сделка би предизвикал сътресения в световната икономика, би вкарал Великобритания в рецесия, би причинил смут на финансовите пазари и би отслабил позицията на Лондон като водещ международен финансов център.", "date": "2019.08.01", "title": "Лондон е приготвил над 2 млрд. лири за Брекзит без сделка"}
{"url": "https://www.monitor.bg:443/bg/a/view/sinyt-na-osama-bin-laden-e-myrtyv-171950", "text": "САЩ смятат, че синът на убития през 2011 г. лидер на терористичната организация Ал Каида Осама бин Ладен - Хамза бин Ладен, е мъртъв, заяви американски служител, цитиран от Ройтерс. Източникът, пожелал анонимност, не даде повече подробности, включително кога или къде е умрял Хамза.  Преди това американският президент Доналд Тръмп отказа коментар, след като телевизия Ен Би Си Нюз съобщи, че правителството на САЩ разполага с разузнавателни данни, свидетелстващи за смъртта на Хамза. Пакистан помогнали на ЦРУ да открият и убият Осама бин Ладен В. \"Ню Йорк таймс\" съобщи, че САЩ са имали роля в операцията, довела до смъртта на Хамза, която според изданието е била извършена през последните две години. През февруари Държавният департамент обяви, че предлага награда до 1 милион долара за информация, която би довела до \"разпознаването или установяването на местонахождението\" на Хамза, определен от ведомството като важен лидер в Ал Каида. Според института \"Брукингс\" Хамза, за когото се смята, че сега би могъл да е 30-годишен, е бил с баща си в Афганистан преди нападенията в САЩ на 11 септември 2001 г. и е прекарал време с него в Пакистан, след като предвожданата от САЩ операция в Афганистан принуди голяма част от висшето ръководство на Ал Каида да се премести в Пакистан. Смяташе се, че Хамза е бил под домашен арест в Иран, когато баща му беше убит от американски командоси в Пакистан през 2011 г. През март 2019 г. Саудитска Арабия каза, че е отнела гражданството на Хамза, като заяви, че решението е било взето с кралска заповед през ноември 2018 г.", "date": "2019.08.01", "title": "Синът на Осама Бин Ладен е мъртъв, твърдят от САЩ"}
{"url": "https://www.monitor.bg:443/bg/a/view/nisyk-rejting-sloji-kraj-na-shouto-na-victoria-s-secret-171922", "text": "Разходките на ангелите на Victoria's Secret по модния подиум остават в историята. Това стана ясно, след като манекенката Шанина Шайк обяви, че популярното ежегодно шоу на компанията няма да бъде проведено през 2019-та. намигна красавицата пред австралийското издание на The Daily Telegraph. Слухове, че Victoria's Secret изпитва затруднения с логистиката около голямото си ежегодно ревю се появиха още през месец май. Тогава компанията заяви, че търси алтернативни на телевизията медии, за да излъчва свои събития. Последната година в своеобразен техен домакин се превърна канала ABC, който отчете рекордно нисък рейтинг. Иначе казано, шоуто бе изгледано от едва 3,3 милиона души. Цифрата е драстично по-малка от рейтинга на ревюто от 2017 г. - 5 милиона зрители, като и тогава това бе приет като „рекордно нисък интерес“ от страна на публиката. „Модата е бизнес на промяна. Трябва да еволюираме и да се променяме, за да растем. В тази връзка, решихме да преосмислим традиционното си шоу на Victoria's Secret. От 2019 г. натам и друг тип събитие, което ще достига до нашите потребители на платформи по начин, по който ще надскочим границите на глобалната дигитална епоха“, се казва в писмо, изпратено от изпълнителния директор на L Brands (собственик на Victoria's Secret) до екипа на компанията. Мнозина модни експерти отвъд Океана пък виждат възхода на ерата #MeToo, като причина за срива на модния бранд. Според сайта Fastcompany продажбите на Victoria's Secret спадат все повече, като старт на това са дали именно първите обвинения в сексуално насилие срещу големите играчи в шоубизнеса през 2017 г. Оттогава се следи и драстичният спад на рейтинга на телевизионното излъчване на голямото ревю, като преди заветната година шоуто е събирало над 6,6 милиона души пред екрана. Нещо повече, компанията беше намесена и в скандал, свързан с трафик на хора. Причина за това стана връзката на Victoria's Secret с Джефри Ъпстейн, който е плащал на модна агенция за това да му набира малолетни момичета за сексавантюри. Проблемът се корени именно в отношенията на агенцията с модния бранд, който продължава да наема манекенки от нея.", "date": "2019.08.01", "title": "Нисък рейтинг сложи край на шоуто на Victoria's Secret "}
{"url": "https://www.monitor.bg:443/bg/a/view/sa-sht-nalojiha-sankcii-na-iranskija-vynshen-ministyr-171948", "text": "Администрацията на американския президент Доналд Тръмп наложи санкции срещу иранския външен министър Мохамед Джавад Зариф, като този ход намалява още повече перспективите за дипломатическо решение на нарастващото напрежение между САЩ и Иран, предаде \"Блумбърг\".   От САЩ заявиха, че Зариф действа от името на аятола Али Хаменеи, който по-рано вече беше санкциониран. Иран планира да намали ангажиментите си към международното ядрено споразумение, ако европейските партньори не защитят Техеран от санкциите на САЩ и не гарантират продажбата на петрол и приходите от търговията. Това предупреждение отправи по-рано Зариф пред държавната телевизия.  Зариф призова Тръмп към дипломация и да не вярва в изопачена световна история Иран определя дипломацията за равна на благоразумие, а не на слабост Санкциите обяви министърът на финансите Стивън Мнучин в изявление. Съединените щати изпращат ясно послание до иранския режим, че последното му поведение е напълно неприемливо, каза той.  Зариф призова Тръмп да разрешат по дипломатически пътпротиворечията между двете страни и да не се влияе от съветници и съюзници, които според него тласкат Вашингтон към война с Техеран.  САЩ предложиха да се засили охраната в Ормузкия проток.  Германия официално обяви, че няма да вземе участие във военната инициатива, защото \"не може да има военно решение\" на кризата.  ", "date": "2019.08.01", "title": "САЩ наложиха санкции на иранския външен министър"}
{"url": "https://www.monitor.bg:443/bg/a/view/prof-nikolaj-ovcharov-razkrivame-kvartal-ot-10-i-12-i-vek-na-perperikon-171939", "text": "Очертава се година на бронзовите и медните кръстове от Средновековието, казва в интервю за \"Монитор\" археологът - Разкопките продължават. Вярно е, че няма как всеки ден да има сензационни открития. Но много добре върви разкриването на сектора, по който започнахме да работим тази година - част от южния квартал. Вече се оформиха няколко жилища от 13-и - 14-и век. Сега навлизаме в един пласт, който най-вероятно е свързан с периода от 10-и - 12-и век. Това нещо личеше още от находките, които представих наскоро. Но оттогава насам излязоха още предмети, като кръстове. Въобще тази година се очертава като година на кръстовете - на бронзовите и медните кръстове от периода на Средновековието. Имаме и много монети, които са от същия период. Така че смятаме, че сме попаднали в един пласт, свързан с периода 10-и - 12-и и началото на 13-и век. Включително до монетите на Иван Асен II, които открихме. - Много е интересен този период – 10-и - 12-и век, защото това е времето, в което Перперикон има един от своите най-големи разцвети в своята хилядагодишна история. Но през Средновековието има два периода на такъв разцвет. Единият е точно през 10-и - 12-и в. и началото на 13-и в. Другият е през 14-и век, по времето на Иван Александър. Периодът, за който говорим и който е фиксиран на базата на находки засега, е свързан с един много интересен исторически епизод, който разкриваме от години. Става дума за добива на злато в Източните Родопи. През 2003 - 2005 година в подножието на Перперикон разкрихме голям архитектурен ансамбъл, който е от края на 9-и и началото на 13-и в. Всъщност това е областният център от това време, който е пряко подчинен на Константинопол. Бил е свързан с контрола върху добива на злато. Това са били императорски домени, подчинени на василевса на Константинопол, защото от там се е добивало злато за администрацията. Това става ясно и на базата на огромните печати на византийски сановници, които откриваме в този център. Но крепостта отгоре, където копаем в момента, също е функционирала. Там намерихме много печати през годините. Именно този период 10-и - 12-и век фиксира сега находките, които излизат от последните дни на проучванията ни. Разбира се, има още много какво да се разкрива, но смятаме, че действително сме попаднали в завземането на този квартал, което е свързано именно с този период. - По принцип не обичам да си поставям големи цели. Не че нямам такива, но не винаги можем да попаднем на ценни находки. Все пак копаем град, в който има улици, площади, празни зони и т.н. Още повече че сме в средата на археологическите проучвания. Мога да кажа, че това е една картина, но още ги няма щрихите. - Имаме много находки. Но не мога да кажа дали е специфично. Както изтъкнах, ние копаем жилища, квартали... Ще се радвам, ако разкрием нова църква, да речем. Но засега нямаме такива данни. Имаме концентрация на гробове, които ще бъдат най-вероятно от този период. Но всичко тепърва предстои да се проучва, все още сме в средата на разкопките. - Нямам точни данни, но посещаемостта е огромна. Не искам обаче да казвам точна статистика. Регионалният музей разполага с такава, затова не ми се иска аз да коментирам този въпрос. - Не съм бил на място, но колегите продължават да работят. Явно са в такъв етап, че не могат да се правят някакви крайни заключения. Най-вероятно сме в затишие пред буря. Но колегите продължават с откритията, ще видим какво предстои. - Пренасянето на опита на Перперикон там няма как да стане за два месеца. Ние направихме един много силен сезон в Свищов, започна да се очертава един от най-добре запазените средновековни замъци по нашите земи. Но тук се иска работа поне още няколко години. Надявам се общината да продължи да ни съдейства, за да работим и през следващата година. Но искам да вмъкна тук, че използвам свободните си часове, когато не съм на разкопките, да пиша книгата за Дракула, или по-точно „Българската истина за Дракула“. Искам в нея да представя именно как ние, българските историци, виждаме историята на Влад Цепеш, и на Дракула съответно. Аз и по време на разкопките казах, че Дракула и изобщо власите през 15-и - 16-и век говорят на прекрасен български език. Като родословие са свързани с българските царски династии, продължават българските традиции след загиването на българското царство. Докато в румънската историография днес дори не можем да открием името България. Така че в тази книга, която се надявам да напиша в края на август и началото на септември, искам да покажа нашето мнение за Дракула. Естествено, това е свързано с разкопките в Свищов от тази година. - Откровено казано, очаквах го, защото покрай темата за т.нар. вампири се появяваше името и на Дракула. Говорим за созополския случай, за Перперикон. Много пъти съм обяснявал, че вампири няма, има един обичай против вампирясване. В тази книга ще има отделна глава точно за вампирите и как темата идва на дневен ред. От друга страна, наистина на Балканите обичаите против вампирясване са силно засегнати. Такива има в цяла Европа, но като че ли на Балканите са много характерни. Това също ще бъде част от тази книга. - В момента е в застой, тъй като някои от авторите имаха здравословни проблеми. Знаете, че се пише от няколко човека, но засега поспряхме. Надявам се до 20 дни да има повече яснота за довършването й. Роден е на 19 юли 1957 г. във Велико Търново Става доктор на историческите науки на 43 г., а на 45 – професор Преподава в Нов български университет, в Московския славянски университет и е старши научен сътрудник в БАН Автор е на близо 50 книги, над 300 статии и научни съобщения", "date": "2019.08.01", "title": "Проф. Николай Овчаров: Разкриваме квартал от 10-и - 12-и век на Перперикон"}
{"url": "https://www.monitor.bg:443/bg/a/view/senzori-podobrjavat-kontrola-na-diabeta-171942", "text": "Сензори върху тялото подобряват контрола на диабета. Малките устройства се поставят върху ръката или корема на човек и по никакъв начин не пречат на всекидневните му дейности. Това съобщи проф. Цветалина Танкова от Катедрата по ендокринология на Медицинския университет в София. Чрез тях се осъществява продължително проследяване, което може да продължи от 7 до 90 дни. Един сензор прави 288 измервания за 24 часа, което не може да се постигне чрез изследване на кръвта. Те се свързват с инсулиновите помпи, като по този начин се осъществява една ефикасна затворена система. Около 400 човека в България са си купили сами този медицински апарат за своя сметка от чужбина. Въпросните сензори се смятат за иновация у нас, макар и в останалите страни от Европейския съюз те да са обичаен консуматив за хората със захарен диабет. „За разлика от други страни у нас те не се поемат от Националната здравноосигурителна каса“, каза председателката на Националната асоциация на децата и младите хора с диабет Елисавета Котова. Причината е, че към момента нито една фирма дистрибутор не е лицензирана за техния внос, тъй като за производителите българският пазар е малък и за тях той не представлява финансов интерес. те са си ги купили от чужбина за собствена сметка. Останалите са принудени да си измерват гликирания хемоглобин по традиционния начин чрез кръвна проба, което обаче не може да става твърде често. Проф. Танкова посочи слабости в този начин на изследване. По думите й то не винаги е достатъчно, за да се установи какъв е резултатът от контрола на диабета, тъй като не отчита флуктоациите на кръвната захар, хипо и хипергликемиите. Това е и една от причините при половината от хората с диабет у нас да не постига добър контрол въпреки медикаментите. „Подобреният контрол на диабета увеличава живота”, смята проф. Цветалина Танкова, като посочи, че вече са създадени нови групи медикаменти, които лекуват диабета, но оказват и добър ефект към нормализиране на теглото, на кръвното налягане и на работата на бъбреците. „525 000 са диагностицираните с диабет в България, други 300 000 не подозират, че са засегнати от него, съобщи Деян Денев, директор на Асоциацията на научноизследователските фармацевтични производители в България (ARPharM). – Половината от диагностицираните не се лекуват адекватно”, допълни той. Медицинската статистика сочи, че един на всеки десет възрастни има диабет. 425 млн. души по света са с това заболяване, от тях 65 млн. живеят в Европа, показват данни на Световната здравна организация. за диабета като световна здравна заплаха, макар заболяването да не е инфекциозно. По прогнози на организацията се очаква след около 20 – 25 години броят на страдащите от него в света да се увеличи с 50 млн. души, като в Европа броят им ще нарасне с около 30 милиона. Всяка шеста бременна жена има гестационен диабет, който излага на риск и майката, и плода. В състояние на предиабет страдат 352 млн. души по света, т.е. 7,3% от населението. Предиабетът може да прогресира в диабет, в сърдечносъдово състояние или други усложнения. Тези хора имат увреждания на очите, преживяват инсулти, засегнати са бъбреците им. Над 60% от хората с диабет имат артериална хипертония, 90 на сто от засегнатите от захарна болест са със затлъстяване.", "date": "2019.08.01", "title": "Сензори подобряват контрола на диабета"}
