{"url": "https://www.monitor.bg/bg/a/view/prof-konstantinov-4-podvodni-kamyka-krie-evrovotyt-163468", "text": "Четири подводни камъка крие евровотът на 26 май. Това обясни пред „Монитор“ експертът по избори проф. Михаил Константинов. На първо място не бива да отбелязваме допълнителни знаци и символи върху бюлетината, защото комисията ще обяви гласа за недействителен. „Голяма грешка на избирателите е, че когато отбележат на бюлетината партията, за която гласуват, оставят различни знаци, дописват нещо, а това прави автоматично гласа им недействителен“, коментира проф. Константинов. Затова трябва да имаме предвид, че можем да използваме единствено знаците X или V, като това трябва да стане само със син химикал. Много често избиратели носели със себе си химикалка и то в друг цвят. В такива случаи обаче вотът не се зачита. Втората особеност е, че в ¼ от секциите би трябвало да има машини за гласуване и избирателите може да се възползват от това. Но дори и там ще бъдат предоставени и хартиени бюлетини, ако възникне проблем с техниката. „Мен обаче ме безпокои фактът, че официалният срок за доставяне на машините е 25 май. А би трябвало съставът на комисията да се запознае с механизма на работата им, само така ще могат да дават технически насоки на избирателите“, обясни проф. Константинов. Другото, което трябва да имаме предвид при машинното гласуване, е че има опция за потвърждаване на вота. Така че ако направим грешка, можем да я коригираме. Задължително е избирателите да помнят, че трябва да отбележат или една партия или коалиция, или пък инициативен комитет за издигане на даден кандидат. Така че трябва да отбележат една позиция. След това можем да дадем и преференция за предпочитания от нас кандидат. За да се избегне феноменът 15:15, който възникна за първи път на европейските избори през 2014 година, на предстоящия вот номерата за преференциите ще започнат с допълнителна цифра. „Въпреки това не изключвам напълно възможността, че феноменът 15:15 може и да се повтори. Само че има хора, според които това не е случайност, а наистина избирателите са имали предпочитания към съответния кандидат“, каза експертът по избори. Третата особеност е, че има три вида избори, на които се гласува с листи. Това са европейските, парламентарните и местните за общински съветници. Ако в бюлетината на парламентарен или местен вот няма отбелязана преференция, тя се брои за първия кандидат. Затова и от първото място. При европейските избори обаче не е така и водачът на листата на дадена партия може да бъде избутан по-назад. „Точно това се случи през 2014 година, когато Реформаторският блок имаше един депутат. Въпреки че водач на листата беше Меглена Кунева, вторият кандидат получи повече преференции. Така Светослав Малинов стана евродепутат“, обясни проф. Константинов. Четвъртата особеност за евровота, която обаче никак не е за подценяване, е че 26 май е последният от трите почивни дни, които предстоят тогава. Затова експерти съветват да не пътуваме в последния момент. Рискуваме пред секциите да има опашки и да не успеем да гласуваме. Също така е препоръчително да сме се ориентирали предварително коя партия, коалиция или независим кандидат ще гласуват, за да не се чудим пред самата секция. „Надявам се, че ще гласуват над 2 милиона души. Това ще даде по-голяма легитимност на тези, които изпращаме в европарламента“, коментира проф. Константинов.", "date": "2019.04.24", "title": "Проф. Константинов: 4 подводни камъка крие евровотът"}
{"url": "https://www.monitor.bg/bg/a/view/19-kandidati-za-edno-mjasto-v-evroparlamenta-163483", "text": "Средно по 19 кандидати се борят за едно от 17-те места на България в бъдещия нов състав на Европейския парламент. Общо 318 са кандидатите, които са регистрирани за участие на евровота на 26 май, научи „Монитор“ от ЦИК. Във вторник изтече крайният срок за регистрация в Централната избирателна комисия на листите на партиите и коалициите, както и за внасяне на подписките от страна на инициативните комитети за независимите кандидати. На вота в края на май ще се борят 13 политически сили, 8 коалиции и 6 независими. Общо 15 партии получиха регистрация от ЦИК, но две от тях така и не внесоха своя листа и се отказаха от участие в изборите в последния момент – „Движение България за гражданите“ и Българска нова демокрация (БНД). По традиция голяма част от формациите са внесли пълни листи от 17 души. ГЕРБ залагат на доказани институционалисти, като голяма част от кандидатите им са настоящи евродепутати. Именно настоящи представители на формацията в Брюксел заемат първите пет места, като начело на списъка е еврокомисарят по цифровизацията Мария Габриел. На избираемото шесто място пък е седесарят Александър Йорданов, след като ГЕРБ и СДС подписаха споразумение за общо явяване на вота. Досега ГЕРБ имаха шестима души в ЕП, като заявиха, че сега се надяват да увеличат поне с едно място присъствието си в институцията. Листата на БСП пък бе подредена след дълги вътрешни скандали и опит на соцлидера Корнелия Нинова да елиминира председателя на ПЕС Сергей Станишев от нея. В крайна сметка след таен вот и балотаж за място той зае петата позиция в листата, която пък се води от неговата бивша половинка Елена Йончева. Тя е един от кандидатите за ЕП с обвинения от прокуратурата за пране на пари. ДПС от своя страна залага едновременно на млади и утвърдени имена. Начело на тяхната листа е лидерът на движението Мустафа Карадайъ, който се очаква да се оттегли след евровота, а втори е депутатът и издател на „Телеграф медиа“ Делян Пеевски. Третата и четвъртата позиции се заемат съответно от двама настоящи евродепутати на движението – Илхан Кючюк и Искра Михайлова. Партиите от „Обединени патриоти“ - ВМРО, НФСБ и „Атака“, не успяха да се споразумеят и се явяват по отделно на изборите. Така ВМРО заложиха на Ангел Джамбазки, които да дърпа лисата им, като включиха в нея и режисьора Андрей Слабаков, и бившия командир на 61-ва стрямска механизирана бригада бригаден генерал Димитър Шивиков като представители на гражданската квота. НБСФ пък отива на изборите в коалиция със „Средна европейска класа“, а името, под което се явяват, е „Патриоти за Валери Симеонов“. Именно той е начело на листата, но в нея има и изненади. Така на избираемото четвърто място е поставен боксьорът от ромски произход Даниел Асенов, известен с прякора си Българския Тайсън. 22-годишният младеж е многократен европейски шампион за младежи и носител на купа \"Странджата\". Втора след Симеонов пък е областният управител на Стара Загора Гергана Миткова, трети – общинският съветник във Варна и бивш депутат Димитър Карбов, а на пето – общинарят от Бургас Ивайло Вагенщайн. „Атака“ избра своята листа след тв кастинг, като начело застана русофилът Георги Димов, който преди време пък е бил член на \"Движение 21\" на Татяна Дончева. Челната тройка на листата се допълва от Мариета Караджова – юрист, и Христо Спасов – икономист. „Воля“ на Веселин Марешки пък е в коалиция с още пет партии. Именно техни представители влизат на избираеми места в листата, която обаче се води от самия Марешки. В нея са лица като Орхан Исмаилов от Народна партия \"Свобода и достойнство\", театралът Емил Емилов, който е от квотата на Българската социалдемократическа партия, Кольо Парамов и Ирина Репуц, която на парламентарните избори през 2014 е била в листата на Реформаторския блок от Благоевград. Най-малката листа е тази на „Презареди България“ на евродепутата Николай Бареков. Състои се от общо 2-ма души, като на първо място е Димитър Байрактаров, а Бареков е втори. За първи път в листа за евродепутати има и чужденец. Става дума за холандеца Дани ван Сантен, който от 3 години работи и живее в София и е част от листата на партия „Волт“, оглавявана от Нестимир Ананиев. Евгения Банева, която е в ареста с общо 7 обвинения заедно със съпруга й Николай Банев, пък се е запътила към ЕП от листата на партия Българско национално обединение. Независимите кандидати са общо 6, като сред тях са бившата кметица на „Младост“ Десислава Иванчева, осъдена на първа инстанция на 20 години затвор заради подкуп, и бившият военен министър и лидер на БНЗС. В 3000 секции ще има машинно гласуване на предстоящия евровот. ЦИК обаче тепърва ще реши в кои точно секции ще бъдат разположени устройствата. Всяко едно от устройствата ще бъде снабдено с пет смарт карти, като три от тях ще се използват за гласуване от избирателите, а другите две ще са предназначени за членовете на секциите. Смарт картите за избирателите обаче ще се редуват с цел по-голяма сигурност на вота, тъй като всяка от тях генерира различен код. Именно смарт картите ще са нужни за активиране на самата машина в тъмната стаичка. Избирателната комисия обяви търг за машините, като победителят от конкурса е \"Сиела“, която доставя устройствата и на президентските избори през 2016-а, когато машинно се гласуваше в 500 секции. Цената на машина излиза около 2500 лева. Над 7 млн. бюлетини ще бъдат отпечатани за секциите в страна за евроизборите на 26 май. Техният брой се определя според числеността на избирателите в предварителните списъци, които са близо 6,5 млн. души, като към тях се добави и резерв от 10%. Колко ще са хартиените бюлетини за чужбина ще стане ясно след 7 май, когато изтича крайният срок за образуването на секциите зад граница. Отпечатването на бюлетините ще бъде възложено на БНБ. На предишните парламентарни избори през 2017-а, както и на президентските през 2016-а цената на една бюлетина излезе около 18 ст. Бюлетините за страната трябва да бъдат доставени до областната администрация до 21 май, а до МВР за секциите зад граница до 12 май.", "date": "2019.04.24", "title": "19 кандидати за едно място в Европарламента (ТЕМАТА)"}
{"url": "https://www.monitor.bg/bg/a/view/strelba-v-lil-163496", "text": "Стрелба е станала в северна Франция. Маскирани в черно мъже откриха стрелба в кафене в град Туркоан, съобщава \"Инфо Рубе\". Тежковъоръжени полицаи са отцепили района на стрелбата. Властите призовават жителите на града да останат по домовете си и да избягват района на кафенето. Очевидци съобщават, че малко след началото на стрелбата нападателите са избягали от кафенето и са се качили на микробус. Полицията издирва нападателите. Силите на реда са поставени в най-висока степен на мобилизация. По последни данни се издирват двама нападатели.", "date": "2019.04.24", "title": "Стрелба по кафене във Франция "}
{"url": "https://www.monitor.bg/bg/a/view/grisho-podchini-verdasko-163486", "text": "Григор Димитров победи Фернандо Вердаско с 6:2, 6:7(4), 6:3 за 2:22 часа и се класира за трети кръг на турнира в Барселона. Хасковлията показа добра игра с леки колебания на моменти, но това бе достатъчно за успех.  С победата Григор вече има и положителен баланс срещу родения в Мадрид Вердаско. Българинът е вече с 4 успеха срещу 3 на опонента му.  Най-добрият български тенисист ще играе срещу „щастливия губещ“ от квалификациите Николас Джари в третия кръг.  Двубоят започна равностойно, а Григор показа много стабилен първи сервис. Хасковлията не загуби нито едно разиграване при първите си две подавания и записа три аса. Вердаско също успя при сервис гейма си, но при втория такъв Гришо се разигра. Българинът показа перфектен ретур, а след това и лоб от трудна позиция, които в крайна сметка му помогнаха да пробие и да дръпне с 3:1.  Вердаско бе много близо до това да върне брейка и дори получи цели четири възможности за това, но във всеки един от случаите Димитров излезе от ситуацията и накрая спечели този решителен за първия сет гейм. Българинът продължи със стабилната си игра и започна да реализира все повече печеливши удари. При 5:2 в своя полза хасковлията изчака спокойно грешките на съперника си и след двойна грешка сетът завърши с успех с 6:2.", "date": "2019.04.24", "title": "Гришо подчини Вердаско "}
{"url": "https://www.monitor.bg/bg/a/view/lud-mach-shest-gola-i-plovdivski-final-botev-izhvyrli-cska-za-kupata-163485", "text": "ЦСКА и \"Ботев\" завършиха 3:3 в луд мач-реванш от полуфиналите в турнира за Купата на България.  След поражението с 2:3 преди седмица с общ резултат \"канарчетата\" се класираха за финала в турнира за Купата на България с общ резултат 6:5 стигнаха до финала на 15 май, където ще се изправи срещу градския съперник \"Локомотив\" (Пловдив). \"Ботев\" завърши двубоя с 9 души след като червени картони получиха Филипов в 53-ата минута, а Вутов директно беше изгонен за блъскане на главния съдия след спорно отсъдена дузпа за домакините. Точни за ЦСКА бяха Али Соу на два пъти и Евандро, а за пловдивчани точни бяха Неделев, Балтанов и Димитров. ЦСКА - Ботев (Пд) 3:3 0:1 Тодор Неделев 22 0:2 Лъчезар Балтанов 27 1:2 Али Соу 49 2:2 Евандро 74 3:2 Али Соу 85 д. 3:3 Кристиян Димитров 87 ЦСКА: 30. Черниаускас, 19. Турицов, 24. Томаш, 26. Антов, 16. Бикел, 15. Малинов, 6. Пинто, 7. Жоржиньо, 20. Тиаго (67-Евандро), 17. Енрике, 22. Соу БОТЕВ ПД: 22. Кайзер, 28. Филипов, 3. Пиргов, 5. Димитров, 24. Марин, 6. Ничев, 66. Кардосо (76-Добрев), 16. Шопов (90-Апостолов), 17. Балтанов, 8. Неделев (90+4 Доре), 39. Вутов", "date": "2019.04.24", "title": "Луд мач, шест гола и пловдивски финал! \"Ботев\" изхвърли ЦСКА за купата"}
{"url": "https://www.monitor.bg/bg/a/view/kysnijat-seks-podobrjava-synja-163477", "text": "Хората постоянно търсят начини за подобряване на съня - от ограничаване на кофеина и екранното време до промени в храненето. Австралийски експерти предлагат ефикасно и носещо удоволствие средство - вечерен секс, пише в. \"Дейли стар\", цитиран от БТА. За целите на проучването специалисти от университета на Централен Куинсланд са анкетирали 800 мъже и жени за сексуалния им живот. Изследователите са установили, че сексът преди лягане подобрява съня на 59 процента от жените и 68 процента от мъжете.  За по-отчетлив ефект обаче е желателно индивидите да достигат до кулминацията в половия акт. Получаването на оргазъм осигурява по-добър нощен сън за 68 процента от жените и 74 процента от мъжете.  Съдейки по резултатите, представителите на силния пол са по-облагодетелствани от нежните си половинки от секса и кулминацията в половия акт преди сън. Това едва ли е изненадващо, имайки предвид данните от национално проучване, според което внушителните 91 процента от мъжете и само 64 процента от жените изпитват оргазъм по време на хетеросексуален полов контакт.", "date": "2019.04.24", "title": "Късният секс подобрява съня"}
{"url": "https://www.monitor.bg/bg/a/view/v-e-cigari-otkriha-toksini-prichinjavashti-belodrobni-zaboljavanija-163475", "text": "Бактериални и гъбични токсини, свързани с белодробни заболявания, могат да заразят популярните електронни цигарени продукти, съобщи в. \"Дейли мейл\", позовавайки се на учени от Харвардския университет. Американските специалисти изследвали 75 е-цигари от десетте най-продавани в САЩ марки и в 27% от тях открили токсини от болестотворни организми, посочва изданието, цитирано от БТА. При 81% от е-цигарите е открито веществото глюкан, което се съдържа в повечето гъбички. Глюканът се съдържал в никотиновите е-цигари и тези с ментол. Излагането на токсини причинява здравни проблеми като астма, увреждане на белите дробове и възпаления, казват учените.  Ендотоксинът се произвежда от грам-негативната бактерия, която има плътна външна стена и е силно резистентна към антибиотици. Той бил открит най-вече в е-цигарите с плодов вкус. Памучните елементи на е-цигарите също могат да бъдат потенциален източник на зараза. \"Ендотоксинът от грам-негативната бактерия и гъбичният глюкан причиняват остро и хронично увреждане на дихателните пътища. Наличието на тези токсини в е-цигарените продукти увеличава нарастващото опасение за вреда върху здравето\", заяви ръководителят на изследването проф. Дейвид Крисчани. Проф. Мартин Маккий от Лондонския институт по хигиена и тропическа медицина отбеляза, че е-цигарите не трябва да бъдат рекламирани като начин за отказване от пушенето, без да се знае за пораженията, които нанася върху здравето поглъщането на никотин и на овкусители. \"Въз основа на наличните доказателства има достатъчно основания за сериозни опасения\", уверява проф. Маккий. Резултатите от изследването са публикувани в сп. \"Environmental Health Perspectives\".", "date": "2019.04.24", "title": "В е-цигари откриха токсини, причиняващи белодробни заболявания"}
{"url": "https://www.monitor.bg:443/bg/a/view/51-spad-na-turistite-vyv-varna-163396", "text": "Интересът на туристи към Варна е спаднал с цели 51% или близо наполовина за последните 10 години. Това показва проучване на издателя на пътеводители Lonely Planet, цитирано от латвийския сайт tv3.lt. Резултатите се изведени на база статистиките, получени при търсения в Google Trends за последното десетилетие. До преди години у нас Египет бе търсена дестинация, но според проучването страната отчита най-голям спад от 85%. В арабската страна най-голям е отливът над 91% курорта Шарм ем Шейх. След страната на пирамидите се нареждат Тунис (71%), Турция (67%), Франция (54%) и Бразилия (49%). Следват Доминика, Пуерто Рико, Австралия, България и Ирландия“, смятат от Lonely Planet. На ниво градове на втора позиция е Санкт Петербург (почти 80% спад), Кайро (75%), Лас Вегас (60%), а на 5-то място е Варна с 51%. Тайландският Пукет и американските Маями и Ню Йорк също не се представят добре. Филипините и Южна Корея набират популярност сред туристите. Интересът на гостите към първата страна е нараснал 2.7 пъти, а Югът е отчел 76% ръст. След тях са Саудитска Арабия (56%), Казахстан (58%) и Холандия (43%). В топ 10 попадат също Тайван, Полша, Бахреин, Камбоджа и Индия. В топ 10 на градовете е унгарската столица Будапеща (87% ръст), южнокорейският Сеул (70%), Копенхаген (68%), Тел Авив (63%), Варшава (63%), индийският Ченай, южнокорейският „Остров на боговете“, популярен сред младите двойки, Чеджу, бившата японска столица Киото, индийският Джайпур и португалският Лисабон.  ", "date": "2019.04.24", "title": "51% спад на интереса към Варна сред туристите"}
{"url": "https://www.monitor.bg:443/bg/a/view/merki-pri-prejajdane-163482", "text": "„Ако преядем по празниците, кафето не е спасение. В случая разходката на чист въздух е по-добро решение, тъй като така клетките се насищат с кислород – в това число и тези на мозъка, казва  водещият диетолог проф. Донка Байкова. Така се засилва клетъчното хранене“, пояснява тя. Приемането на много вода и дори пресни сокове се въвеждат повече витамини и минерали, които са активизатори на обменните процеси. Попаднали в кръвообращението и предстои да бъдат обработени и излъчени като разградни продукти през органите на отделителната система – бъбреците и кожа чрез изпотяването.", "date": "2019.04.24", "title": "Мерки при преяждане по празниците"}
{"url": "https://www.monitor.bg:443/bg/a/view/13-vuz-a-vdigat-taksite-ima-mesta-za-70-000-studenti-obzor-163470", "text": "13 държавни висши училища вдигат размера на таксите за обучение от 30 до 270 лв. (от 5% до 63% ) спрямо сумите за миналата учебна година. Това реши Министерският съвет, след като утвърди таксите за кандидатстване и за обучение на студенти и докторанти за новата академична 2019/2020 година. Най-голямо е увеличението в ТУ Габрово. Бъдещите студенти на ВУЗ-а в задочна форма на обучение в техническите науки ще плащат 270 лв. повече спрямо предходната година. Освен в ТУ Габрово, увеличение на таксите има и в Техническият университет – Варна, където част от направленията излизат със 100 лв повече.Обучението в НАТФИЗ „Кръстьо Сарафов“ пък скача на 1650 лв. (със 150 лв. повече).В СУ „Св. Климент Охридски“ в 11 специалности има увеличение на таксите. Сред тях са всички във Факултета по журналистика и масова комуникация, които стават 600 лв., „Туризъм“, „Европеистика“ и „Политология“, „Философия“, които ще плащат с 40 лв. повече. На всички специалности с изключение на „Информатика и компютърни науки“ в Икономическия университет във Варна също има увеличение на 530 лв. вместо досегашните 462 лв. 19 държавни висши училища запазват настоящия размер на таксите за обучение. Намаление има пък за задочното обучение в професионално направление „Архитектура, строителство и геодезия“ в Висшето строително училище „Л. Каравелов“ - София. Студентите ще плащат 450 лева (при 540 лева за настоящата учебна година). Средно с 20% (от 50 до 150 лева) е увеличението на таксите за обучение на докторанти в 5 държавни висши училища - ХТМУ, МУ - Варна, НАТФИЗ, ВТУ „Тодор Каблешков“ - София, и УНИБИТ. При 28 висши училища и Българската академия на науките няма промяна. Предложените такси за учебната 2019/2020 година ще обхванат над 160 000 брой учащи, в т.ч. 155 000 студенти и 5000 докторанти в редовна и задочна форма на обучение в държавните висши училища. В план-приема за следващата учебна година е заложено местата в държавните и частните университети да бъдат над 70 000. Държавата ще субсидира обучението на 43 413 студенти в 37 държавни висши училища. От тях 37 119 за образователно-квалификационни степени след средно образование. За платено обучение в държавните ВУЗ-ове са предвидени 12 805 места, от които 7808 след средно образование. Почти толкова са и местата в частните университети, където има места за 12 324 студенти, от които 8 204 след средно образование. 2000 пък са местата за наши сънародници от чужбина, които ще се обучават в бакалавърски и магистърски програми в български висши училища. Новите докторанти във висшите училища ще бъдат общо 2420. Те са разпределени съответно 2254 за държавните, за частните - 166, а за научните организации – 296.", "date": "2019.04.24", "title": "13 ВУЗ-а вдигат таксите, има места за 70 000 студенти (ОБЗОР) "}
{"url": "https://www.monitor.bg:443/bg/a/view/prostitutkite-ot-alejata-na-lubovta-ne-znaeli-nishto-za-zarjazanoto-bebe-163400", "text": "Проститутките от Алеята на любовта не знаят нищо за изоставеното този понеделник бебе на междублоков паркинг край Централна гара в Пловдив, научи Агенция Монитор. Труженичките първо били разпитани да не би майката на 5-месечното зарязано момченце да е една от тях, но те отричали. Затова от полицията се принудили да обикалят ромските махали и да разпитват със снимка на детето. Другият им оперативен метод на издирване бил да ровят в регистрите на ражданията в АГ болниците в Пловдив, въпреки че били наясно, че това е търсене буквално на игла в купа сено. Според криминалисти бебенцето може да е било изоставено и от майка, която е родила в някой друг край на страната и която изобщо да не е от пловдив и региона. Причината е мястото, където е намерено бебето – на малък паркинг на ул. „Д-р Никола Ковачев”, която се намира зад бившето кино „Гео Милев” и срещу Централна гара Пловдив. „Може майката или някой роднина на бебето да са слезли от който и да е влак, да са зарязали момченцето и да са се върнали обратно там, където живеят”, предполагат разследващи. Те са обмисляли да вземат отпечатъци от бебешкото шише с мляко, намерено до момченцето, но по думите им „кой ли не е пипал шишето и няма да може да се свалят годни отпечатъци”. Дали ще изследват ДНК от слюнката на бебето, за да я сравнят със своята база данни на задържани лица за тежки престъпления, не е ясно отсега. За зарязаното момченце са били полагани грижи, обясни пред медиите на импровизиран брифинг в централата на РДВР Пловдив шефката на „Социално подпомагане” Надя Танева. По думите й детето може да бъде настанено в приемно семейство, след като му бъде изкаран акт за раждане и ако не бъдат открити родителите му. След това може да бъде вписано в регистъра за осиновявания. В момента бебето се намира в педиатрията на УМБАЛ „Св. Георги”, като лекарите казват, че то е в добро състояние. Малкият е бил добре гледан и е намерен облечен с дрехи, подходящи за сезона. Детето е с добро за възрастта си тегло и добро общо състояние. „Полицията преглежда и записите от камерите за видеонаблюдение в района. Разпитани са и клошари, които спят край паркинга”, съобщи шефът на ОД на МВР в Пловдив ст. ком. Атанас Илков. До момента полицията все още не бе установила кои са родителите на момченцето.  Снимка МВР", "date": "2019.04.24", "title": "Проститутките от Алеята на любовта не знаели нищо за зарязаното бебе"}
{"url": "https://www.monitor.bg:443/bg/a/view/na-praznik-kato-na-vojna-163471", "text": "В началото е запасяването. Стекове бира, безалкохолно, мезета, меса, зеленчуци. По подготовката си за празник средностатистическият Иван, Петър или Гошо се доближават до подобията си от статистиката, които се приготвят за посрещане на катаклизми, природни бедствия или предстоящи военни конфликти. Всичко се проверява и начертава отдалече - маршрути, тактики за ранно тръгване и късно завръщане, така че да не даваме часове и минути в курбан на задръстванията. Организацията по групи прилича на по-малките локални въстания през XIX век - чети, четници, един запазва сутрин поляна за \"битката\", друг носи топа, в случая тонколоните, има кой и да върти ножа. В офанзива също се опитваме да се справяме добре. Пускаме аларми, залостваме врати и прозорци, оставяме тайни постове, съставени от пенсионирани съседки, да наглеждат тила ни. На празник като на празник, както казвали френските военни стратези. За съжаление приликите между празника и войната, които биха могли да предизвикат някаква усмивка, приключват дотук. На всеки голям празник празнуващото население дава жертви и ранени, равни по брой или дори по-големи от малък граничен конфликт с престрелка между воюващи държави. Най-опасно по бойно-празничните полета е за хората на път. Хиляди тръгват из България и чужбина, сходна бройка чужденци нахлува от север по пътищата на България. Нетърпение, липса на шофьорски опит, сложни метеорологични условия или просто хулиганство на пътя са част от причините, които всяка година почернят десетки семейства. Тия, които останат по домовете и дворове за празника, ги дебне друг враг - неизправни електроуреди, неуправляем алкохол, крадци и измамници. Една част, която при вида на пълните маси не може да контролира апетита си, ще се окаже към края на трапезния ден на опашка пред лекарските кабинети или на носилка, летяща към спешното. Някой ще е невнимателен с огъня, друг ще го търсим по стара наша традиция три денонощия с ловци, хеликоптери и телевизионни екипи и с мисълта дано излезе жив от гори тилилейски. Каквито и да са битките ни, които ще водим по тези празници - лични и колективни, нека накрая на 7 май да няма натъжени, наскърбени и пострадали, а всички да се завърнем победители. Светли празници!", "date": "2019.04.24", "title": "На празник като на война"}
{"url": "https://www.monitor.bg:443/bg/a/view/obilni-salati-pazjat-ot-toksikacija-s-velikdenski-jajca-163479", "text": "Обилни салати и поне по три плода дневно пазят от токсикация с великденски яйца по празниците. Това заяви водещият диетолог и университетски преподавател проф. Донка Байкова. От менюто си трябва да изключил картофите и ориза. Ако човек е постил, не бива веднага да се нахвърля върху месото, козунаците и останалите лакомства. Първо трябва да изпие една чаша мляко поне 2 часа преди консумацията на тези продукти. След това хапването от тях трябва да става поетапно и да не се стига до преяждане. В противен случай, напълно възможно е да се отключат гастритни проблеми. Кулинарните шедьоври трябва да бъдат разпределени на малки приеми през целия ден. „Ако започнем празника с тържествена закуска, добре е в нея да включим филия козунак, но тя да бъде придружена или с чаша плодов сок, или с кафе, чай, цитронада. Не е добре да се комбинира с друга животинска храна, която до този момент е отсъствала от храната ни, в това число влизат и млякото и яйцата“, препоръчва проф. Байкова. Това се налага, тъй като ензимните системи, предназначени за храносмилане на съответните съставки в сутрешната закуска, не са били активни дълъг период от време и ако се натоварят изведнъж, има риск от отключване на възпалителен процес и стомашно-чревен проблем. По време на празничните трапези специалистът препоръчва по-малко алкохол и повече домашно приготвена цитронада, с парченца цитрусови плодове, с мента, джинджифил или джоджен. Така ще се постигне освежаване и подобряване на храносмилането. Зеленчуковите гарнитури и салатите са ключът към здрав стомах по време на празниците. Чрез тях храносмилателната и ензимната системи по-лесно ще се справят с агнешкото месо и яйцата. „Добре е да не се предозира с различни видове алкохол, защото това допълнително би натоварило храносмилателната система и в частност черния дроб и панкреаса. А те заедно със стомаха образуват една обща триизмерна храносмилателна система, която работи в синхрон, и ако само в един от органите да възникне проблем, и другите реагират с обостряне и поява на проблем, което би усложнило здравния ни статус по време на празниците. Проф. Донка Байкова препоръчва на домакините да съставят менюто от по-рано и да включат в него здравословни продукти, като не се отклоняват от него, за да не направят „мечешка“ услуга на близките си. Aко все пак, човек допусне да преяде и почувства неразположение от престояли яйца токсиколозите препоръчват да се вземе една лъжица или таблетка активен медицински въглен, разтворен във вода.", "date": "2019.04.24", "title": "Обилни салати пазят от токсикация с великденски яйца "}
{"url": "https://www.monitor.bg:443/bg/a/view/shotlandija-iska-referendum-za-nezavisimost-do-2021-g-163474", "text": "Първият министър на Шотландия Никола Стърджън обяви пред парламента, че иска страната да проведе втори референдум за независимост преди май 2021 г., пише \"Гардиън\". Тя отбеляза, че шотландците трябва да получат нова възможност да решат дали искат Шотландия да се превърне в независима държава. По думите й Шотландската национална партия е избрана с мандат за още един референдум. И има мнозинство за това в шотландския парламент, подчерта Стърджън, но добави, че не е в интерес на държавата да се бърза към втори референдум. Според нея също е важно да се \"научат уроците от Брекзит\". Вторият референдум за независимост трябва да се проведе \"в живота на този парламент\", обяви тя. Това означава преди май 2021 г., когато са парламентарните избори. По думите на първия министър шотландското правителство ще внесе съответното законодателство за провеждането на втори референдум, което трябва да бъде прокарано преди края на тази година. Шотландското правителство не се нуждае от одобрението на британското правителство за това законодателство. Стърджън смята, че в момента британското правителство няма да позволи втори референдум, но настоящият британски кабинет няма да управлява дълго.", "date": "2019.04.24", "title": "Шотландия иска референдум за независимост до 2021 г."}
{"url": "https://www.monitor.bg:443/bg/a/view/krasavica-pazi-gyrba-na-krisko-163459", "text": "Красавицата Валентина Александрова ще пази гърба на рапъра Криско по време на съвместния му концерт с Филхармонията. По-паметливите зрители познават певицата още от участието й в първото музикално риалити у нас Star Academy. Тя ще застане под светлината на прожекторите както в дует с хитмейкъра от Габрово, така и със солови изпълнения. В проекта „Трибют към българската музика“ Валентина е поканена лично от диригента Левон Манукян, с когото работи преди години в друго популярно предизвикателство с творчеството на Queen. Още тогава Левон забелязва гласовите й данни. В концерт-спектакъла Криско ще изпълни едни от най-обичаните български поп песни от последните 20 години, а аранжиментите са създадени специално за симфоничен оркестър. Спирките на „Трибют към българската музика“ са Варна (3 юни), Бургас (5 юни), Плевен (10 юни) и Пловдив (24 юни).", "date": "2019.04.24", "title": "Красавица пази гърба на Криско"}
{"url": "https://www.monitor.bg:443/bg/a/view/miljana-veleva-e-novija-shef-na-novite-v-nova-163476", "text": "Миляна Велева се присъединява към екипа на Нова Броудкастинг Груп, заемайки позицията директор на „Новини и актуални предавания“ от 2 май. Тя ще отговаря за развитието на новините и на информационните програми на медията. Велева е журналист с 25-годишен опит в електронните и печатни медии. Телевизионната й кариера започва в БНТ, където последователно заема позициите репортер, редактор и водещ. Велева е била изпълнителен продуцент в РИНГ ТВ, директор „Новини и актуални предавания“ в ТВ7 и Канал 3. Опитът й в печатните медии е във вестниците - „7 дни спорт“ и „Сега“. През 2009 г. Велева става носител на отличието „Братя Ексерови“ за принос в спортната журналистика.", "date": "2019.04.24", "title": "Миляна Велева е новия шеф на новините в Нова "}
{"url": "https://www.monitor.bg:443/bg/a/view/agent-ivanov-ot-ds-cherni-peevski-v-bruksel-163484", "text": "Агент от комунистическата Държавна сигурност провежда активна очерняща кампания срещу депутата от опозиционната ДПС и издател на „Телеграф медиа“ Делян Пеевски. Георги Готев, който преди години е служил на мракобесната структура, като е доносничел срещу чужди журналисти, а днес се изявява в задграничното издание Euroactiv, бе активиран от сенчестите политико-икономически кръгове у нас след обявяването на кандидатурата на Пеевски за евродепутат. Още преди няколко дни, когато неофициално изтече информация за номинацията на Пеевски, сайтовете на подсъдимите олигарси Иво Прокопиев, Огнян Донев, Цветан Василев (който официално не се води собственик на медия, но от делото „КТБ“ стана ясно, че издържа редица журналисти за „специални поръчки“ – б.р.) и техния авер Сашо Дончев започнаха да рециклират опроверган преди 5 години фейк. Според техните твърдения преди 5 години Пеевски се бил отказал от мястото си на депутат в ЕП, за което бе избран със сериозна подкрепа на гласоподавателите, заради искане на евролибералите от АЛДЕ. Проверка обаче показа, че става въпрос за откровена лъжа, която още на предишните евроизбори е била официално опровергана както от ДПС, така и от АЛДЕ. Източник на информацията тогава се оказа именно изданието Euroactiv с автор Георги Готев. След като манипулацията беше разобличена, обаче Готев очевидно тя отново идва от евроизданието, а материалът „Европейските либерали запазват мълчание за кандидатурата на Пеевски“ мигновено бе препечатан в „Дневник“ на олигарха Иво Прокопиев. От статията обаче става ясно, че АЛДЕ не са мълчали за кандидатурата на Пеевски, каквото внушение се опитват да пробутат перодръжките на задкулисните играчи, а напротив – заявили са (както и преди 5 години), че в групата има ясен принцип за ненамеса в листите на съответните партии, както и че членовете на евролибералите спазват либерално-демократичните ценности. \"АЛДЕ никога не коментира състава на листите за изборите на нашите партии членки. В случай че господин Пеевски бъде избран и в случай че заеме мястото си в Европейския парламент, ще бъде работа на групата да гарантира, че членовете спазват нашите либерално-демократични ценности\", е заявил говорителят на АЛДЕ, цитиран от „Дневник“. От статията в олигархичната медия обаче лъсва и нещо друго – Готев не просто е поискал коментар като журналист, а се е От материала лъсва, че Готев е прибягвал до лъжите на олигархичните медии у нас, че Пеевски бил „най-спорната фигура в българската политика“ и дори е заявил пред евролибералите, че не били наясно колко взривоопасна може да бъде кандидатурата на Пеевски. Агентът от ДС е разпръснал на брюкселска почва и друга опорка на подсъдимите олигарси – че депутатът „контролира значителен брой медии в България и притежава голяма част от разпространението на печатни медии“, а от приятелската им организация „Репортери без граници“ го посочили за виновник за „лошото състояние на медиите“ у нас. Всички тези твърдения, освен че са откровени лъжи, са десетки пъти опровергавани с факти доказателства – Пеевски има 6 вестника и толкоз. Всичко това го пише и в официалните регистри на страната, но олигарсите и техните пионки отказват да го признаят. Както отказват да признаят, че „Репортери без граници“ и техният доклад е пълен с фалшиви новини и от години десетки страни са свалили доверието си в този манипулативно изработен индекс. Георги Готев е бивш агент на комунистическата ДС, който е писал доноси срещу чужди журналисти, акредитирани у нас преди 10 ноември. Всъщност доносничеството му е фамилна черта. Самият Готев е работил във Второ главно управление като секретен сътрудник с псевдоним Иванов. Подвизаващият се днес като автор на авторитетното издание Euroactiv е продължил да работи за тайните служби и след 10 ноември. След това Готев става журналист и заема ръководни длъжности в различни медии в България и в Брюксел, като последно се установява в белгийската столица. Името му основно се свързва с различни медийни кампании в полза на левицата, а напоследък среща и щедрата подкрепа на изданията на уж прозападно настроения Иво Прокопиев. Готев дори участва заедно с пионки на олигарсите в кръгли маси зад граница, на които основната им задача е да чернят Пеевски. Елементарно – защото е непримирим в борбата си срещу сенчестите структури, които се опитват да завладеят държавата. А това изобщо не е изгодно за хора като Прокопиев, Цветанов, Донев и Дончев, които обичат тъмнината на задкулисието и всяко осветляване на аферите им е истински удар по тях. Освен това Пеевски е доказано чист за разлика от подсъдимите олигарси. Просто защото след хиляди доноси и десетки проверки от кой ли не, стана ясно само едно - Пеевски е доказано некорумпиран и чист политик. Рядко срещана порода у нас, която наистина се радва на огромната обич и подкрепа на електората, който представлява. Защото за разлика от партийните отрочета на олигарсите, Пеевски се е явявал както на парламентарни, така и на евроизбори, които печели от раз. С резултат няколко пъти по-голям от този на отломките от представящите се за десни, но в действителност просто олигархични проектчета, партии.", "date": "2019.04.24", "title": "Агент Иванов от ДС черни Пеевски в Брюксел"}
{"url": "https://www.monitor.bg:443/bg/a/view/ombudsman-i-vladika-zaradvaha-500-bedni-163462", "text": "500 социално слаби мъже и жени от Стара Загора и региона получиха великденски пакет с хранителни продукти, осигурени от инициативата на националния омбудсман Мая Манолова. Раздаването се състоя в двора на катедралния храм „Свети Николай Мирликийски“ в присъствието на митрополит Киприан. Манолова съобщи че в навечерието на Гергьовден ще бъдат раздадени от ваучерите със средства от благотворителната кампания, която се провежда за четвърта година. Тя припомни, че пакети са раздадени и в двора на джамията в Кърджали ,а  от 17 декември  до сега всеки ден  социалната кухня при столичния храм „Св. Св. Кирил и Методий“ храни  безплатно между 500 и 700 души. По думите й до сега са раздадени около 75 000 ваучера, като годишно се събират около 0,5 млн лв отделно от дарените хранителни продукти. Мая Манолова изрази надеждата си, че и властовите институции ще се присъединят към кампанията за подобряване живота на бедните българи.“Трябва да се мисли както за младите, че трябва да останат тук, така и за възрастните. По това как се отнасяме към възрастните се измерва какво общество сме. Гражданите имат добри сърца, но отношението на институциите  към възрастните не показва че сме социална и справедлива държава, така както е записано в конституцията!“, подчерта националният омбудман. Малко по-късно Манолова се присъедини към поредния митинг  на медицинските специалисти при УМБАЛ „Проф. д-р Стоян Киркович“ в рамките на националния протест за по-достойни условия на труд и адекватно възнаграждение.", "date": "2019.04.24", "title": "Омбудсман и владика зарадваха 500 бедни "}
{"url": "https://www.monitor.bg:443/bg/a/view/ot-20021-g-ek-nalaga-limit-ot-2-palma-v-hranite-163460", "text": "Лимит от 2 грама от промишлено произведени трансмазнини, получили нарицателното палма, на 100 грама от мазнините в храна, предназначена за крайния консуматор и за доставка на дребно ще бъде въведена от 2 април 2021 г., съобщиха от Еврокомисията. Също така, производителите трябва да предоставят информация за количеството трансмазнини в храна, доставена на други предприятия, ако лимитът от 2 грама е надвишен. Новият регламент, приет от ЕК в сряда, е за определяне на максималния лимит за използването на промишлено произведените трансмазнини в храните от ЕС. Мярката има за цел да предостави на европейците възможности за по-здравословно хранене, уточняват от ЕК. През годините редица научни изследвания, включително и на Европейския орган за безопасност на храните, подчертаха че трябва хранителният прием на трансмазнините да бъде възможно най-нисък, за да се избегнат рисковете за здравето. Диетологът проф. Донка Байкова припомни, че първата страна в Европа, която е въвела още през 2002 г. подобен лимит е Дания, като там дефиницията е бил - до 2% от общата калорийна стойност. По думите й на трансмазнините. Според нея, оставеното минимално количество е заради технологиите на производство. „Дори в натуралното кравето масло априори има трансмазнини. В рафинираното слънчогледово олио също остават малки количества, които на този етап не могат да бъдат избегнати, както и при кравето сирене, защото в натуралната суровина за производството му има малко трансмазнини“, обясни експертът. Проф. Йордан Караджов от Института по хранителна промишленост в Пловдив определи мярката като първа стъпка напред в посока на здравословност. „Естествено най-доброто би било въобще да няма или да има само следи. Повечето от производителите, изваждат маслото от млякото и след това От там идва бедата. Много от вносните масла от известни марки не са чисто краве масло“, обясни професорът. По думите му, дори в маргарина при подходяща технология трансмазнините могат да бъдат намалени в значителна степен. Според изпълнителния директор на Българската национална асоциация „Активни потребители“ Богомил Николов мярката няма да има много голям ефект. „За сиренето може да свърши работа, но за сладкишите като вафлите например - едва ли. Да не забравяме, че тези продукти са консумирани много от децата“, поясни той.", "date": "2019.04.24", "title": "2% лимит на палмата в храните налага ЕК от април 2021 г. (ОБНОВЕНА)"}
{"url": "https://www.monitor.bg:443/bg/a/view/koga-kostov-shte-plati-smetkata-163464", "text": "Най-после държавата реши да разтури заробващите договори с американските централи Марица Изток 1 и 3, подписани с подозрителна лекота от Иван Костов само четири дни преди да падне от власт. По 161 лв. излизат на година от всяко българско семейство, показват сметки, представени на омбудсмана Мая Манолова. Освен това печалбата им е намалена наполовина. Но договорите са такива, че неустойките са тежки и досега караха държавата да не предприема нещо по-сериозно. Сега имаме подкрепата от Брюксел, енергийната стратегия е друга и управляващите са готови да поемат този риск. Въпросът обаче е за отговорността. Ще плати ли бившият премиер тази сметка, както и за другите безобразия, които е вършил? Наскоро излезлите му мемоари хитро свършват до края на 1989 г. Сега той обикаля страната и се прави на умряла лисица. А фактите около договорите са потресаващи. Те са сключени с офшорна компания, регистрирана в американския щат Далауеър, която с помощта на Костовото правителство бе предпочетена в съмнителен конкурс. Според запознати същата вечер представителите на тази компания са се опитали да продадат на японска компания за 80 млн долара. Знак за корупционна бърза препродажба. След това се появява нова американска компания. Уж строителството щяло да струва 500 млн долара, след това става 600 млн. долара и накрая достига до 1- 2 млрд. Със сигурност става въпрос за синьо- червена мъгла. Но трябва да има Видовден. Схемата “ние няма да ви търсим сметка за безобразията, които се вършели, докато сте били на власт, но и вие няма да да ни наказвате, когато се върнете във властта” вече не върви. Номерът, с който се оправдаваше подобно ослушване, беше, че трябва да се пази мирния преход. Крайно време е Костов да бъде демитологизиран и той да отговаря за делата си. Има и още нещо, когато стане въпрос за друг вид енергия, било от ядрени и възобновяеми източници, Костов винаги изригва и говори за ядрена мафия. Крадецът вика дръжте крадеца, зелникът на двете американски централи ще го плащат баламите. Сега е време и Костов да получи заслуженото. Историята със сигурност ще го накаже. Първо го наказаха избирателите, сега трябва да получи заслуженото и от съдебната власт.", "date": "2019.04.24", "title": "Кога Костов ще плати сметката?"}
{"url": "https://www.monitor.bg:443/bg/a/view/predi-90-godini-svetovna-legenda-kanil-nash-borec-da-se-systezava-v-arjenina-163463", "text": "Специална оферта да се включи в 6-месечно турне по градовете на Арженина и други страни от Латинска Америка  изпраща до българския състезател по гръко-римска борба Иван Вардарски легендарният белгиец Анри Херд /1884-1964/, четирикратен световен шампион и носител на пълния набор от Георгиевски кръстове за храброст за подвизите си на страната на Руската империя през  Първата световна война. Уникалният документ е с дата 19 юни 1928 година и по чудо е оцелял в албум със снимки, пазен и до ден днешен от вече 80-годишния син на Вардарски, бай Георги от град Септември. В него белгиецът пише: „Скъпи приятелю ,получих адреса Ви от един мой приятел. Дали бихте искали да пътувате с мен като борец до Южна Америка. Мога да Ви изготвя 6-месечен договор с удължаване. Предлагам да получавате по 30 лири стерлинги на месец, пълен пансион: храна, напитки и настаняване. Плащам паспортните такси и обратното пътуване до Ваша страна в 3-та класа с железопътен транспорт и 2-ра класа с кораб с храна и вино по желание.  Тръгването е на 10 август с парахода \"Валдивия\" от Марсилия …. Мога да Ви изпратя пари за пътуването Ви до Париж. Когато пристигне те, ще Ви дам парите ако искате. В трупата всички сме Ваши добри другари.“, а подписът е на Констант ле Марин, псевдоиним, използван от Херд  в знак на преклонение пред сънародника си  Constant Lauvaux (1877–1961). Офертата застига 32 – годишния Иван Вардарски в Стара Загора при брат му Димитър, където пристига в опит да избяга от  някогашните югославски тайни служби, които искали да го убия заради победите му над шампионите Сава Райчинович и Пенгачиев. Историята мълчи къде и кога точно са се състояли двете схватки, обрасли с легенди спомени датират събитията към края на 1922-началото на 1923 година в родния на Вардарски Скопие.Край тепиха имало хиляди подръжници на сръбските шампиони, заложени били крупни суми за победите им над скопчанина.  И двете схватки завършили с тушове, при връчването на наградата се разнесли няколко пистолетни изстрела, само по чудо куршумите не го покосили. С помощта на верни приятели  високият 170 см и тежащ 110 килограма  атлет, чийто обиколка на бицепса  била 97 см ден по-късно успява да пресече границата и да стигне до София преоблечен в женски дрехи. Известно време митарства из Европа, знае се че е бил във  Франция, Германия, Унгария и Чехословакия, като в някои от тях се включва в трупата на Лазар Добрич, основателя на първия български цирк „Колзеум“. Някъде по онова време е имал две схватки с легендарния и считан за непобедим руснак Иван Подубни /1871-1949/ като едната дори завършила наравно. „За съжаление зная твърде малко за спортната кариера на баща си, аз съм доста късно дете, роден съм през 1939-а, малко след като татко ми е се оженил за Гина Лазарова от пазарджишкото село Мененкьово, която била с 15 години по-малка от него. Зная, че преди това е обикалял цялата страна, за да прави атлетически демонстрации. Запазено е специално писмо от някогашното Министерство на народното просвещение до директорите на училищата, с което ги приканват да му оказват всяческо съдействие за да пропагандира основите на здравословния начин на живот и атлетизма. То е от 6 февруари 1932 година. Татко ми е съхранил и множество благодарности от председателите на тогавашните дружества „Юнак“ за стореното от него.  В първия документ е отразено, че 10-15 процента от постъпленията от демонстрациите той е дарявал за фонд „Бедни ученици“. ..“, разказва Георги Вардарски от град Септември, където до пенсионирането си е бил преподавател по физическо възпитание, шеф на местния спортен клуб и  футболен рефер. В няколко вестникарски публикации от края на 20-те и началото на 30-те години се описват подвизите на Иван Вардарски: който издържал през тялото му да преминат до 20 леки автомобила; увивал около врата си на осмица стоманена релса за дековилна железница и можел да пренесе като с кобилица релса, на чийто два края имало увиснали по 10-15  яки мъже. Навсякъде Вардарски пропагандирал здравословните навици: не пушел, не пиел, спортувал часове наред  дневно… Сред завръщането на Дан Колов от Америка се присъединява към него в обиколката му по България, в която колосът от Сенник демонстрирал уменията си заедно с другия уникален български кечист Хари /Хараламби/ Стоев. Бай Георги Вардарски няма спомен татко му да е откликнал на поканата от белгиеца  Анри Херд, но в овехтелия албум със снимки за запазени няколко фотоса, на които  е редом с яки атлети /единият от тях е тъмнокож/ и неколцина класно облечени с рединготи и папионки мъже. Има го и на трапа на голям кораб, но дали това е „Валдивия“ няма кой да отгатне. През 40-те години на ХХ в. Иван Вардарски става собственик на няколко панаирджийски люлки и стрелбище, с които обикаля всички по-големи градове на България , за да прехранва семейството си. Мъничкия Георги оставяли на приятелско семейство в град Септември, където построил къща. С това семейството се занимавало до раждането на втория им син. На финала на живота си /умира през 1964, месеци преди да се появи внучката Галина/ разпродал и последната пушка от стрелбището и се хванал като общ  работник в тамошната фабрика за мебелни плоскости „Победа“. По думите на Георги Вардарски малко преди да почине за пореден път демонстрирал един от любимите си номера: да сложат наковалня върху главата му и двама души да бият с все сила чукове върху нея.А той стоял отдолу усмихнат , все едно че върху му капели есенните листа.", "date": "2019.04.24", "title": "Преди 90 години: Световна легенда канил наш борец да се състезава в Арженина"}
{"url": "https://www.monitor.bg:443/bg/a/view/porugaha-sys-svastiki-staro-evrejsko-grobishte-163461", "text": "Неизвестни са изписали със спрей черни свастики върху всички оцелели през годините паметни плочи в старите еврейски гробища на Стара Загора, акцията е била в нощта на 19 срещу 20 април и най-вероятно е свързана със 130-та годишнина от рождението на Адолф Хитлер. Последните погребения на това място са били в средата на 40-те години на миналия ХХ век, теренът е бил дарен на общината и е в съседство с някогашните Акарджански гробища, които са действали от края на ХІХ век до към 70-те години на миналия ХХ век. От близо половин век там не се извършват погребения, част от тленните останки са били препогребани на друго място, но са останали и множество паметници на хора без наследници. От много години гробището е запустяло, превърнато е в свърталище на наркомани , проститутки и събирачи на цветни метали, които разглобяват сред паметниците плячката си. По инициатива на общинската администрация преди 15 години теренът беше почистен от храсталаците, дори беше изготвен и вариант за идеен проект на мемориален парк, но всичко замря във времето. Като кощунство окачестви случилото се в еврейските  гробища старозагорският митрополит Киприан, който разбра за вандализма от журналисти и изрази надежда, че компетентните органи ще установят извършителите.", "date": "2019.04.24", "title": "Поругаха със свастики старо еврейско гробище"}
{"url": "https://www.monitor.bg:443/bg/a/view/glaven-gotvach-bjaga-ot-shef-manchev-163433", "text": "Главен готвач от Пловдив прави опит да избяга от шеф Иван Манчев по време на снимките на риалити предаването „Кошмари в кухнята“. Новият епизод на шоуто ще отведе кулинарния гуру в ресторант „Мигеа“, който се управлява от съдружниците Атанас и Павел. Двамата се познават от деца и са завършили Техникум по обществено хранене. От шест месеца се опитват да разработят ресторанта, но без особен успех. През деня ресторантът се управлява от готвача, който влиза в ролята и на сервитьор. Над печката цари абсолютна импровизация, уредите в кухнята трябва да се подновят, а хигиената – да се подобри. Липсват заготовки и пресни продукти, поръчките се бавят и клиентите остават разочаровани. За капак главният готвач е на път да се откаже от професията си заради суровата критика на шеф Манчев по отношение на стила му на готвене. Дали решението му е окончателно – ще стане ясно в епизода този петък от 21 ч.", "date": "2019.04.24", "title": "Главен готвач бяга от шеф Манчев"}
{"url": "https://www.monitor.bg:443/bg/a/view/14-godini-po-kysno-fontanyt-na-slavejkov-otnovo-shte-zaraboti-163469", "text": "Фонтанът на столичния площад „Славейков“ отново ще заработи. Това стана ясно при инспекция на кмета на София Йорданка и заместника й Дончо Барбалов. Съоръжението беше затворено преди 14 години, защото 34-годишен мъж загина ударен от ток. До трагичния инцидент се стигна, след като той решил да потопи ръцете си, за да се разхлади. От Столична община заявиха, че се правят проби и фонтанът най-вероятно скоро ще заработи. От там обясняват още, че той е бил напълно демонтиран от площада и след неговия ремонт ще бъде пуснат в действие обновен, като част от реконструкцията на площад \"Славейков\".", "date": "2019.04.24", "title": "14 години по-късно: Фонтанът на „Славейков“ отново ще заработи"}
{"url": "https://www.monitor.bg:443/bg/a/view/nova-pista-i-terminal-na-letishte-sofija-do-deset-godini-163466", "text": "Бъдещият концесионер на летище София трябва да изгради нов терминал и писта до десетата година от подписването на договора, защото капацитета на съществуващите вече е запълнен. Това заяви транспортният министър Росен Желязков пред ресорната парламентарна комисия. Офертите за концесия на летище София ще бъдат отворени на 9 май в открито заседание в 9:00 часа. На заседанието могат да присъстват участниците или техни представители, както и други лица. Така, както е според закона, първо ще бъдат обявени допуснатите участници. След това, отново по реда на тяхното подаване ще бъдат отворени офертите на участниците. Комисията ще прочете обвързващите предложения на всички допуснати участници. На това заседание ще бъдат обявени и параметрите, които предлага всеки от участниците – размер на годишното концесионно възнаграждение, размер на инвестициите, планове за развитие на летището, допълни още министърът. „Вчера беше публикувана позиция от Световната банка с поздравление към правителството, към доброто протичане на процедурата и за петте подадени оферти от изключително сериозни кандидати, включващи световни летищни оператори“ отбеляза министърът. Пред журналисти той определи позицията на опозицията като ясно изразена и политическа. „Няма как да не призная, че най-успешните концесии в летищната и пристанищната инфраструктура са направени по времето на управлението на тройната коалиция, за което е и видимо, че това води до подобряване на услугата и до подобряване на инфраструктурата“, коментира министърът. Във връзка с исковата молба на Европейската комисия пред Съда на Европейския съюз, че страната ни не е изпълнила задълженията си спрямо безопасността на железопътния транспорт в Общността, отнасящи се към дейността на звеното за разследване на произшествия във въздушния, водния и железопътния транспорт, министър Желязков заяви, че са подготвени промени в три закона. Това са: Закона за гражданското въздухоплаване, Закона за железопътния транспорт и Кодекса на търговското корабоплаване. Също така се предлага да бъде създаден Национален борд за разследване на произшествия във въздушния, водния и железопътния транспорт като самостоятелно юридическо лице към Министерския съвет, второстепенен разпоредител с бюджет към министъра на транспорта, информационните технологии и съобщенията. Административното, техническото и финансовото обслужване на Националния борд ще се осъществява от администрацията на министъра на транспорта, информационните технологии и съобщенията. Членовете на борда ще се назначават от министър-председателя. „Как административно ще бъде структурирано звеното, няма отношение към качеството на разследването. Наред със законовите промени, подготвяме и план за търсене и спасяване, който ще реализираме основно с колегите от Министерството на отбраната и Министерството на вътрешните работи, както и с Държавното предприятие „Ръководство на въздушното движение“ беше категоричен министърът.", "date": "2019.04.24", "title": "Нова писта и терминал на летище София до десет години"}
{"url": "https://www.monitor.bg:443/bg/a/view/koj-se-strahuva-ot-peevski-v-bruksel-163465", "text": "Едно е сигурно – много влиятелни сенчести кръгове у нас са силно разтревожени в последните няколко дни. Причината – депутатът от опозиционната ДПС и издател на „Телеграф медиа“ Делян Пеевски е на второ място в листата на движението за евровота на 26 май. Новината предизвика реакция в задкулисните кръгове като на бик, видял червен флаг пред очите си. Моментално бе задействана машината за дезинформация и заваляха измислици. Първо написаха, че евролибералите не го искали в Брюксел – стар фейк, опроверган официално още преди 5 години. На първо място – от самите евролиберали. След това решиха да се правят на остроумни и перодръжките на олигарсите се наредиха на верижка да пишат неуспешни сатирични коментари Смешката остана за тяхна сметка, защото едва ли има човек у нас, който да не знае каква е истинската причина народният представител да бъде толкова мразен от задкулисието – за няколко години той вкара редици законопроекти за осветляване на медийната среда у нас и за посичане на опитите за поредни грабежи на активи, купени с пари на вложителите в КТБ. Та, ако трябва да перифразираме наемниците на олигарсите – представяте ли си какво може да направи Пеевски като депутат на европейската политическа сцена? Сещаме се за две неща, които много тревожат олигарсите, защото са им любима юзда, с която се пробват да озаптят неудобните – падане на мониторинговия механизъм и измислените доклади за свободата на словото. И като стана дума за неудобни, Пеевски със сигурност е трън в петата на престъпните босове и затова те полагат неимоверни усилия да го обрисуват в най-черни медийни краски. След като първите две атаки не успяха, бе подета трета – депутатът от опозиционната ДПС кадрувал в държавата и Темида. В думичката опозиционна е и разковничето към опровергаването на тази лъжа. Пеевски няма лостове за влияние, за разлика от отрочетата на Командира, които дългове време те продължаваха да редят задкулисно кабинети (по думите и на премиера Бойко Борисов, който заяви, че подсъдимият олигарх Иво Прокопиев е пробутал за министри няколко души в първия му кабинет – б.а.). Фейкът за кадруването набързо обиколи медиите на олигарсите – „Дневник“, „Медиапул“ и „Сега“, за да се появи пременен в нови думички в сайта на фармацевтични бос Огнян Донев - „Клуб Z“. В коментар на иначе уж независим журналист, представящ се за част от уж още по-независимата Асоциация на европейските журналисти у нас, която реди свои класации за БГ медиите. В текста на „Клуб Z“ Пеевски е изрисуван като едва ли не Капо ди тути капи – без доказателства, без факти, само по преразкази на олигархични измислици. Но, нали целта не е да се каже истината, а да се удари Пеевски. И тук пак се връщаме на логичния въпрос: Защо олигарсите се страхуват толкова от кандидатурата на Пеевски за евродепутат. А отговорът е толкова прост и логичен – защото на всички евро и парламентарни избори в последни няколко години става ясно, че за разлика от задкулисните им политически проектчета, Пеевски печели от раз гласовете на избиратели. А това за задкулисието е сериозен проблем.", "date": "2019.04.24", "title": "Кой се страхува от Пеевски в Брюксел?"}
{"url": "https://www.monitor.bg:443/bg/a/view/nosjat-ot-rumynija-blagodatnija-ogyn-vyv-varna-163453", "text": "За поредна година Благодатният огън за Великден ще пристигне във Варна в събота вечерта от Румъния. Това съобщи Варненският и Великопреславски митрополит Йоан, който произнесе своето пасхално послание за празника. Очаква се Благодатния огън да пристигне пред Катедралния храм „Свето успение Богородично“ между 23,30 и 23,45 часа. Причината да вземаме огъня отново чрез трансфер от Румъния е, заради по-лесната организация  и по-краткото време за пренасянето му. При транспортиране на огъня от София, където се очаква да пристигне официалната българска делегация от Йерусалим, предвождана от старозагорския митрополит Киприан, е възможно забавяне, което и заради голямото разстояние до Варна, може да наруши програмата за Великденската нощ. Според варненския владика, и други български свещеници от Североизточна България също ще се възползват и ще вземат по пътя от Румъния за Варна от Благодатния огън.  ", "date": "2019.04.24", "title": "Носят от Румъния Благодатния огън във Варна "}
{"url": "https://www.monitor.bg:443/bg/a/view/otkrivat-aleja-na-10-te-naj-dobri-sportisti-v-pazardjik-163451", "text": "Алея на 10-те най-добри спортисти на Община Пазарджик ще открият в парк “Писковец“ кметът Тодор Попов и Ренета Камберова – почетен гражданин на Пазарджик и председател на Сдружение “Пазарджик спортува”. До алеята е направена и площадка за скейт тренировки.Алеята е дълга 8 метра и висока – 2 метра, с формата на дъга и е изработена от неръждаема стомана. В нея са разположени 12 пана със снимките на 10-те най-добри спортисти за 2018 година, треньорът на годината и отборът на годината. Автор на композицията е Леон Бабачев.  Площадката е с размери 20/30 метра, а в нея са разчертани две игрища с размери 10/15 метра и 1 игрище с размери 20/15 метра. Парк“ Писковец“, който се намира в съседство на най-големите тенис-кортове в областния град, бе облагороден от местната община и стана любимо място за отдих на пазарджиклии. Преди дни, на 16 април в него магистратите от Окръжен съд-Пазарджик засадиха 140 фиданки от видовете явор, ясен и липа в чест на годишнината на институцията и по случай Деня на Конституцията.", "date": "2019.04.24", "title": "Откриват алея на 10-те най-добри спортисти в Пазарджик"}
{"url": "https://www.monitor.bg:443/bg/a/view/myj-izdyhna-na-vhoda-na-bolnica-ne-mu-okazaha-pomosht-163454", "text": "Мъж издъхна пред входа на болница, лекари не са му оказали медицинска помощ. Инцидентът е станал в V -та градска болница в София. За него сигнализира в социалните мрежи очевидец, който е успял да снима случилото се. „В момента, в който човекът излезе пред болницата рухна на земята и започна да стене. 30 минути се молих някой да излезе да го види, защото видимо не е добре. След това се обадих на 112“, разказа очевидецът. През това време минувачи наблюдавали, обсъждали социалното му положение. Когато линейката пристига, човекът вече е издъхнал. По думите на очевидеца дежурният екип заявил, че в дробовете му има събрана вода. „Става дума за 71-годишен мъж, който е можело да бъде спасен, ако веднага са предприети реанимационни действия, коментира пред „Монитор“ говорителят на Центъра за спешна медицинска помощ Катя Сунгарска. Тя разказа, че сигналът е подаден в 11.54 часа. Точно по това време обаче свободен екип в центъра не е имало. Линейка с лекар и необходимата реанимационна апаратура се е освободила в 12.11 часа и веднага е поела към V-та градска болница. Колата пристигнал на адреса в 12.20 часа. „На човека са оказани реанимационни спешни грижи в пълен обем, но вече е било късно. Въпрос на броени минути е било някой да му помогне по-рано“, заяви Катя Сунгарска. „Човекът почина 2 минути по-късно като куче пред болницата. Междувременно една жена излезе от болницата, докато той още беше жив и каза че се преструвал, че нищо му нямало. Друга излезе да го разпитва за социалния му статус и дали е осигурен, но никой не му помогна“, възмущава се очевидецът. Според Закона за здравето за човек, изпаднал в безпомощно състояние на улицата следва да се сигнализира за спешен екип на единния телефонен номер 112 или в лечебно заведение, ако то е в непосредствена близост. „В случая става въпрос за мъж изписан същия ден от V-та градска, още е бил на количката. С него е бил брат му. Състоянието му се е влошило на излизане от лечебното заведение“, уточни Сунгарска от Спешна помощ. „Монитор“ търси продължително по телефона изпълнителния директор на V-та градска болница д-р Борил Петров, но той не отговаряше. Директорът се обади, едва след като репортер заяви на секретарката му, че ще бъде публикувано, че той не е отговорил на телефонните позвънявания на журналиста. „Доколкото разбрах, случило се е не в болницата, а извън нея. Разпоредил съм вътрешна проверка, ако има виновни и фактите отговарят, ще бъдат наказани най-строго административно“, коментира директорът Борил Петров и допълни, че е дал срок да му бъдат докладвани резултатите от нея в четвъртък до обяд. По думите му 71-годишният мъж е приемал четири пъти в болницата от 25 февруари до 24 април, когато е изписан и починал. Пациентът страдал от множество заболявания. „Той беше изписан в добро състояние. Случил се е внезапен инцидент с фатален край, но пред болницата, а не в нея“, каза още изпълнителният директор Петров.", "date": "2019.04.24", "title": "Мъж издъхна пред входа на болница, не му оказали помощ (ОБНОВЕНА)"}
{"url": "https://www.monitor.bg:443/bg/a/view/bylgarski-i-rumynski-ekipi-uchastvaha-v-uchenie-dunav-2019-163448", "text": "Български и румънски екипи участваха в съвместно учение край Русе, при което проиграха ситуации с откриване на неизвестни радиоактивни и химически вещества. Учението „Дунав 2019“ се проведе в два етапа: действия след откриване на радиоактивно вещество при преминаване на автомобил през ГКПП „Дунав мост“ и реакции при инцидент с неизвестни химически вещества, открити в реката в района на Драгажния флот. Проиграна бе ситуация, при която някой е изхвърлил в Дунав пет метални и три пластмасови варела с неизвестно вещество. Съдовете са спукани и от тях изтича течност. Първи ги забелязва работник, който е вдишал от изпаренията и е пострадал. При тази ситуация на мястото пристигат екипите, районът се отцепва, а работникът е откаран с линейка в болницата. Течността от спуканите съдове е преместена със специална помпа в здрави варели, взети са проби, които са изследвани в лабораторията на румънската спасителна служба. Целта на занятието е да се провери готовността и координацията на основните съставни части на Единната спасителна система и взаимодействието им с румънските служби. От румънска страна участваха екипи на Инспектората за извънредни ситуации „Влашка“ в Гюргево.", "date": "2019.04.24", "title": "Български и румънски екипи участваха в учение „Дунав 2019“"}
{"url": "https://www.monitor.bg:443/bg/a/view/nakazaha-sydija-za-dokosvane-na-futbolist-163449", "text": "Уникално наказание наложи Дисциплинарната комисия към Испанската футболна федерация след срещата “Ейбар” - “Атлетико” (Мадрид) (0:1) през уикенда. Вместо обичайните санкции за играчи за поведението им към реферите, сега изгоря съдията Хавиер Арбелоа за това, че си позволи да докосне нападателя на “Атлетико” Алваро Мората. Двамата на няколко пъти влизаха в полемики, докато Арбелоа не пипна Мората по врата, заради което ще бъде със спрени права за два мача. Санкцията е след жалба на “Атлетико” и предоставен видеозапис. Самият играч също се оплака след мача, че е недопустимо съдията да се държи така. „Щом наказват играчи, че докосват съдията, трябва и обратното да води до санкция“, сподели Мората и в крайна сметка желанието му беше изпълнено.", "date": "2019.04.24", "title": "Наказаха съдия за докосване на футболист"}
{"url": "https://www.monitor.bg:443/bg/a/view/naj-dobroto-mjasto-za-pochivka-spored-zodijata-163457", "text": "Всеки зодиакален знак е уникален и има свое виждане за това къде е най-готиното място за релакс. Ако вече мечтаете за лятна почивка, определено трябва да видите какво предлагат звездите за най-подходяща дестинация това лясто. Вижте къде да планирате пътуването си според зодията: Мауи, Хаваи - Най-доброто място за Овена, който има душа на приключенец. Огненият знак обича физическите предизвикателства и всеки вид спорт, затова грабвайте сърфа и скачайте в търсене на най-голямата вълна! Там има много спиращи дъха гледки и водопади, които определено няма да попуснете да видите. Барселона, Испания - Нека вашата романтична страна да процъфти в един от най-красивите градове на изкуството! Барселона е вторият по големина град в Испания и ще се погрижи за всички класни преживявания, които обичате. Пазаруване, вкусни храни и невероятна архитектура и култура ще направят това най-добрата ваканция за целия ви живот. Париж, Франция - Вие сте най-вече социални, така че нищо не може да ви зарадва повече от почивка в един от най-популярните градове. Мразите да бъдете сами, което прави града на любовта идеален за вас. Ще имате възможност да изследвате вълнуващите тайни на Париж, да откриете интересни книги, списания и невероятна природа. Малдивите - Няма нищо на света, което да обичате повече от това да се отпуснете във водата. Малдивските острови са мястото, където ще сбъднете мечтата си - да посетите райско кътче в компанията на близки и приятели. Там ще можете да се отпуснете наистина чудесно и да се отърсите от всички притеснения. Лондон, Англия - Почивката е нещо, без което не можете, затова едва ли има много места, които не сте посетили. Но Лондон е идеалната комбинация от всичко, което обичате - там ще откриете нещо неочаквано. Невероятната енергия на града ще ви зареди и държи постоянно заети с интересни преживявания, за които копнеете. Вашата любов към театъра и качествената храна открива най-доброто място в този град. Бали, Индонезия - Обичате природата и на това място ще се чувствате невероятно. Естествената красота на растения и животни, която ще видите в Бали не може да откриете никъде другаде. Почивката край водата и невероятните пейзажи ще ви заредят с положителна енергия и мисли, от които така силно се нуждаете. Екзотичен поход в гората на маймуните - това, е точно за вас!", "date": "2019.04.24", "title": "Най-доброто място за почивка според зодията"}
{"url": "https://www.monitor.bg:443/bg/a/view/akademijata-gotvi-promeni-za-chujdoezichnija-oskar-163452", "text": "Промени, свързани с чуждоезичната категория, готвят от Американската филмова академия, която ежегодно връчва най-престижните киноотличия отвъд Океана – наградите „Оскар“. С едно заглавие в повече ще достига до шортлиста преди обявяването на окончателните номинации. До тази година Академията посочваше 9 филма от всички над 100 продукции, които преминават във „втори кръг“ преди заветния шанс да протегнат ръка към „Оскар“-а. Още от 2020 г. техният брой ще бъде увеличен. Друга промяна, за която членовете на Академията взеха решение по време на ежегодната си среща във връзка с регламента на наградите, гласи, че категорията вече ще носи името „международен филм“. коментираха Лари Карасзевски и Даян Уейерман, съпредседатели на Международния комитет по игрални филми. „Смятаме, че по този начин категорията ще насърчава позитивния и приобщаващ възглед за филмопроизводството“, добавят още те. Сред другите изменения в регламента е увеличаването на броя номинирани в категорията за грим и прическа. Досега по трима артисти получаваха шанс за „Оскар“, а от следващата година те ще са пет. Междувременно срещата даде повод и за обсъждането на бъдещето на Netflix във връзка с наградите. След като „Рома“ на Алфонсо Куарон (продуциран от стрийминг гиганта) спечели три приза „Оскар“, включително за режисьор, мнозина представители на гилдията посочиха, че компанията няма място в надпреварата за „най-добър филм“. Според тезата, Netflix подронва авторитета на киносалона. Планираме да продължим с проучването на промените в индустрията и дискусията няма да приключи тук“, обясни президентът на Академията Джон Бейли, след като заедно с колегите му гласуваха Netflix да продължи да участва в надпреварата за голямата награда и на следващите оскари.", "date": "2019.04.24", "title": "Академията готви промени за чуждоезичния „Оскар“"}
{"url": "https://www.monitor.bg:443/bg/a/view/volejbolistkite-shte-igrajat-v-sa-sht-za-tokio-2010-163458", "text": "Турнирът от олимпийската квалификация по волейбол за Токио 2020 г., на който ще играят българките, ще е в САЩ, обявиха от Международната федерация (FIVB). Надпреварата ще е от 2 до 4 август, но градът домакин още не е уточнен. Освен тима на шампионките в първото издание на Лигата на нациите от САЩ и националките ни, водени от селекционера Иван Петков, за място в олимпийския турнир там ще се борят и тимовете на Аржентина и Казахстан. Само първият получава квота за Токио. Иван Петков свиква първия лагер на волейболистките ни на 29 април в София. Подготовката ще се води в зала \"Христо Ботев. На 17 май отборът пътува за Русе, където е първото му изпитание - домакинството на турнира от Лигата на нациите от 21 до 23 май в \"Арена Монбат\". Там негови съперници ще са тимовете на Япония, Белгия и САЩ. В разширения състав са поканени 29 волейболистки. 21 от тях играят в български отбори, а 8 - в чуждестранни. Най-много са представителките на \"Левски\" - 9, шампионките от \"Марица\" са 7, \"Берое\" е с 3, а \"Раковски\" и ЦСКА - с по една. В състава липсва капитанката Христина Русева, която очаква дете, както и полуфиналостката с \"Фенербахче\" Добриана Рабаджиева, бившите капитанки Ева Янева и Страшимира Филипова. Сред заемалите този пост е само Елица Василева, която е сред 29-те. За олимпийската квалификация и за европейската първенство обаче сигурно ще има промени. Лора Китипова - \"Волей Алба\" (Блаж, Рум) Петя Баракова - \"Девелопрес\" (Жешув, Пол) Мирела Шахпазова - \"Марица\" (Пд) Гергана Георгиева - \"Левски\" Полина Нейкова - ЦСКА Мария Каракашева - \"Волей Алба\" Елица Василева - \"Скандичи\" (Ит) Гергана Димитрова - \"Волеро Льо Кане\" (Фр) Мирослава Паскова - \"Марица\" Александра Миланова - \"Марица\" Симона Димитрова - \"Марица\" Елена Бечева - \"Левски\" Вангелия Рачковска - \"Левски\" Мария Йорданова - \"Левски\" Нася Димитрова - \"Марица\" Мира Тодорова - \"Волеро Льо Кане\" Дима Ушева - \"Марица\" Мария Кривошийска - \"Берое\" (Ст. З) Деница Димитрова - \"Левски\" Анелия Джондрова - \"Левски\" Мария Данчева - \"Роте Рабен\" (Вилсбибург, Гер) Силвана Чаушева - СК \"Потсдам\" (Гер) Радостина Маринова - \"Берое\" Веселина Григорова - \"Берое\" Моника Кръстева - \"Левски\" Жана Тодорова - \"Марица\" Силвия Андреева - \"Раковски\" (Дим) Кристиана Петрова - \"Левски\" Галина Карабашева - \"Левски\"", "date": "2019.04.24", "title": "Волейболистките ще играят в САЩ за Токио 2010"}
{"url": "https://www.monitor.bg:443/bg/a/view/uventus-izostavja-116-godishna-tradicija-163455", "text": "„Ювентус“ ще прекъсне 116-годишна традиция, след като за следващия сезон от ръководството подготвят нов дизайн на екипите. Райето, с което „бианконерите” са популярни в цял свят от 1903 година насам, ще остане в миналото. За кампанията 2019/20 дизайнерите са избрали нов модел, според който тениската ще бъде в два цвята, разполовен през средата по дължина – като от бялата страна ръкавът ще бъде черен, а другият – бял. Двата основни цвята ще бъдат разделени с тънка розова линия. Шортите и чорапите са в черен цвят. Фотосите с новите екипи, които се появиха в социалните мрежи разбуниха духовете. Надигна се сериозна вълна сред привържениците, които не харесват този модел. Основната причина е отпадането на запазената марка на “Ювентус” – райето, но медиите в Италия прогнозират, че шефовете на „Старата госпожа“ няма да се откажат от идеята си.", "date": "2019.04.24", "title": "„Ювентус“ изоставя 116-годишна традиция"}
{"url": "https://www.monitor.bg:443/bg/a/view/lideryt-na-jyltite-jiletki-izliza-v-otpuska-163456", "text": "Емблематичната фигура на френското движение на \"жълтите жилетки\" Ерик Друе обяви във Фейсбук, че спира за момента участието си в протестни прояви заради заплахи срещу семейството му, обиди и огромна умора, предаде Франс прес. \"Спирам на пауза или може би за по-дълго, множество заплахи за семейството ми, много изпълнени с омраза хора, много червени шалчета, много пренебрежение, много обиди, уморен съм, съжалявам\", написа във Фейсбук снощи шофьорът на камион, родом от парижкия регион. \"Още не сме приключили, но съм на края на силите си. И във всичко това не правителството е най-отегчителното\", продължава Друе. Инициатор на първата мобилизация на 17 ноември в цяла Франция на движението, което се бори за повече данъчна и социална справедливост, 34-годишният Друе бързо стана лице на този безпрецедентен и многолик социален протест. Друе, който комуникира почти изцяло чрез Фейсбук, често с видеоматериали, в края на март беше осъден на глоба от 2000 евро, 500 от които с отложено изплащане, за организирането на две парижки демонстрации \"без предварително уведомяване\". На 5 юни той отново ще се яви в съда, този път по делото за \"носене на забранено оръжие\" (палка) по време на демонстрация на 22 декември. Френският президент Еманюел Макрон трябва да обяви утре пред сънародниците си отговорите си на кризата със \"жълтите жилетки\". Съобщаването на мерки, предшествани от \"големия национален дебат\" в продължение на два месеца, се възприема като \"второ действие\" на петгодишния му мандат.", "date": "2019.04.24", "title": "Лидерът на жълтите жилетки излиза в отпуска "}
{"url": "https://www.monitor.bg:443/bg/a/view/darjavat-kozunaci-i-hranitelni-produkti-na-20-bolni-deca-163438", "text": "Козунаци и хранителни пакети с продукти от първа необходимост ще получат 20 деца в неравностойно положение, страдащи от Детска церебрална парализа и редки заболявания. Инициативата е по повод предстоящите великденски празници и е дело на пловдивчаните Меги Трайкова, Елена Кристиано, адвокат Стоян Донков и бизнесмена Георги Цанков. В благотворителната проява те участват с лични средства, уточниха те за Агенция Монитор. Всяко дете ще получи освен традиционния великденски козунак, така също и курабии, а в пакета с хранителни продукти ще има: брашно, захар, ориз, олио и макарони. Сред получателите на дарението е например самотна майка на три деца. Съпругът й, който е страдал от рядко заболяване, съвсем наскоро е починал и тежестта по грижите за децата пада на плещите на вдовицата. „Надяваме се инициативата ни в бъдеще да получи по-широка подкрепа от пловдивчани. Много ни се иска „да повлечем крак” и при следващия голям християнски празник повече дарители да се включат, за да можем да обхванем по-широк кръг от нуждаещи се”, каза за Агенция Монитор Меги Трайкова.  ", "date": "2019.04.24", "title": "Даряват козунаци и хранителни продукти на 20 болни деца"}
{"url": "https://www.monitor.bg:443/bg/a/view/razkrivat-13-novi-paralelki-v-uchilishtata-vyv-varnensko-163446", "text": "13 нови паралелки са предвидени във Варненско за учебната 2019/2020 година в план-приема след седми клас.Сред тях има защитени професии, професии с недостиг на пазара, т. нар. STEM – профили, обясни преди откриването на първия уъркшоп „Работилница за иновации“, шефката на РУО-Варна, Венцеслава Генова. „През следващата учебна година, целият план-прием ще е ориентиран към природни науки, технолгии, чужди езици, дигитални специалности – това, от което пазарът има нужда, в съответствие с изискванията на бизнеса и в съгласие с Областната икономическа стратегия. Една от новите специалности ще е паралелка с интензивно изучаване на португалски език в Четвърта езикова гимназия. Така в учебното заведения ще се преподават почти всички романски езици – френски, испански и португалски. „За всички има по нещо, стига правилно да самоопределят себе си. Предстои да се направи много важен избор в живота на седмокласниците, за да намерят своя път за развитие напред. Държим този избор да бъде информиран“, обясни още Генова. Другата новост ще е възстановяването на паралелката с италиански език в Руското училище. Професионалната гимназия по селско стопанство в Провадия също ще е едно от учебните заведения с нови паралелки през следващата учебна година. Там освен дневната форма на обучение, се предлагат вечерна и задочна. Увеличени са и паралелките с дуално обучение. Според Генова, за изучаването на чужди езици е много важно да има подготвени учители.Така и учениците ще овладеят езика на ниво и ще бъдат конкурентноспособни. „Досега в областта се изучаваха интензивно шест чужди езика, но започваме да разчупваме тази тенденция с португалския. Да се надяваме, че ще имаме и паралелка с изучаване на още някой от славянските езици, освен руския“, коментира още шефката на РУО-Варна.", "date": "2019.04.24", "title": "Разкриват 13 нови паралелки в училищата във Варненско "}
{"url": "https://www.monitor.bg:443/bg/a/view/gerb-s-12-v-buletinata-bsp-s-18-na-dps-se-padna-20-163442", "text": "ГЕРБ се готви за 12-та си победа, след като получи номер 12 в бюлетината. БСП пък изтегли номер 18, като червените видяха в това първо място на вота и поне 8 депутати в Европейския парламент. ЦИК изтегли жребия за номерата в бюлетината, като партиите, коалициите и независимите в нея са общо 27. Сочените за фаворити ГЕРБ и БСП бяха под напрежение до последния момент, след кто техните номера бяха изтеглени в самия финал. „Ние го възприемаме като 12-а победа, която предстои да постигнем. Желаем успех на всички, да са толерантни едни към други.\", коментира зам-шефът на ГЕРБ Цветан Цветанов.Социалистът Георги Свиленски пък поздрави ЦИК за прозрачния жребий, като не пропусна да изтъкне, че 18 е хубаво число и именно с него ще се случи промяна в България. ДПС пък грабна номер 20 в бюлетината. От движението видяха в числото годишнината от създаването на младежката си организация. \"А на тази кампания ние разчитаме на младите ни кандидати, както и на техния професионализъм\", намери символиката Илхан Кючюк, който е трети в листата. Коалицията на Валери Симеонов пък се оказа първи в списъка. \"Номер едно, най-хубавият номер. Господ е с нас, провидението е с нас, съдбата е с нас\", заяви той и на шега добави, че е готов да да загърби не само българската политика, но и българските жени. \"Няма как, всеки трябва да направи някакви жертви\", добави той. ВМРО пък са плътно зад него с номер 3-ри. Ангел Джамбазки, който води листата на воеводите, заяви, че номерът е добър и може да означава трима евродепутати. \"Атака“ грабна 14, но от формацията изтъкнаха, че не са нумеролози и ще разчитат на ясните си каузи и цели, които са си поставили.  23 се падна на „Воля“, а лидерът Веселин Марешки в числото поне двама или трима техни представители в ЕП. Коалицията „Демократична България“ пък получиха фаталното 13, което техните представители на жребия разчетоха като \"любимец 13\". Презареди България“ на Николай Бареков се нареди под номер 16, ДОСТ пък са 16-ти, а Българско национално обединение, чиято листа се води от Евгения Банева са под номер 22. Те пък обещаха шоу по време на кампанията и видяха прецедент – капания да се води от ареста. Бившата кметица на „Младост“ Десислава Иванчева, която бе осъдена на 20 години зад решетките, ще се бори за вота на българина под номер 11. Пълният списък на партиите в бюлетината: 1. Патриоти за Валери Симеонов 2. Път на младите (НДСВ и Новото време) 3. ВМРО 4. Ваня Григорова, независим 5. Партия на зелените 6. ВОЛТ 7. Николай Ненчев, независим 8. Венислава Атанасова, независим  9. Възход 10. Коалиция за България 11. Десислава Иванчева, независим 12. ГЕРБ 13. Демократична България 14. Атака 15. Минчо Христов, независим 16. ДОСТ 17. Пряка демокрация 18. БСП за България 19. Глас народен 20. ДПС 21. Движение \"Заедно\" 22. Българско национално обединение 23. Воля – Българските родолюбци 24. Движение 21 25. Христо Симеонов, независим 26. Движение \"Презареди България\" 27. Възраждане  ", "date": "2019.04.24", "title": "ГЕРБ се кани за 12-а победа, БСП иска 1-во място и 8 евродепутати (ОБНОВЕНА)"}
{"url": "https://www.monitor.bg:443/bg/a/view/uchenici-s-pyrvi-stypki-v-karierata-s-programa-na-lidl-163444", "text": "За седма поредна година Лидл България дава възможност на ученици в XI и XII клас да направят първи стъпки в професионалното си развитие, като станат част от лятната практикантската програма на компанията. Благодарение на платената лятна практика на Лидл България учениците, навършили 18 години, могат да открият идеалната първа работа и да започнат като касиер-продавач практиканти в магазините на веригата в цялата страна. Те не само учат много нови неща, но получават и конкурентно заплащане. Младежите подписват първия си трудов договор и получават нетно възнаграждение в размер на 540 лв. за целия период на практиката, както и ваучери за храна на стойност 60 лв., отново за периода на лятната практика, която продължава месец и половина – от 15 юли до 30 август 2019 г. „Като отговорен работодател, един от приоритетите на Лидл България, е да предоставя реални възможности за развитие на младите хора. С нашата практикантска програма правим именно това – даваме шанс на новото поколение да направи онзи така важен старт в своето професионално развитие. Вярваме, че по този начин допринасяме за едни мотивирани и подготвени млади кадри, от които днешният бизнес така силно се нуждае“, коментира Катерина Шопова, директор „Човешки ресурси“ в Лидл България. Бъдещите практиканти ще видят отвътре как работи една голяма международна компания. Ще научат основните принципи в комуникацията с клиенти, стоковата подредба, асортимента, както и какви са основните процеси и дейности във водещата търговска верига. А накрая, всички успешно преминали програмата, ще имат и още една страхотна възможност – да участват в томбола за спечелването на месечна стипендия в размер на 100 лв. за първата учебна година като студент. Крайният срок, до който всички желаещи могат да кандидатстват, е 7 юни 2019, като единственото, което трябва да направят, е да изпратят своето CV на jobs@lidl.bg и да посочат града и квартала, в който живеят. Повече информация за лятната практикантска програма и за кандидатстването може да намерите на сайта jobs.lidl.bg.", "date": "2019.04.24", "title": "Ученици с първи стъпки в кариерата с програма на Lidl"}
{"url": "https://www.monitor.bg:443/bg/a/view/sydyt-otmeni-vremennata-zabrana-za-zalavjane-i-obrabotka-na-jivotni-v-kuchkarnik-163441", "text": "Административният съд във Варна постанови отмяна на  наложената принудителна административна мярка - временно преустановяване на дейността по залавяне и обработка на безстопанствени кучета в Общинския приют за безстопанствени кучета в с. Каменар и поетапно пускане на наличните 76 животни по местата на залавяне или предоставянето им за осиновяване. Съдебното дело бе образувано по жалба на кмета на община Варна срещу разпореждане, издадено от главния инспектор при Областната дирекция по безопасност на храните (ОБДХ) – Варна, д-р Иван Стефанов от 4 юли, 2018 г. При извършената съдебна проверка е констатирно наличието на съществени нарушения на административно-производствените правила при налагането на принудителната административна мярка и явното й несъответствие със закона. Съдът се обосновава и със заключението на вещото лице по проведената съдебно-техническа експертиза, което ясно сочи, че извършеният основен ремонт и реконструкция, не само че съответства напълно на одобрената и съгласувана и от ОБДХ-Варна екзекутивна документация, но и реализира допълнителни подобрения на средата за отглеждане на безстопанствените животни. В мотивите на решението съдът е поставил акцент върху въпрос, отговорът на който поставя делото и изхода от правния спор в категорията на дела с висок обществен интерес. Съдържанието на приложените по  делото множество сигнали за наличие на агресивни безстопанствени кучета, описаните там инциденти, особено сигналното писмо на началника на V РПУ при ОД на МВР-Варна, мотивира съда да приеме извод за съществуващ потенциален риск за спокойствието, сигурността и безопасността на гражданите и гостите на Варна и  изисква бързи, адекватни и изключително навременни превантивни мерки, които да ги гарантират. Съдебният състав посочва в мотивите си, че при наличието на  действащ приют за безстопанствени животни, изграден, регистриран и функциониращ, експлоатиран при непълна заетост на определения капацитет, да се разпореди  преустановяване  на дейността по залавяне и обработка на безстопанствени кучета и поетапно пускане на наличните 76 животни по местата на залавянеосвен, че е неоправдано от позиция на закона, е неоправдано и от гледна точка на гражданското общество. Съдът счита, че се засягат права и законни интереси на граждани в по-голяма степен от необходимото за постигане целите,  за които е издаден актът. Това, според решаващият състав на съда, съставлява нарушение на основен принцип на административното правораздаване, прокламиран в чл. 6 от АПК.", "date": "2019.04.24", "title": "Съдът отмени временна забрана за залавяне на бездомни животни"}
{"url": "https://www.monitor.bg:443/bg/a/view/sini-i-cherveni-izpratiha-zaedno-bezinski-163443", "text": "Красимир Безински беше изпратен в последния си път от стотици хора в столичния храм „Света София”. На поклонението пред легендарния футболист на ЦСКА и националния отбор дойдоха доста легенди от златните поколения на „червените” от началото и средата на 80-те години, както и от началото на 90-те. Освен това присъстваха и емблематични лица от „Левски“, които също демонстрираха уважение. Спешно от Барселона се прибра футболният мениджър и бивш съотборник на Безински в ЦСКА Лъчезар Танев, който призна, че е загубил голям приятел. „Новината за кончината на Краси ме съсипа, нямаше как веднага да не хвана първия самолет. Той беше голяма фигура – и на терена, и извън него. Болката е голяма”, заяви през сълзи Танев. Особено разстроен бе и легендата Аспарух Никодимов, който бе треньор на Безински в ЦСКА. „Беше ми като дете. Много е мъчно, когато млад човек като него ни напусне. Много...”, съсипан бе Паро. Едни от първите, които си взеха сбогом с Безинеца, беше Димитър Пенев, който коментира: „Беше изключителен човек и футболист, на мравката път правеше“. Сред многото хора беше и доскорошният спортен директор на “Лудогорец” Методи Томанов, играл рамо до рамо с Безински в паметното достигане на ЦСКА до полуфиналите на КЕШ през 1982 година. Да се сбогуват с Краси пристигнаха бащата на Димитър Бербатов - Иван и много фенове на \"червените\", сред които Иван Велчев-Кюстендилеца и Димитър Ангелов-Дучето. От бившите играчи на ЦСКА на поклонението бяха Христо Маринчев, Стоян Йорданов, Спас Джевизов, Георги Велинов, Петър Витанов, Недялко Младенов, Костадин Янчев, Георги Илиев, Сашо Борисов, Емил Димитров, Милен Радуканов, Галин Иванов, Владимир Манчев, Христо Янев, Христо Марашлиев и други. Сълзите си не скри и Константин Папазов, който беше един от най-големите приятели на Краси. Тити бе неотлъчно до Безинеца в последните месеци, когато състоянието му се влоши в резултат на повалилата го тежка болест – рак на дебелото черво. „Винаги ще страдам за Краси. Винаги... Той беше изключителен. Усмивката не слизаше от лицето му. Дано има повече добри хора като него”, сподели покрусеният Папазов. Уважението си към Безински изразиха още бившият халф и треньор на “Левски” Емил Велев, Велислав Вуцов и бившият президент на „сините” Томас Лафчис.", "date": "2019.04.24", "title": "„Сини“ и „червени“ изпратиха заедно Безински (ОБНОВЕНА)"}
{"url": "https://www.monitor.bg:443/bg/a/view/oleg-napusna-kuhnjata-na-master-chef-163423", "text": "IT специалистът Олег Ефремов напусна кухнята на MasterChef в епизода вторник вечер. Той се класира на достойното 10-то място. 33-годишният Ефремов взе достойно участие в отборната битка, въпреки че беше обречен на елиминация. Идеята му за приготвянето на вегетариански бургери беше високо оценена от 15-те гладни рокери, които дори не усетиха разликата от месния продукт. В първия етап от битката на черните престилки, инструктурът по таекуондо успя да приготви само 4 перфектни палачинки за 15 минути. Във втората част той реши да не играе на сигурно и сервира на шеф-готвачите Андре Токев, Петър Михалчев и Силвена Роу трио от вкусове с най-популярната закуска. Сладко-соленият вариант не предизвика очакваните реакции в журито и те се сбогуваха с „талантливия млад човек“. Кулинарните гурута констатираха неговото очевидно израстване в шоуто и му пожелаха много успехи в кухнята. На сбогуване Олег пък обеща да спази заявката си да отвори ресторант в двора на къщата си.", "date": "2019.04.24", "title": "Олег напусна кухнята на MasterChef "}
{"url": "https://www.monitor.bg:443/bg/a/view/hamiltyn-traseto-v-baku-e-mnogo-dobro-za-ferari-163440", "text": "Петкратният световен шампион във Формула 1 и лидер в класирането този сезон Люис Хамилтън призна, че трасето за предстоящата този уикенд Гран при на Азербайджан е много подходящо за болидите на \"Ферари\". Според пилота на \"Мерцедес\" тяхната скорост на правите отсечки ги прави фаворити за победата в градското състезание по уличите на Баку. \"Колите на \"Ферари\" бяха много бързи на правите, дърпаха с по 0,4 сек. на тях досега, но губеха в завоите, коментира британецът. - Някои трасета им подхождат отлично, както е в случая тази седмица. Ще бъде интересно да видим дали ще се възползват от стратегията да атакуват на правите. Очаквам и още една сериозна битка между \"Ферари\" и \"Ред Бул.\" Ние обаче нямаме намерение да отстъпваме, ще продължим да гоним победите.\" Пилотът на \"Рено\" Даниел Рикардо, победител в Баку през 2017 г. с \"Ред Бул\", уточни разликите на трасето в Баку спрямо другите градски писти. \"Дългите прави позволяват много повече изпреварвания, без да се търсят настройки за увеличаване на притискащите сили на болида, каза той. - Най-важно е спирането преди завоите, то трябва да бъде максимално късно, особено в първи и трети завой. От това зависи атаката на предела на възможностите на болидите. На трасе, заградено със стени обаче всяка грешка може да те забие в тях.\" От екипа на \"Ферари\" обявиха, че ще търсят някои подобрения за старта в Баку, главно в областта на аеродинамиката. Те имат най-мощният двигател, но губят в завоите от конкурентите от \"Мерцедес\". \"Сложността на подготовката за Баку е да се намери нужното положение на задното крило, за да осигури добро сцепление с трасето в бавните завои, като в същото време се запази скоростта на правите, разказа Себастиан Фетел. - Това е труден за постигане компромис, но ние сме на път да го решим.\" Друга новост за предстоящото състезание е пускането на нова версия двигател на \"Хонда\" за болидите на \"Ред Бул\" и \"Торо Росо\". Той ще е по-мощен с 20 к.с. от използвания досега. За Александър Албън и Данийл Квят в \"Торо Росо\" това ще бъде трета смяна от 3 възможни на задвижващата система, за по-нататъшните ще бъдат наказвани с местене назад в стартовата решетка. За Макс Верстапен и Пиер Гасли е смяната е втора и се очаква да има поне 4 този сезон. Междувременно организаторите на Гран при на Азербайджан обявиха, че планираният за събота концерт на поппевеца Сам Смит няма да се състои. Причината е, че след южноамериканското турне, в което също имаше редица отложени прояви, лекарите са го посъветвали да спре следващите си гастроли заради здравословни проблеми.", "date": "2019.04.24", "title": "Хамилтън: Трасето в Баку е много добро за \"Ферари\""}
{"url": "https://www.monitor.bg:443/bg/a/view/andre-rijo-pozdravi-bylgarite-za-velikden-video-163439", "text": "Кралят на валса Андре Рийо отправи специален видео поздрав към българите по случай Великден. „Скъпи приятели от България, отново грее слънце и е празник, след мрачната зима! Аз съм си у дома, както и на Коледа. Синовете ми и внуците ми са около мен. Гледам ги през прозореца как играят в градината. Фантастична е тази традиция! Винаги бъдете със семейството си! Пожелавам и на вас светли Великденски празници! Ще се видим скоро\", заяви във видео той. Най-продаваният класически музикант в света засне клипа за родните меломани от замъка си в Маастрихт. На великденската трапеза на Рийо се виждат шоколад и великденски зайци, каквато е католическата традиция за празника. Припомняме, че концертите на Андре Рийо в столичната зала „Арена Армеец“ са на 8 и 9 юни.", "date": "2019.04.24", "title": "Андре Рийо поздрави българите за Великден (ВИДЕО) "}
{"url": "https://www.monitor.bg:443/bg/a/view/40-ot-decata-v-bylgarija-jivejat-v-bednost-163447", "text": "40% от децата в България живеят в бедност, докато в Европа те са средно 24%. Това заяви д-р Джейн Муита, представител на УНИЦЕФ в България по време на конференция „Политиките за деца – проблеми, решения, чужд опит“. Тя допълни, че е посетила квартали в Сливен и Монтана, където с изненада установила, че те наподобяват квартали в Африка. Д-р Муита отбеляза, че през 2000 г. повече от 30 000 деца у нас са били в институции, докато през април 2019 г. техният брой е по-малко от 500. УНИЦЕФ е подкрепила посещения на делегации от Армения, Киргизстан, Мароко и Северна Македония за споделяне на българските знания и опит в този процес. На конференцията бе представен и Национален анализ за проблемите на децата в България, изготвен на база анализи за всички административни региони в страната, като са разглеждани четири области: образование, здравеопазване, правосъдие и социална закрила. Документът е по поръчка на Българското училище за политика. „Бедността затруднява достъпа до здравеопазване, образование и развитие на децата“, посочи авторът на доклада Ивайло Миланов. Според изследването общо 22,8% от децата в България или всяко четвърто-пето дете у нас расте без родител или без двама родители, които работят зад граница. Най-силно засегнатият от емиграцията регион е Северозападният. Това е причина за противообществени прояви, употреба на алкохол и наркотици, агресия, затруднени междуличностни контакти, нарушена комуникация, трудности в процеса на социализация, липса на самоконтрол, склонност към импулсивност или изолация, отпадане от училище. Заминаване в чужбина е най-честата посочвана причина за напускането на класните стаи на учениците от първи до четвърти клас(3504 деца) и от пети до осми клас (3328 деца). Следват семейните причини, които са в основата за отпадане от училище на 2251 деца от първи до четвърти клас и 2944 ученици от пети до осми клас. Според Миланов заплашителен е и делът на функционално неграмотните у нас – хора, които не могат да четат и пишат, не могат да управляват емоциите си, не умеят да общуват и стават равноправни членове на обществото с пълнолетието си. Според", "date": "2019.04.24", "title": "40% от децата в България живеят в бедност"}
{"url": "https://www.monitor.bg:443/bg/a/view/sydjat-sin-umyrtvil-majka-si-163425", "text": "Окръжната прокуратура в Добрич предаде на съд 54-годишния Иван Т. за причиняване смъртта на родната си майка чрез умишлено нанесена средна телесна повреда, както и за неизпълнение на заповед за защита от домашно насилие над нея, издадена по съдебно дело от Районния съд в Каварна. Отношенията между майка и син били влошени, тъй като Иван злоупотребявал с алкохол и биел 72-годишната жена, съобщават от Апелативна прокуратура – Варна. Това станало причина за образуване на гражданското дело в Районния съд в Каварна, по което била издадена заповед за незабавна защита срещу домашно насилие. На подсъдимия му било забранено да приближава жилището на майка си, както и местата за социални контакти и отдих на разстояние по-малко от 20 метра. Първото съдебно заседание било насрочено за 20 септември 2018 г. На 17 септември около обяд Иван отишъл в дома на свой познат с бутилка ракия. До 17 часа изпил около 300 грама. Домакинът го приканил да си отива, което разсърдило пияния Иван. Около 19 часа той отишъл до къщата на майка си. Започнал да се кара с нея, да я обижда, заканил се да я убие и й нанесъл множество удари. Жената паднала на земята. Разправията била чута от съседи. Един от тях видял лежащата на земята жена, опитал се да я свести. Извадил телефона си, за да потърси лекарска помощ, но подсъдимият му забранил, започнал да го блъска и съседът избягал. Въпреки всичко отишъл в селския магазин, споделил за видяното с продавача и подал сигнал на тел. 112. 72-годишната жена била транспортирана в болница в тежко състояние и на 2 ноември починала в клиниката по неврохирургия във Варна, вследствие на тежка черепно-мозъчна травма. Подсъдимият е с мярка за неотклонение „Задържане под стража“ от началото на досъдебното производство срещу него. Предстои делото срещу Иван Т. да бъде насрочено за разглеждане в Добричкия окръжен съд. Ако той бъде признат за виновен, може да получи наказание от 2 до 8 години лишаване от свобода за умишлено причинената средна телесна повреда, довела до смъртта на майка му, уточняват от Апелативната прокуратура.  ", "date": "2019.04.24", "title": "Съдят син, умъртвил майка си"}
{"url": "https://www.monitor.bg:443/bg/a/view/vaksinirat-bezplatno-v-4-sofijski-bolnici-163429", "text": "Безплатни ваксини ще се поставят в четири временни кабинети в рамките на Европейската имунизационно седмица, която започва от 24 и продължава до 30 април, съобщиха от офиса на Световната здравна организация в София. Те се намират в Първа, Втора, Четвърта и Пета градски болници. Целта на инициативата е да повиши информираността на хората колко са важни имунизациите, като на фокус тази година са не само детските имунизации, но и необходимостта от поддържане на имунитета чрез ваксини и при младежи, възрастни, както и сред медицинските работници. От там уточниха, че всяка година по света се регистрират повече от 10 милиона смъртни случая при деца под 5-годишна възраст. Голяма част от тях са вследствие на заболявания, за които съществуват ваксини. Имунизационният календар в България включва задължителни имунизации в детската възраст срещу 11 заразни болести. Личните лекари са инструктирани да издирят всички лица от 13-месечна до 18-годишна възраст, за които няма данни да са имунизирани или пък имат пропуск в имунизационния календар, каза главният здравен инспектор д-р Ангел Кунчев. От Министерството на здравеопазването припомниха, че реимунизациите срещу дифтерия се правят на всеки 10 години, а децата се имунизират безплатно срещу 11 страшни заболявания. 497 са случаите на морбили в страната към момента, п рипомни главният здравен инспектор д-р Ангел Кунчев. Намаляват тези в Благоевградска област, но стават повече заболелите в София – град и София – област, допълни той. Д-р Кунчев бе категоричен, че ваксините не дават противопоказания и са единственото средство срещу редица смъртоносни заболявания. Ваксинацията не е отговорност спрямо собственото ни дете, а и предпазн мярка към другите деца, подчерта д-р Кунчев. По думите му 7% от децата на 13 месеца нямат първа ваксина срещу морбили, а други 13 на сто 12-годишни – за втора. Той обясни, че става въпрос не само са хора от ромските махали, но и за деца на родители антиваксъри. Всяка година държавата отделя 40 млн. лв. за ваксини и за изпълнението на имунизационния календар. В днешно време всяко едно дете, независимо къде е родено и независимо от неговия икономически и социален статус, може да се възползва от ваксините. Ние осъзнаваме каква отговорност носим, за да гарантираме ваксините на всички деца, заяви представителят на Европейския офис на СЗО д-р Сидхарта Санкар Датта. По думите му имунизацията играе важна роля за общественото здраве и всеки има социална и индивидуална отговорност да постигне имунизационното покритие.", "date": "2019.04.24", "title": "Ваксинират безплатно в 4 софийски болници"}
{"url": "https://www.monitor.bg:443/bg/a/view/sydyt-pusna-mestan-da-pytuva-v-chujbina-163432", "text": "Лютви Местан ще може да напуска страната. Окръжният съд в Кърджали отмени окончателно мярката „Забрана за напускане пределите на Република България”, наложена на лидера на ДОСТ след катастрофата, при която загина 6-месечно бебе, съобщиха от пресцентъра му. Съдът приема, че забраната за напускане на пределите на страната, наложена на обвиняемия, понастоящем се явява прекомерно ограничение, надхвърлящо целите, заложени в същината на тази мярка за процесуална принуда. Данните, събрани по делото, и досегашното процесуално поведение на обвиняемия позволяват извода, че и без прилагането на мярката същият няма да осуети развитието на воденото срещу него наказателно производство, съответно няма да избегне наказателната репресия, тъй като няма реална опасност от укриването му в чужбина, посочват от съда. На Местан вече бе позволено от съда също така да си вземе обратно отнетото преди това свидетелство за управление на МПС. В сряда обаче то му бе отнето отново от прокуратурата.", "date": "2019.04.24", "title": "Съдът пусна Местан да пътува в чужбина, пак му взеха книжката (ОБНОВЕНА)"}
{"url": "https://www.monitor.bg:443/bg/a/view/prieha-pup-a-na-asparuhov-park-vyv-varna-163431", "text": "С голямо мнозинство Общинският съвет във Варна прие Подробния устройствен план на Аспарухов парк. Документът, по който се работи вече 22 години, дава нова перспектива за просперитета на „Аспарухово“, заяви кметът на Варна, Иван Портних. Той изтъкна, че планът е елемент от последователната политика за развитие на квартала. „В началото имаше недоверие към плановете ни за обновление на района, но с реализираните инвестиции всеки един вижда промяната. Факт е, че ние изпълняваме това, което обещахме на жителите на „Аспарухово“, посочи Портних. Той отхвърли твърденията за застрояване на парка. „В публичното пространство се изговарят лъжи и неистини, че на това уникално място предстои изграждането на хотели. Правят се какви ли не внушения, но хората разбират, че става думи за спекулации. Параметрите на застрояване са минимални“, категоричен бе варненския кмет. От трибуната в зала „Пленарна“ той съобщи новината, че е пристигнало писмо от Фонда на фондовете за Рибарско пристанище „Карантината“, с което се дава зелена светлина за изграждането на модерното съоръжение. „Строителните работи реално може да започнат в следващия месец- месец и половина. Планът за Аспарухов парк обхваща територия от близо 47 хектара и е изцяло съобразен с Общия устройствен план. Той предвижда в най-пълна степен запазване на зелените площи и дървесната растителност в парка. Ще има детски кътове, спортни игрища, атракционни обекти, които ще обслужват изцяло обществените интереси. Заложената максимална плътност на застрояване е 1 %. Влизането на автомобили в парка ще бъде абсолютно забранено. Достъп ще имат единствено колите  на полицията, пожарната и спешна помощ, както и превозните средства, използвани за почистване и поддръжка на алеите и зелените площи. В периферията на парковата зона ще бъдат обособени паркинги, с които ще се сложи край на безразборното паркиране в района. Това е първата стъпка към подобряването на парковата среда в кв. „Аспарухово“ и превръщането й във втората морска градина на Варна.  ", "date": "2019.04.24", "title": "Приеха ПУП-а на Аспарухов парк във Варна"}
{"url": "https://www.monitor.bg:443/bg/a/view/medalistki-v-borbata-stanaha-hudojnichki-163428", "text": "Елица Янкова и Евелина Николова влязоха в ролята на... художнички. Две от успешните състезателки на родната борба демонстрираха завидни умения над бялото платно в арт студио. Жестът бе подарък към Евелина за сребърния й медал от Евро 2019 от Десислава Лозова, дизайнерка на Decollage studio. Шампионката на България бе поканила приятели, за да изживеят заедно приятната емоция. Сред тях бе и Елица Янкова, бронзова олимпийска медалистка от Рио 2016. „Изживяването беше невероятно, не усетихме как минаха 3 часа – призна Евелина. - Трябваше да изобразим „Нощна разходка в Париж“. Деси беше застанала пред нас и ни показваше как да изрисуваме всеки детайл. В процеса на изработка се получаваха различни фигури, много се забавлявахме. Не бях рисувала от дете. Успях да се изолирам от забързаното ежедневие и да се заредя с нова положителна енергия...“ Евелина е с травма в коляното и няма да замине с отбора за лагера в Япония в началото на месец май. Но пък възстановяването й минава в зареждаща обстановка с много приятели.", "date": "2019.04.24", "title": "Медалистки в борбата станаха... художнички"}
{"url": "https://www.monitor.bg:443/bg/a/view/do-28-deca-v-gradinska-grupa-po-reshenie-na-obshtinskite-syveti-163434", "text": "До 28 хлапета ще могат да бъдат приети в групите на целодневните и полудневните детски градини по решение на общинските съвети в общините, където не достигат места в детските градини. Тази възможност се дава след промени промените в наредбата за финансирането на институциите в системата на предучилищното и училищното образование. В момента максималният брой на децата в яслените групи е 18, а на целодневни и полудневни групи – 23. Той може да бъде завишен с до 2 деца съответно на 20 за най-малките и на 25 при по-големите малчугани. Когато броят на децата в яслените групи в детските градини, изчислен на базата на средна месечна посещаемост за период три последователни месеца, е по-малък от 12, максималният брой на децата в яслените групи може да бъде завишен с още до 3 деца. Така хлапетата могат да бъдат до 23. С предложените промени това ще се отнася и до целодневни и полудневни групи, които ще могат да приемат до 28 деца при решение на общинския съвет. Това ще става при три условия - недостиг на места в детските градини, средната месечна посещаемост на децата за три последователни месеци не е по-малка от 18 хлапета, както и да бъдат спазени здравните изисквания и да бъде налице възможност за прием на повече деца. Промените ще подпомогнат усилията на общините за обхващане на по-голям брой деца в системата на предучилищното образование и за пълно обхващане на децата в задължителна предучилищна възраст. Те са и във връзка с повишаване дела на обхванатите в предучилищното образование деца на възраст от 4 г. до постъпване в първи клас на 90 % през 2020 г. Наредбата регламентира и максималния брой на учениците в паралелка в случаи на преместване над утвърдения училищен план-прием. Така децата в един клас в начален етап децата могат да бъдат до 25, а ако паралелката е единствена в класа, и до 24, ако са няколко. От 5-и до 12- и клас пък учениците в клас могат да бъдат до 29 в клас.", "date": "2019.04.24", "title": "До 28 деца в градинска група по решение на общинарите"}
{"url": "https://www.monitor.bg:443/bg/a/view/kysame-dogovora-s-edin-ot-us-tecovete-163437", "text": "За ТЕЦ \"КонтурГлобал Марица Изток 3\" има индикации, че централата вече е изплатила своята инвестиция предсрочно, каза председателят на парламентарната Комисия по енергетика Валентин Николов в Народното събрание. По думите му поради тази причина няма много опции - или взаимно или едностранно прекратяване на договора с тази централа. \"Неустойка не може да дължим, но може да има арбитраж, ако те решат да заведат\", уточни Николов. Той обясни, че Европейската комисия (ЕК) неформално е пращала писма и за двете американски централи, защото договорите им може да се разглеждат като държавна помощ. \"Държавата трябва да влезне в своята роля. Или да се признае от ЕК или да влезе в преговори, да изплати инвестициите, и съответно да се прекратят тези практики\", коментира Валентин Николов. Министерството на финансите е констатирало, че има държавна помощ и е направило изчисления. Те са показали, че на база възвращаемост и инвестиции ТЕЦ \"ЕЙ И ЕС Гълъбово\" трябва да продължи да изпълнява договора си, допълни Валентин Николов. Той добави, че и за тази централа се водят преговори, но към настоящия момент тя си работи по договор. Частните американски централи „Марица Изток“ 1 и 3 работят на половин мощност. За миналата година те са са произвели 660 000 мегаватчаса по-малко енергия спрямо 2017 г. Въпреки че не работят, държавата плаща на централите, защото са в „студен резерв“. Същевременно НЕК губи от това 90 млн. лева сочат сметките. Договорите за дългосрочно изкупуване на ток от \"Марица-Изток\" 3 и \"Марица-Изток\" 1 с офшорната компания 3С са подписани на 13 юни 2001 г. в министерския съвет в присъствието на тогавашния премиер Иван Костов. Това стана точно четири дни преди тогавашните парламентарни избори, които той катастрофално загуби, и бе принуден да сдаде властта. Двата договора са за срок от 15 години и влизат в сила от момента, в който централите заработят. \"Марица-Изток\" 1 заработи на пълна мощност на 30 декември 2011 г. и до 2027 г. ще плащаме над 100 лева на мегаватчас електроенергия.", "date": "2019.04.24", "title": "Късаме договора с един от US тецовете (ОБНОВЕНА)"}
{"url": "https://www.monitor.bg:443/bg/a/view/komandirovat-na-zlatnite-rumynski-policai-chakat-15-000-turisti-za-velikden-163436", "text": "Двама румънски полицаи ще бъдат командировани за Великден в курорта „Златни пясъци” край Варна във връзка с очаквания повишен поток от гости от северната ни съседка, които ще почиват в хотелите край морето за празника. Това съобщи на брифинг за готовността на Областната дирекция на МВР-Варна, комисар Илиан Илиев, началник на Отдел „Охранителна полиция“. Чуждестранните полицаи ще бъдат ангажирани от 25 април до 1 май включително и ще оказват помощ на колегите си във Варна. Двамата румънски полицаи владеят български език, като практиката през годините показва, че присъствието им в курортите има респектиращ ефект и се регистрират по-малко инциденти. В курортите край Варна ще има и засилено полицейско присъствие от българска страна. Ще бъдат засилени мерките по входно-изходните КПП. По предварителна информация в комплексите се очаква да пристигнат около 15 000 румънски гости. Създадена е и организация за охрана по празниците около всички храмове във Варна и областта. Служители на РДПБЗН – Варна са извършили проверки на всички църкви и православни храмове в областта, в които ще се провеждат служби. Проведени са беседи със свещениците и са дадени указания, с цел ограничаване на предпоставките за възникване на пожари и организиране бързата евакуация  в случай на произшествие. Идеята е не да разваляме празничното настроение на хората, а да гарантираме безопасността им, каза още комисар Илиев. Допълнителни сили ще бъдат разположени в кварталите на града и малките населени места, което би трябвало да респектира домовите крадци и хората с престъпни намерения. Засилен ще бъде контрола на входовете на града в посока Варна, Шумен и Добрич, допълни главен инспектор Петко Камбуров, началник на сектор „Пътна полиция“. По пътищата ще има и непрекъснато действаща автоматична техника за контрол на скоростта на автомобилите. За разлика от минали години, през празничини дни пътна полиция ще следи освен за скорост, алкохол, наркотици и предпазни колани и за нарушения на пешеходците. Апелът към варненци и всички пътуващи, е да тръгват само с изправни автомобили, да ползват задължително предпазните колани, да не предприемат рискови маневри и да платят предварително всички глоби за нарушения, които са допуснали.", "date": "2019.04.24", "title": "Командироват на \"Златните\" румънски полицаи, чакат 15 000 туристи за Великден"}
{"url": "https://www.monitor.bg:443/bg/a/view/marian-vylev-predstavja-losho-momiche-v-moskva-163430", "text": "Режисьорският дебют на актьора Мариан Вълев - „Лошо момиче“ ще направи първата си премиера зад граница в рамките на 41-то издание на Московския международен филмов фестивал, който се провежда в момента. Първото излъчване на лентата, продуцирана от БНТ, е днес в салона на Multiplex Cinema October, и ще бъде представена лично от режисьора и сценарист Мариан Вълев. Това е второто участие на „Лошо момиче“ на международен филмов форум, след „София филм фест“, където продукцията бе едно от 10-те заглавия в специалната селекция „Ново българско игрално кино“. В Москва филмът отново ще бъде сред ексклузивните прожекции извън конкурсната програма. Той ще бъде показан в рамките на категорията Films Around the World, в която ще бъдат представени продукции от Македония, Мексико, Китай, Япония, САЩ, Франция, Индия, Ирландия и други. Международният кинофестивал в руската столица, чийто президент е знаменитият руски режисьор, сценарист, актьор и продуцент Никита Михалков, е вторият най-стар филмов фестивал в света след Венецианския. За първи път Московския международен филмов фестивал се провежда през 1935 г., а от 1959 г. се превръща в ежегодно събитие. Тази година за престижната награда „Златен св. Георги“ ще се съревновават 13 продукции. Председател на журито е корейският режисьор Ким Ки Дук, а в състава му влизат още турският режисьор и продуцент Семир Капланоглу, италианската режисьорка Валия Сантела, актрисите Мария Ярвенхеми от Финландия и Ирина Апексимова от Русия. През последните 20 години журито на фестивала е ръководено от едни от най-големите световни режисьори - Тео Ангелопулос, Маргарете фон Трота, Алън Паркър, Глеб Панфилов, Жан-Жак Ано, Люк Бесон, Ричард Гиър, Джералдин Чаплин, Ектор Бабенко.", "date": "2019.04.24", "title": "Мариан Вълев представя „Лошо момиче“ в Москва"}
{"url": "https://www.monitor.bg:443/bg/a/view/britni-spiyrs-otgovori-na-protestirashtite-fenove-163435", "text": "Ден, след като фенове се събраха в Западен Холивуд за протест, Бритни Спиърс наруши мълчанието си и отговори на спекулациите, че е държана в психиатрична клиника против волята си. Опитвам се да отделя време за себе си, но нещата, които се случват правят това много трудно. Не вярвайте на всичко, което прочетете и чуете. Любовта и отдадеността ви са страхотни, но имам нужда от малко уединение сега, за да се справя с трудностите, пред които ме изправи животът. Би било чудесно, ако можете да ми го дадете “, призовава звездата. Припомняме, че Спиърс влезе в лечебното заведение в началото на месец април, като според информацията е постъпила доброволно. Въпреки това в медийното пространство се завъртя спекулацията, че изпълнителката на Toxic е била принудена да се лекува от мениджъра си Лари Рудолф. В първоизточник на слуха се превърна подкастът Britney's Gram, зад който стои отново почитател на поп принцесата.", "date": "2019.04.24", "title": "Бритни Спиърс отговори на протестиращите фенове"}
{"url": "https://www.monitor.bg:443/bg/a/view/bylgarija-e-top-destinacija-za-gyrci-prez-2018-g-163421", "text": "България се нарежда на първо място по посещения от гръцки туристи през 2018 г. Това показват данни на Банката на Гърция, изведени от новинарския сайт tornosnews.gr. Посещенията от южната ни съседка са били 2.37 млн. за миналата година. За последните 13 години гърците пътуват с 240% повече като пътуванията през 2005 г. били 3.6 млн., а през 2018 г. те стигнали 7.96 млн. Според банката, това е най-големият рекорд досега. Според статистиките 7.3 млн. от пътешествията са осъществени от соло авантюристи, а 700 хил. от тях са били направени посредством туристически агенции. За 2018 г. топ дестинация е България, следвана от Турция с 967 хил. посещения. От страните в Европейския съюз на първо място е Германия (499 хил. пътувания), а на второ – Италия с 405 хил. До момента от гръцките турагенции отчитат  , а интересът към Израел расте като е налице ръст от 8-10% на туристите. Други популярни дестинации са Константинопол, Йордания, Дубай, Мароко, Египет, Сицилия, Рим, Франция и Испания. По отношение на вътрешния туризъм, търсени са островите Корфу, Крит, както и Кефалония и Закинтос.", "date": "2019.04.24", "title": "България топ дестинация за гърците през 2018 година"}
{"url": "https://www.monitor.bg:443/bg/a/view/16-godini-zatvor-za-myj-posjakyl-s-bradva-prijatel-163422", "text": "16 години затвор постанови Кюстендилски окръжен съд за 69-годишния Атанас Атанасов, който уби с брадва приятел. Кървавата драма се разиграва на 9 юни 2017 г. в махала „Мазнево“ в село Жиленци. Тогава Иван Илиев отишъл на гости на Атанас. След употреба на алкохол възникнал спор между двамата, който завършил със зверско убийство. Атанасов хванал брадва и нанесъл множество удари по тялото на 68-годишния Иван Илиев. За да прикрие следите си мъжът влачил трупа на приятеля си из целия двор, а след което го хвърлил в дупка и го покрил с клони и листа. Иван Илиев беше обявен за издирване от сина му, а по-късно зловонна миризма от разлагащото се тяло издаде Атанас. Според решението на магистратите от Кюстендилски окръжен съд, Атанасов ще трябва да заплати 125 хил. лв. кръвнина на близките на убития мъж. Отделно от това той ще поеме и разноските по делото, които са в размер на 8 хил. лв. До този момент Атанас Атанасов беше с наложена мярка за неотклонение „задържане под стража“. Присъдата може да се обжалва и протестира пред Софийски апелативен съд в 15-дневен срок. „След това зверско убийство и тази присъда му е малко. Не вярваме да излезе на свобода, имайки предвид на каква възраст е. Там ще умре като куче“, коментираха хора от село Жиленци.", "date": "2019.04.24", "title": "16 години затвор за мъж, посякъл с брадва приятел"}
{"url": "https://www.monitor.bg:443/bg/a/view/rabotnicite-sa-pushili-pri-remonta-na-notr-dam-163418", "text": "Компанията \"Льо Бра Фрер\", отговаряща за ремонта на парижката катедрала \"Нотр Дам\", призна, че някои от работниците й са нарушавали забраната да се пуши на скелето на църквата, предаде Франс прес. От компанията обаче изключват възможността това да е предизвикало пожара в катедралата. \"Има служители на компанията, които наистина са нарушавали от време на време забраната за пушене и ние изразяваме съжаление във връзка с това\", заяви говорителят на \"Льо Бра Фрер\" Марк Ешкенази. Той заяви това, реагирайки на днешна публикация в сатиричния седмичник \"Канар аншене\", в която се казва, че разследващите са намерили седем фаса на мястото на пожара. \"Имаше забрана за пушене на скелето и тази забрана като цяло бе спазвана\", а нарушенията са били допускани поради това, че на работниците им е било сложно да слизат от скелето, понеже това отнема време, изтъкна Ешкенази. Говорителят подчерта, че въпреки това е изключено нарушаването на тази забрана да е довело до пожара в \"Нотр Дам\". \"Ако някой от вас се е опитвал да запали огън в камина, знае, че с фас трудно може да запали дървата\", каза той. Ешкенази отхвърли и версията, че пожарът е причинен от електрическите двигатели на асансьорите на скелето. \"Те се намират далече от изгорялата островърха кула на \"Нотр Дам\", а е установено, че пожарът е започнал от вътрешността на сградата\", посочи още говорителят.", "date": "2019.04.24", "title": "Работниците са пушили  при ремонта на Нотр Дам"}
{"url": "https://www.monitor.bg:443/bg/a/view/izkachvane-na-kopitoto-v-pamet-na-bojan-petrov-163427", "text": "За да продължат да поддържат паметта и мисията на Боян Петров живи, семейството и негови приятели организират за втора поредна година масово изкачване до Копитото. По време на похода всеки, включил се в него, ще може да отдаде своята почит към алпиниста. Денят, в който стотици хора ще тръгнат по любимия му маршрут, е 18 май. Както е ясно, преди година Боян Петров остана завинаги под връх Шиша Пангма. Основната разлика при изкачването на Копитото тази година ще е състезателният характер на събитието. Всяко изкачване до Копитото, включително и това през 2019 г., ще бъде посветено на връх от Хималайската корона. Именно по този начин участниците ще имат възможност да \"съберат\" своята корона по пътя нагоре. На 18 май събитието ще бъде посветено на Гашербрум I (8080 м) - първият изкачен от Боян осемхилядник. За всички регистрирани в изкачването участници организаторите са предвидили стартов пакет с номер, карта на Витоша, както и специален медал, който ще получат на финала. Лентата е направена с алпийско въже и възли, а в средата му има еделвайс, който може да бъде използван отделно като значка. Усилията на най-добре представилите се състезатели ще бъдат възнаградени парично - 1000 лв. за победителя, 500 лв. за класиралия се втори и 200 лв. за трето място. Регистрацията за събитието вече е отворена на сайта kopitoto.bg и само за броени дни се радва на голям интерес. Броят на хората, които могат да се включат в него, обаче е ограничен до 1000 души. Регистрационната такса е 25 лв., а за децата до 14-годишна възраст участието е безплатно и всички те ще получат подарък еделвайс.  ", "date": "2019.04.24", "title": "Изкачване на Копитото в памет на Боян Петров"}
{"url": "https://www.monitor.bg:443/bg/a/view/policejski-shef-podkrepi-tiknatite-v-zatvora-svoi-kolegi-163426", "text": "Директорът на ОДП-Благоевград Николай Хаджиев подкрепи морално осъдените на по 7 години затвор 5-има полицаи по т.нар. дело „Чората“: \"Решението на ВКС по делото за смъртта на Ангел Димитров бе изненада за всички нас. Осъдените петима полицаи са наши колеги. Това са български полицаи и всички ние преживяваме заедно с тях този труден момент. Не бих искал да коментирам решението на съда, а и не е редно. Надявам се да се стигне до някакво решение, заяви на пресконференция директорът на Областната дирекция старши комисар Николай Хаджиев. Това са хора от системата и много е неприятно когато се стига до такъв край. Надявам се това да не е краят\". Полицейският шеф подчерта, че ОД на МВР в Благоевград също е страна по делото, тя също е осъдена по този случай. Юристите към момента се запознават с решението на съда, за да се видят мотивите, как са разгледани доказателствата по делото,  допълни Хаджиев. Той призна, че решението на Върховния касационен съд, което прати за 7 години в затвора петимата полицаи, се отразява психически на служителите на областната дирекция. Хаджиев не коментира дали задържаните по делото мъже в момента са в следствения арест на полицията или пък вече са приведени в затвора в Бобов дол, защото това е от компетенциите на служба \"Охрана на съдебната власт\". Четирима от осъдените полицаи -  Борислав Механджийски,  Мирослав Писов, Иво Иванов и Георги Калинков се предадоха доброволно и се разбра, че вече са приведени в Бобовдолския затвор. Днес от Германия, където живее и работи, се очаква да пристигне Янко Граховски, за да влезе в затвора и той.", "date": "2019.04.24", "title": "Полицейски шеф подкрепи тикнатите в затвора свои колеги"}
{"url": "https://www.monitor.bg:443/bg/a/view/grisho-zaradva-stuardesi-s-cvetja-163424", "text": "Първата ни ракета Григор Димитров зарадва стюардеси и други дами с рози, а феновете си от мъжкия пол – с автографи, преди да изиграе първия си мач от турнира в Барселона. Събитието бе рекламно на един от спонсорите на надпреварата и се проведе няколко часа преди срещата на Гришо с Фернандо Вердаско (Исп), която започва към 18 ч. днес и ще се излъчва по MAX Sport1. В същото време изненадващият шампион от Монте Карло миналата седмица Фабио Фонини отказа участие в Барселона. Италианецът не излезе за мача си от втория кръг вчера срещу Никола Кун (Исп) заради болки в гърдите, бедрото и лакътя. Мястото му в основната схема зае представителят на домакините Роберто Карбайес Баена. Николас Хари поднесе голямата изненада в първия ден, като победи един от фаворитите Александър Зверев с 3:6, 7:5, 7:6(5). 23-годишният чилиец, който влезе в турнира като „щастлив губещ“ от квалификациите, е следващият съперник на победителя от мача между Григор и Вердаско. За фамилия Звереви денят беше ужасен, тъй като по-рано вчера отпадна и братът на Саша – Миша, след загуба от Давид Ферер. Сесил Каратанчева пък се класира за втория кръг на турнира на червени кортове в Шарлътсвил (САЩ) с награден фонд 80 хиляди долара. Българката победи полякинята Урсула Радванска с 6:2, 6:2 за 73 минути игра. 28-годишната сестра на Агнешка е 261-ва в света в момента, но е достигала до 29-ото място, като има и два финала в Тура.", "date": "2019.04.24", "title": " Гришо зарадва стюардеси с цветя"}
{"url": "https://www.monitor.bg:443/bg/a/view/mitaka-ot-sofija-den-i-nosht-se-sgodi-163419", "text": "Кристиян Кирилов, по-познат на феновете на „София – Ден и нощ“ като Митака, се сгоди. Според все още непотвърдената от бъдещите младоженци информация, мачото е паднал на коляно пред половинката си фолкпевицата Джулия преди няколко дни. Въпреки това двамата не бързат да се разхождат до олтара, като най-вероятно ще изчакат да планират голямото празненство поне година. Искрата между екранния Митак и Джулия пламнала малко преди коледните празници. За връзката им разкри изпълнителката на „Твоя бях“, като обясни, че отчита като плюс фактът, че и двамата са част от родния шоубизнес. разбираме много добре в това отношение. Един човек, който не е в шоу бизнеса, по-трудно би приел това, което правиш.”, разкри неотдавна тя.", "date": "2019.04.24", "title": "Митака от „София – Ден и нощ“ се сгоди"}
{"url": "https://www.monitor.bg:443/bg/a/view/chastni-i-dyrjavni-universiteti-priemat-70-000-studenti-163417", "text": "Над 70 000 места са предвидени за кандидат-студентите в частните и държавните висши училища. Това реши правителството като утвърди броя на приеманите за обучение студенти и докторанти във висшите училища и научните организации в България през учебната 2019- 2020 година. Държавата ще субсидира обучението на 43 413 студенти в 37 държавни висши училища. От тях 37 119 за образователно-квалификационни степени след средно образование. Броят им е съобразен с оценката на учебната и научната дейност на висшите училища, с данните за реализацията на завършилите студенти и докторанти и с приоритетите за обществено-икономическото развитие на страната. Решението за приема във висшите училища следва утвърдения модел на финансиране на висшите училища, ориентиран към резултатите от обучението и потребностите на пазара на труда. С решението се утвърждава и приемът на студенти срещу заплащане в държавните висши училища. За следващата учебна година са предвидени 12 805 места, от които 7 808 след средно образование. Частните висши училища пък ще приемат 12 324 студенти, от които 8 204 след средно образование. Определени са и 2000 места за наши сънародници от чужбина, които ще се обучават в бакалавърски и магистърски програми в български висши училища. Местата за докторанти са 40. Ще бъдат осигурени отново и 150 места за обучение на граждани на Република Северна Македония. Предложеният прием е съобразен с предложенията на организации на българските общности в чужбина и българските дипломатически представителства, както и с желанията на кандидат-студентите при проведената информационна кампания в Албания, Косово, Северна Македония, Молдова, Украйна и Сърбия. За следващата учебна година се допуска допълнителен прием в 8 професионални направления в рамките на капацитета на направлението: „Педагогика на обучението по...“, „Физически науки“, „Химически науки“, „Математика“, „Енергетика“, „Материали и материалознание“, „Химични технологии“ и „Религия и теология“. Това са направления с намаляващ брой студенти, но важни за развитието на отделни сектори на икономиката и обществото. Новите докторанти във висшите училища ще бъдат общо 2 420. За държавните висши училища местата са 2 254, за частните - 166, а за научните организации – 296.", "date": "2019.04.24", "title": "Частни и държавни университети приемат 70 000 студенти "}
{"url": "https://www.monitor.bg:443/bg/a/view/myri-se-vpuska-v-kitajska-avantura-163420", "text": "Бившият национален селекционер на Казахстан Станимир Стоилов е в заключителни преговори с китайския „Гуанджоу Р&Ф“. Мъри в момента е в Хонконг, където провежда заключителни разговори с управителното тяло на клуба от Гуанджоу. Разговорите ще продължат ден или два, след което ще бъдат уточнени и детайлите. Най-вероятно Стоилов ще работи с традиционните си помощници, на които разчита от дълги години и в екипа му ще попаднат Цанко Цветанов и Саид Ибраимов, а към тях е вероятно да бъде прибавен и наставникът на „Арда“ Стамен Белчев. За момента треньор на „Гуанджоу Р&Ф“ е сръбската легенда Драган Стойкович-Пикси, който обаче не се справя и резултатите му не са никак добри. През миналата година отборът завърши на 10-о място, а сега е на 11-а позиция само с 1 победа след шест изиграни кръга. Бившият наставник на „Левски“ Делио Роси пък е новият наставник на Ивайло Чочев в „Палермо“. Специалистът, който до началото на този сезон водеше “сините”, подписа договор до края на сезона. Това ще е трети период на Роси в клуба.", "date": "2019.04.24", "title": "Мъри се впуска в китайска авантюра"}
{"url": "https://www.monitor.bg:443/bg/a/view/lejdi-gaga-i-uil-smit-sa-sred-laureatite-na-nagradite-uebi-163415", "text": "Поп чудовището Лейди Гага и актьорът Уил Смит са сред тазгодишните победители на наградите Уеби, присъждани от Международната академия за дигитални изкуства и науки. Отличията се връчват за иновативност и изключителни постижения в интернет в десетки категории, сред които за сайтове, реклама и медии, онлайн видео, мобилни сайтове и приложения, социални медии и видео игри. Лейди Гага спечели приза за видео в категория мода и красота, в което обяснява защо Донатела Версаче е модна икона. Клипът е по поръчка на гостуващия редактор в Си Ен Ен Клаудия Шифър. Уил Смит получи Уеби в категорията за най-добро лайв стрийм събитие за видео, наречено \"Скокът\", излъчено в YouTube, в което той прави бънджи скок от хеликоптер над Гранд каньон по повод 50-ия си рожден ден. Шведската тийнейджърка и природозащитничка Грета Тунберг получи Уеби за специални постижения в категорията \"Движение на годината в социалните мрежи\". НАСА получи награда за най-добра активност в социалните мрежи. Компанията „Дисни“ беше отличена в категорията за медийна компания на годината. Актрисата, писателка и режисьорка Иса Рей взе наградата за личност на годината заради това как използва интернет, за да популяризира постиженията на пробиващи творци. Сп. \"Ню Йоркър\" получи награда в категорията за най-добър дизайн на уеб сайт. За най-добър гласов помощник беше отличена Алекса. Елън де Дженерис спечели Уеби на публиката за своето едноименно телевизионно шоу. В категорията за най-добро музикално видео победи This is America на Чайлдиш Гамбино. Наградите ще бъдат връчени на церемония в Ню Йорк на 13 май.", "date": "2019.04.24", "title": "Лейди Гага и Уил Смит са сред лауреатите на наградите Уеби"}
{"url": "https://www.monitor.bg:443/bg/a/view/ns-prie-gazovite-pistoleti-da-sa-sys-sertifikati-za-da-ne-mogat-da-bydat-prerabotvani-163405", "text": "Всички газови оръжия ще бъдат вече със сертификат, който да гарантира, че не могат да бъдат преработвани за бойно оръжие или за изстрелване на каквито и да е елементи с тях. Това заяви народният представител от ПГ на ГЕРБ и член на Вътрешна комисия Маноил Манев в колуарите на НС във връзка с промените в Закона за оръжията и боеприпасите, които парламентът гледа на второ четене.  По отношение на ловците, Манев увери, че всички оръжия запазват режима си, който притежават към момента. Той отбеляза, че са гласували отпадането на прословутата точка 7 в закона, която гласи, че при 3 административни акта за наказания се отнема разрешителното. „Това е една точка, която беше огромен дебат в обществото. Няма я вече“, обясни депутатът от ГЕРБ. Манев допълни, че са отстранени проблемите, които са съществували за колекционерите на оръжия и организациите, правещи възстановки на исторически събития. „Създадохме процедура, по която ще могат законно да придобиват барута и всичко, което им е необходимо и да го отчитат по законов ред, така че да няма полузаконни или незаконни неща“, коментира той. По въпроса за регистрите Манев заяви, че данните за закупени пистолети ще бъдат подавани и от търговците, а не само от купувачите. Това се въвежда, за да има двойно засичане и да може такава сделка с оръжие да е контролируема. Манев уточни, че част от текстовете, които касаят административните мерки, влизат в сила с отложена дата, но другите влизат в сила веднага. „България е една от уникалните държави по отношение на оръжията. Никога в България оръжие, дори по времето на турското робство, не е било приоритет на богатите“, завърши Манев.", "date": "2019.04.24", "title": "Газовите пистолети вече само със сертификати"}
{"url": "https://www.monitor.bg:443/bg/a/view/a1-s-dve-otlichija-ot-mejdunarodnite-nagradi-za-inovacii-produkt-na-godinata-163408", "text": "A1 си тръгна с две отличия от престижните международни награди за иновации „Продукт на годината 2019“. Продуктът А1 Wallet спечели първа награда в категория „Дигитални разплащания”, a A1 Smart Home направи същото в категория „Умни решения за дома”. Двете услуги са част от стратегията на А1 за развитие на своето дигитално продуктово портфолио, за да бъде в полза на потребителите и да направи съвременните технологии по-достъпни. „Тези отличия са поредното доказателство, че се движим в правилната посока. И двата продукта олицетворяват мисията ни да дигитализираме страната, като направим технологиите полезни, лесни и достъпни за българския потребител. На прага на лансирането на 5G в глобален аспект, продукти като А1 Wallet и А1 Smart Home ще стават все по-търсени. Горди сме, че А1 е иноватор в страната в тази посока”, сподели Илияна Захариева, директор „Корпоративни комуникации“ в А1 България. Дигиталният портфейл А1 Wallet е мобилно приложение за смарт телефони, което позволява безплатно изпращане и получаване на пари между потребителите му в страната и чужбина, безконтактно плащане чрез Android смартфон, плащане чрез IBAN, онлайн плащане, плащане на битови сметки, зареждане на предплатени карти към всички оператори в България, изпращане на Gift карти и други. Клиентите на A1 Wallet могат дори да получават заплатата си в своя дигитален портфейл чрез индивидуален IBAN. Към А1 Wallet клиентите получават 2 безплатни виртуални карти, с които могат да пазаруват онлайн. Приложението позволява да се въведат данни на дебитна/кредитна карта, с която да се извършват плащанията. Другият вариант е натрупаните разходи през приложението да бъдат включени в месечната сметка на абоната на А1. С помощта на приложението клиентите наблюдават трансакциите си в реално време, което гарантира сигурност и контрол. Ползването на А1 Wallet не изисква месечен или годишен абонамент за обслужване и е напълно безплатно за клиенти на компанията. А1 Smart Home е първото решение за умен дом в България, което разполага с изкуствен интелект (AI) и изучава навиците на ползване на своите потребители, за да се пригоди към предпочитанията им. В зависимост от нуждите на дома, A1 Smart Home се предлага в два пакета – Comfort и Security. Чрез пакет Comfort потребителите могат да управляват всички свои електроуреди, когато са извън дома, чрез специално приложение за смартфони. Пакет Security, пък, има сензори, които сигнализират за отворена врата или прозорец при напускане на дома. Устройството осведомява за присъствието на непознати в жилището чрез известие до телефона на потребителя. При абониране за Smart Home, клиентите получават Смарт хъб устройство, с чиято помощ контролират всичките си smart устройства. Пакет Comfort включва мултисензор, smart крушка и smart контакт, а пакет Security - мултисензор, сензор за врата/прозорец и сирена. Смарт хъб устройството се свързва със смартфон с помощта на приложение, което е налично в Google Play/App Store. Премиум версията на Смарт хъб пък разполага със SIM карта и батерия, които дават възможност на услугата да работи дори и при прекъсване на електрозахранването. Световният конкурс „Продукт на годината” се провежда ежегодно в над 40 страни. В третото издание на конкурса за иновации в страната се състезаваха десетки нови и иновативни продукти и услуги, лансирани на българския пазар през последните 18 месеца, които бяха позиционирани в 25 категории. Участващите продукти трябваше да демонстрират иновации в една или повече от следните характеристики: функция, дизайн, опаковка, състав и др. Победителите са избрани, следвайки уникална методология, чрез провеждане на независимо национално представително проучване, като в страната то бе осъществено от Nielsen Bulgaria сред 2000 респонденти.", "date": "2019.04.24", "title": "A1 с две отличия от международните награди за иновации „Продукт на годината”"}
{"url": "https://www.monitor.bg:443/bg/a/view/pregradi-sreshtu-incidenti-i-v-metroto-na-opylchenska-i-vasil-levski-163416", "text": "Стъклени прегради, които разделят пероните на метрото от влаковете, ще бъдат поставени и на станциите “Опълченска” и “Васил Левски”. Първоначално такива съоръжения се предвиждаха по новата трета линия на метрото с цел предпазване от инциденти, но от „Метрополитен“ решили да бъдат поставени и по старите спирки. Проучват се варианти за поставянето на прегради и на други 10 станции. Това стана ясно при инспекция на столичния кмет Йорданка Фандъкова и шефа на „Метрополилтен“ Стоян Братоев на изграждането на третата линия на подземния транспорт. „Преградните стени по новите са предназначени да пазят пътниците, а не да пречат“, категоричен бе Братоев. Двамата с Фандъкова присъстваха на обучение на машинисти с действащ тренажор в новото депо „Земляне“, след което с изпитателен влак провериха строежа на новите спирките „Красно село“ и бул. „България“. Фандъкова обясни, че депото е готово и се очаква акт 16 за него. 18 от новозакупените 20 влака пък вече са в София. По предложение на кмета ще бъдат поръчани още 10 мотриси. Возилата са с намалено потребление на електроенергия, намалени нива на шум, както и с опция за движение без машинист. Целите влакове са проходим, за разлика от тези в момента, при които вагоните са отделени. „В момента на тренажор се обучават машинистите, които ще управляват новите влакове“, уточни Фандъкова. Тя заяви, че до края на годината столичани вече ще могат да пътуват по отсечката между „Красно село“ и бул. „Владимир Вазов“. Догодина ще приключи и втория етап от третия лъч до „Овча Купел“. Очакванията са 130 хиляди пътници на ден да използват новите два етапа. С пускането им автомобилния трафик ще се намали с 25%, а спестеното време от пътувания ще бъде 35 хиляди часа дневно.", "date": "2019.04.24", "title": "Слагат прегради срещу инциденти и на старите метростанции (ОБНОВЕНА+СНИМКИ)"}
{"url": "https://www.monitor.bg:443/bg/a/view/bdj-puska-19-000-dopylnitelni-mesta-za-velikden-163409", "text": "БДЖ ще осигури 19 000 допълнителни места в някои влакове за предстоящите празници. Промяната ще продължи от 25 април до 6 май като ще обхване Великден, Деня на труда и Гергьовден, съобщиха от железниците. Засегнатите маршрути са по основни направления в страната и са общо 13. С увеличени състави ще пътуват някои влакове, движещи се по линиите: При закупуване на двупосочен билет, пътуващите могат да получат между 10-30% отстъпка от редовната цена в зависимост от различните оферти.", "date": "2019.04.24", "title": "БДЖ пуска 19 000 допълнителни места за Великден"}
{"url": "https://www.monitor.bg:443/bg/a/view/pravitelstvoto-otpusna-3-mln-leva-na-novata-agencija-za-pytna-bezopasnost-163413", "text": "Правителството одобри допълнителни разходи по бюджета на Министерския съвет за 2019 г. в размер на 2 935 000 лв. за обезпечаване на дейността на създадената през февруари т.г. Държавна агенция „Безопасност на движението по пътищата”, специализиран орган към Министерския съвет. Предвидените средства са необходими с цел осъществяване на функциите на агенцията за ръководство, координиране и контрол на политиката за повишаване на безопасността на движението по пътищата, включително и за създаване на административен капацитет. Необходимият ресурс ще бъде осигурен за сметка на бюджетите на Министерството на регионалното развитие и благоустройството и Министерството на транспорта, информационните технологии и съобщенията, както и чрез преструктуриране на разходите по централния бюджет за 2019 г.", "date": "2019.04.24", "title": "Правителството отпусна 3 млн. лева на новата агенция за пътна безопасност"}
{"url": "https://www.monitor.bg:443/bg/a/view/lili-ivanova-vseki-trjabva-da-ostavi-neshto-sled-sebe-si-no-da-e-stojnostno-163410", "text": "Какво е 80 освен 2 по 40. Нищо повече, чиста математика. Цифри на хартия. Такива са за примата на българската естрада Лили Иванова, която днес окръгли 2 по 40 лета, но със същия дух, сила и талант както в самия старт на дългата й кариера. „Аз съм убийствено силен характер. Майка ми беше много силна личност“, каза скромно в интервю за bTV, излъчено навръх празника й. И допълва, че нещото, което е най-силно и я ръководи е чувството. Без чувство никой не може да я накара да се качи на сцената. Оново място, където тя истински гори и е приела за свои храм, дом и семейство. признава примата, която безапелационно и категорично заявява: „Не съм от хората, които се уморяват“. Да, тя продължава да прави нови и нови песни и днес. Не спира да изнася концерти пред разпродадени зали в цялата страна. Разбира се за нея е различно да пее в провинцията и в София, просто защото в столицата, където живее може да спазва собствените й режими. „Веднага след концерт се прибирам. Мълча, и мълча до началото на репетицията за следващия. Пълно мълчание. Някой път от емоция не мога да заспя, но като заспя трябва поне 10 часа нон-стоп да спя. Никога следобед не спя, това е пагубно за гласчето“, издава тайните си изпълнителката на „Щурче“. А коя е най-голямата емоция от концертите за нея? – „Да попитам Ачо (Агел Попов - тонрежисьор) дали е доволен от моето пеене“, с усмивка казва педантично прецизната изпълнителка. Не спира да твори и да дава глас на красиви стихове, написани специално за нея. „Правя нови песни, защото смятам, че всеки човек трябва така да живее и работи, че да остави нещо след себе си. Аз не мога да оставя след себе си нищо освен моето творчество. Нямам нужда от равносметки. Вчера вече е минало, мен не ме топли вчерашното нещо, защото бъдещето е утре. Човек трябва да се връща с едно краченце назад, за да знае така ли трябва да продължи или да го направи по друг начин“, категорична е Лили Иванова. И отново подчертава, че рождените дни за нея не са проблем. „Рожденият ден трябва да е специален. Аз избирам или седем или девет, това са числата, които са моите приятели, едни и същи. Не обичам фойерверки, дъндании“, повтаря отново примата. Признава, че често чува: „Но никой няма гаранция, че там щях да съм това, което съм. И това не ме съблазнява. Аз държа на моя език, на българския, и не случайно съм заложила на българската песен. Искам да си бъда в България, в моята държава и да пея на моята публика. Всеки трябва да живее така, че да остави нещо след себе си, обаче това нещо трябва да бъде стойностно – къщата ще се събори, изкуството е вечно“, отново набляга на завета си певицата и си пожелава единствено да е здрава и да има нови хубави песни и текстове.", "date": "2019.04.24", "title": "Лили Иванова: Всеки трябва да остави нещо след себе си, но да е стойностно"}
{"url": "https://www.monitor.bg:443/bg/a/view/tv-lafovete-na-cholakov-s-koito-shte-go-zapomnim-izbrano-163407", "text": "Навън е само за вътре! Подобно изречение в прогнозата на времето звучи добре само от устата на Емил Чолаков. Той напуска екрана след 13 години, но лафовете му ще останат в телевизионната ни история. Ето част от тях.", "date": "2019.04.24", "title": "Тв лафовете на Чолаков, с които ще го запомним (ИЗБРАНО)"}
{"url": "https://www.monitor.bg:443/bg/a/view/13-vuz-a-vdigat-taksite-s-do-270-lv-163411", "text": "13 държавни висши училища вдигат размера на таксите за обучение от 30 до 270 лв. (5% до 63% ) спрямо сумите за миналата учебна година. Това реши Министерски съвет, след като утвърди таксите за кандидатстване и за обучение на студенти и докторанти за новата академична 2019/2020 година. Най-голямо е увеличението в ТУ Габрово. Бъдещите студент на ВУЗ-а в задочна форма на обучение в техническите науки ще плащат 270 лв. повече спрямо колегите си от по-горен курс. Освен в ТУ Габрово, увеличение на таксите и в Техническият университет - Варна, Националната художествена академия, Икономическият университет - Варна, АМТИИ „Проф. Асен Диамандиев“, УНИБИТ, НАТФИЗ, СУ и др. В Технически университет – Варна за всички професионални направления в област „Технически науки“ , „Общо инженерство“, „Социални дейности“ и „Растениевъдство“ редовни бакалаври скачат със 100 лв. В НАТФИЗ „Кръстьо Сарафов“ новоприетите студенти във всички специалности ще плащат със 150 лв повече – от 1500 лв на 1650 лв. В СУ „Св. Климент Охридски “в 11 специалности има увеличение на таксите. Сред тях са всички във Факултет по журналистика и масова комуникация, които стават 600 лв., „Туризъм“, „Европеистика“ и „Политология“, „Философия“, които ще плащат с 40 лв. повече. Най-голямо е увеличението за задочното обучение по „Филология“ - със 100 лв. В Икономическият университет във Варна таксите във всички бакалавърски програми, с изключение на „Информатика и компютърни науки“, която остава 900 лв., скачат на 530 лв. вместо досегашните 462 лв. За учебната 2019/2020 г. намаление на таксите за студенти има при Висшето строително училище „Л. Каравелов“ - София, от 17%. То е при професионално направление „Архитектура, строителство и геодезия“, отнася се за задочна форма на обучение и е 450 лева (при 540 лева за настоящата учебна година). 19 държавни висши училища пък запазват настоящия размера на таксите за обучение. Средно с 20% (от 50 до 150 лева) увеличението на таксите за обучение на докторанти в 5 държавни висши училища - ХТМУ, МУ - Варна, НАТФИЗ, ВТУ „Тодор Каблешков“ - София, и УНИБИТ. При 28 висши училища и Българската академия на науките няма промяна в размера на таксите за обучение спрямо тези от учебната 2018/2019 г. Предложените такси за учебната 2019/2020 година ще обхванат над 160 000 брой учащи, в т.ч. 155 000 студенти и 5000 докторанти в редовна и задочна форма на обучение в държавните висши училища.", "date": "2019.04.24", "title": "13 ВУЗ-а вдигат таксите с до 270 лв."}
{"url": "https://www.monitor.bg:443/bg/a/view/futbolnata-obshtestvenost-se-prosti-s-krasi-bezinski-163414", "text": "Футболната ни общественост се прости с легендата на ЦСКА Красимир Безински. Бившият бранител на “армейците” си отиде от този свят преди два ни на 57-годишна възраст. Днес в църквата “Света София” в столицата роднини, приятели и футболни хора си взеха последно сбогом с Краси. Безински беше част от едно от най-славните поколения в историята на ЦСКА. Тази генерация на \"червените\", водена от Аспарух Никодимов, побеждаваха английските грандове \"Нотингам\" и \"Ливърпул\" в турнира за Купата на европейските шампиони. Безински е играл още за \"Пирин\", \"Портимоненсе\" (Португалия), \"Ирони Ашдод\" (Израел) и \"Апоел\" (Петах-Тиква, Израел). В \"А\" група има 302 мача и 17 гола. Петкратен шампион на България през 1982, 1983, 1987, 1989 и 1992 г. с ЦСКА, шесткратен носител на купата на България през 1983, 1985, 1987, 1988, 1989 и 1993 и трикратен носител на КСА през 1985, 1986 и 1989 г. Полуфиналист за КЕШ през 1982 и за КНК през 1989 г. В евротурнирите за ЦСКА има 31 мача и 1 гол (18 мача с 1 гол за КЕШ, 7 мача в КНК и 6 мача за купата на УЕФА). Има 25 мача и 2 гола за националния отбор, на който е помощник-треньор от 21 декември 2005 г. На 15 април 2018 г. бе назначен като помощник треньор на първия отбор в ЦСКА.", "date": "2019.04.24", "title": "Футболната общественост се прости с Краси Безински"}
{"url": "https://www.monitor.bg:443/bg/a/view/syli-yrna-nahysa-rokadjiite-ot-glasyt-na-bylgarija-163412", "text": "Рок талантите в „Гласът на България“ Николай Воденичаров-Никеца, Тодор Ковачев и Сергей Вардеварян получиха шанса да се срещнат с членовете на Godsmack преди концерта им в София. Фронтменът на групата Съли Ърна стисна сърцато ръцете на момчетата, а треньорът им Иван Лечев показа колко се гордее с тях. „Стегнете се, останете верни на това, което правите и знайте, че всеки може да успее! Изправете се и продължете напред!“, посъветва ги изпълнителят на Serenity. Никеца посочи кариерата си до тук като жив пример за думите на Съли Ърна. „Точно когато избрах да се занимавам с музика участвах в няколко риалитита и не бях приет. Не съм си и помислял да спирам“, заяви той. Друг талантлив участник в „Гласът на България“ - Тодор Ковачев, който нашумя с групата си Innerglow, изрази възхищението си от Съли Ърна: „Неговият път никак не е бил лесен, докато успее да пробие с Godsmack. Когато такъв човек ти каже да скачаш обратно в играта всеки път щом паднеш, това не са празни приказки. В момента най-трудно е да се прави авторска музика“, обясни момчето, което балансира между спортната журналистика и музиката.", "date": "2019.04.24", "title": "Съли Ърна нахъса рокаджиите от „Гласът на България“ "}
{"url": "https://www.monitor.bg:443/bg/a/view/orlin-pavlov-si-podari-nov-klip-za-rojdenija-den-video-163395", "text": "Навръх 40-тия си рожден ден чаровният Орлин Павлов имаше да свърши няколко неща – да шофира от Русе до София за да се прибере при любимата жена и дъщеря си Елизабет след големия концерт с Биг Бенда на дунавския град; да вдигне наздравица в тесен кръг и да си направи сам подарък. А именно – чисто ново видео, към песента му с рапъра Бобо – „Последното добро момче“. Това е втори сингъл от първия самостоятелен албум на певеца „Още малко“, който излезе и беше представен с голям самостоятелен концерт миналата есен. Първото визуализирано парче беше „Пълно презареждане“, което се превърна в тотален хит с много настроение. Веднага след излизането на видеото на „Последното добро момче“, Орлин вече планира снимките на още един клип след месец, разкри пред „Монитор“, той. Все още не е решил на коя песен, но е категоричен, че ще даде визия на някоя балада. Видеото на „Последното добро момче“ е дело на B2Y, който до преди месец бяха заети със снимките на промо за BBC. В режисьорския стол сяда Любомир Печев, а имиджовия клип е реализиран в студиата на Ню Бояна. Музиката е на Боян Христов, който има и малък пръст в аранжимента заедно с Борислав Бояджиев-Борче. Текстът на парчето пък е дело на Росен Кукошаров и Бобо.", "date": "2019.04.24", "title": "Орлин Павлов си подари нов клип за рождения ден (ВИДЕО)"}
{"url": "https://www.monitor.bg:443/bg/a/view/kim-chen-un-pristigna-s-broniran-vlak-v-rusija-163406", "text": "Севернокорейският лидер Ким Чен Ун за първи път стъпи на руска земя, признавайки, че отдавна е мечтал да посети страната. Той не изневери на себе си и пристигна с брониран влак във Владивосток, където в четвъртък ще се срещне с президента на Русия Владимир Путин. На перона Ким Чен Ун по традиция беше посрещнат с хляб и сол. При пристигането си гостът призна, че баща му е изпитвал голяма любов към Русия и заяви, че планира да укрепи сътрудничеството между Москва и Пхенян. „Надявам се в бъдеще да посещавам вашата страна, основавайки се на дружеските отношения с вашия президент“, посочи председателят на КНДР. Очаква се център на вниманието на двустранните преговори във Владивосток да стане политико-дипломатическото решаване на ядрения проблем на Корейския полуостров. Не е изключено руската страна да предложи на Пхенян да се върне към 6-странните преговори с участието на Китай, САЩ, Япония и Южна Корея. Преди да пристигне във Владивосток, Ким Чен Ун направи кратка спирка в граничното селище Хасан, където посети Дома на руско-корейската дружба, построен през 1986 г. в чест на визитата на тогавашния лидер на КНДР Ким Ир Сен в бившия Съветски съюз.", "date": "2019.04.24", "title": "Ким Чен Ун пристигна с брониран влак в Русия "}
{"url": "https://www.monitor.bg:443/bg/a/view/stroitelna-firma-ostavi-hiljadi-stolichani-bez-tok-163404", "text": "3300 домакинства и фирми бяха без електрозахранване за час в жк. Младост, след като фирма скъса кабел средно напрежение, собственост на ЧЕЗ Разпределение България. Инцидентът е станал при извършване на изкопни дейности тази сутрин. Екипите на ЧЕЗ Разпределение отстраниха повредата по най-бързия възможен начин. В резултат на несъгласувани или невнимателни действия на предприемачи редовно се нарушава нормалният ритъм на живот на хората, тяхната работа и спокойствие. Компанията изготвя констативен протокол за причинената от фирмата авария и ще предяви претенции за нанесени имуществени щети. Компанията призовава за стриктно съгласуване на изкопните дейности, за да бъдат предотвратени подобни неудобства в бъдеще.", "date": "2019.04.24", "title": "Строителнa фирмa остави хиляди столичани без ток"}
{"url": "https://www.monitor.bg:443/bg/a/view/ochakva-se-intenziven-trafik-na-rumynski-turisti-prez-gkpp-dunav-most-163397", "text": "Очаква се интензивен трафик на румънски туристи по време на Великденските празници през ГКПП „Дунав мост“ и затова е създадена огранизация съвместно с румънските власти, Агенция „Митници“ и Гранична полиция за недопускане на задръствания и инциденти. Това съобщи директорът на Областната дирекция на МВР в Русе старши комисар Теодор Атанасов. Само в курорта „Златни пясъци“ за почивните дни са резервирани 15 000 места. Очаква се основният поток от туристи от северната ни съседка да се насочи към българското Черноморието и да премине през моста между Русе и Гюргево. „Всички институции в рамките на своята компетентност сме предприели мерки за един нормален пътникопоток, който се очаква да бъде най-засилен към 1 май, когато румънските граждани се прибират в страната си“, каза старши комисар Атанасов. Информацията е, че има създадена организация за увеличаване броя на трасетата, които да поемат трафика. Преди дни в тестови режим на ГКПП „Дунав мост“ заработи реновираната зона „Изток“, която е с осем трасета – четири за леки автомобили и още толкова – за тежкотоварни коли.", "date": "2019.04.24", "title": "Очаква се интензивен трафик на румънски туристи през ГКПП „Дунав мост“"}
{"url": "https://www.monitor.bg:443/bg/a/view/kamenarov-podade-ostavka-koshlukov-vremenno-poema-bnt-163398", "text": "Емил Кошлуков е новият генерален директор на БНТ. Той ще влезе в ролята на временно изпълняващ длъжността, след като Константин Каменаров подаде официално оставката си в сряда сутринта. Съветът за електронни медии гласува с пълно мнозинство предсрочното оттегляне на Каменаров от позицията. Заедно с него оставка от Управителния съвет на обществената медия подаде и Валери Запрянов. Именно той е бил сред кандидатите, разгледани от СЕМ за изпълняващ длъжността генерален директор. Въпреки това се оказало, че Запрянов няма необходимия 5-годишен стаж в телевизия. Гергана Паси също се оттегля от Обществения съвет на медията. Кандидатурата на Емил Кошлуков бе единствена в рамките на заседанието на СЕМ. Тя бе приета с 3 гласа \"за\", 1 \"против\" и 1 \"въздържал се\". \"Проведохме много разговори във вчерашния ден. Достигнахме до решението новият генерален директор да бъде човек с повече опит в БНТ. обясниха по време на заседанието от СЕМ. Конкурсът за избор на следващия \"титуляр\" на позицията ще се проведе до три месеца. Кратките срокове, в които трябва да бъде посочен наследник на Каменаров, доведе до предложението изборът да бъде отложен. Въпреки това то не бе прието. Припомняме, че до оставката на досегашния генерален директор на БНТ се стигна след като Софийски градски съд потвърди изцяло присъдата на първоинстанционния съд, с която Каменаров бе признат за виновен в това, че е шофирал с 1,6 промила алкохол в кръвта. Според Закона за радиото и телевизията генералният директор на БНТ трябва да не е осъждан за умишлени престъпления от общ характер. Забраната не прави разлика между условните и ефективните наказания. Междувременно София Владимирова бе преизбрана за председател на Съвета за електронни медии. Тя също бе единствената номинирана за позицията, като до решението се стигна след гласуване с 5 гласа „за“. Третият мандат на Владимирова ще започне официално от 9 май.", "date": "2019.04.24", "title": "Каменаров подаде оставка, Кошлуков временно поема БНТ (ОБНОВЕНА)"}
{"url": "https://www.monitor.bg:443/bg/a/view/finansovijat-nadzor-proverjava-evrohold-zaradi-ch-ez-163399", "text": "Комисията за финансов надзор (КФН) започна проверки в „Еврохолд” заради намерението на холдинга да придобие активите на ЧЕЗ в България. Надзорът се е самосезирал заради високия обществен интерес към сделката, съобщиха от институцията. Ще бъдат проверявани и основни дружества от финансовия холдинг. “Основната цел на Комисията е да провери финансовото състояние и капацитет на холдинга с оглед бъдещите придобивания, включително на „ЧЕЗ Разпределение България“ АД и „ЧЕЗ Електро България“ АД”, пише още в съобщението на КФН. По закон електроразпределителните дружества са част от националната европейска критична инфраструктура с пряко отношение към въпросите на националната сигурност. За назначените проверки са информирани прокуратурата и ДАНС, като същите ще бъдат уведомени, както за резултатите от проверките, така и своевременно, ако се констатират факти и обстоятелства, навеждащи на заключения за извършени нарушения.", "date": "2019.04.24", "title": "Финансовият надзор проверява „Еврохолд“ заради ЧЕЗ"}
{"url": "https://www.monitor.bg:443/bg/a/view/maskiran-s-pistolet-napadna-neuspeshno-budka-163402", "text": "Маскиран апаш с маска и пистолет се опита да обере павилион на „Lafka“, но продавачката е запазила  самообладание и се е защитила.Нападателят се развикал „Обир, давай всички пари или ще стрелям!“ на оживено място по обед във вторник. Павилионът се намира на бул. „България“ в Хасково пред паркинга на един от големите хипермаркети в града Сигналът бил получен около 12, 15 часа на спешния телефон от 46-годишната продавачка. Изплашената жена съобщила, че непознато за нея лице с маска на главата, през страничната входна врата я заплашило с пистолет и извикало „обир“. Жената успяла да го избута с ръце, защото нападателят бил много дребен, не повече от 150 см висок. Затворила вратата и я заключила. Апашът избягал в неизвестна посока. Иззети са записите от охранителните камери. На този етап от разследването не може да се каже дали пистолетът е бил боен, газов или играчка. Издирването на наглия апаш продължава.      ", "date": "2019.04.24", "title": "Маскиран с пистолет нападна неуспешно будка"}
{"url": "https://www.monitor.bg:443/bg/a/view/makedonsko-agneshko-zaliva-bylgarskija-pazar-163401", "text": "Македонско агнешко залива българския пазар преди Великденските и Гергьовденските празници. Към момента количеството му е около 80 тона, като се очаква в пиковите дни да се увеличи почти двойно и да стигне 150 тона. За това алармира Симеон Караколев, съпредседател на Националната овцевъдна и козевъдна асоциация. Според него вносът от Македония се предлагал с 20% по-ниски цени, но бил с неясно качество и можело да бъде и опасен. „В една от търговките верищи засякохме много такова месо без ясни обозначения по него. Имаме притеснения за качеството на месото, защото то не е проверено от българските санитарни власти. Трябва да се възбрани и да се изследва”, смята Караколев. Той обясни, че кланицата, откъдето идва въпросното вносно месо е в Кавадарци, Македония. Оттам то влиза в Гърция, където се проверява от гръцките санитарни инспектори и влиза в България, където се складира в три склада: в София, Пловдив и Добрич. Фирмите вносителки са две, а въпросното месо се продава основно в една търговска верига. Според Караколев и колегите му въпросното месо вероятно е било предназнчено за внос и търговия в Гърция, но поради неясни причини гърците са го отказали и затова сега то се пласира в България. „Не приемаме обясненията на БАБХ че това месо имало етикет. Трябва да има печати и край. Българското месо със син, а вносното с червен печат”, категоричен е Караколев. Според него вносното македонско е сериозен удар върху българските животновъди в навечерието на два от най-големите празника, като се очаква заради него тази година да бъдат продадени 200 тона българско агнешко месо, което е с около 100 тона по-малко от предишните години. Симеон Караколев апелира също Комисията за защита на потребителите да се сезира и да провери защо и как изкупната цена на агнета живо тегло е 4,5 – 5,00 лв. без ДДС, а в магазинната мрежа месото вече се търгува на цени от 13 до 18 лв.", "date": "2019.04.24", "title": "Македонско агнешко залива българския пазар"}
{"url": "https://www.monitor.bg:443/bg/a/view/prodavat-sgresheni-bileti-za-tematichnija-park-na-mejduzvezdni-vojni-163374", "text": "Малко повече от месец преди да отвори врати за първите си посетители, тематичният парк на „Междузведни войни“ - „На ръба на вселената“ (Galaxy's Edge) в Южна Калифорния, пусна първите си билети в продажба. С възможност да се снабдят с пропуск за развлеченията към момента имат единствено гостите на Disneyland Resort, като за останалите това ще бъде възможно на 2 май. Въпреки че вече се продават обаче, оказва се, че част от билетите подават грешна информация относно датата и часа на посещението. За това алармираха вече няколко от ентусиастите, успели да си гарантират присъствието в парка от откриването му на 31 май до 23 юни. На територията на „На ръба на вселената“ феновете на галактическата сага ще могат да посетят \"на живо\" далечната планета Бату, която само се споменава, но не е показвана във филма. Малко по-късно през годината (на 29 август) подобен такъв парк ще отвори врати и във Флорида. Двете развлекателни съоръжения са на площ от 47 декара и „Дисни“ ги описват като „най-амбициозния си досегашен парков проект“, по който се работи от 4 години. Дизайнерите се колебаели дали да пресъздадат познато от филмите място - пустинната планета Татуин, където е роден Люк Скайуокър, или ледената планета Хот. След обсъждане с \"Лукасфилм\" екипът решил да изгради непознатата планета Бату. „Целта е посетителите да се почувстват като герои от \"Междузвездни войни\" и да изживеят нещо ново“, каза неотдавна Крис Бити от \"Уолт Дисни Имаджиниъринг\".", "date": "2019.04.24", "title": "Продават сгрешени билети за тематичния парк на „Междузвездни войни“"}
{"url": "https://www.monitor.bg:443/bg/a/view/domashni-plodove-i-zelenchuci-163403", "text": "Достъпа до винаги пресни зеленчуци точно, когато са необходими, без да има нужда да се излиза от вкъщи до скоро бе само мечта. Това предлагат домашните градини, като   и  . IGWorks предлага вертикална на хидропонна градина за дневната, наречена iHarvest, в която може едновременно да се отглеждат до 30 растения плодове и зеленчуци. „Всички съществуващи системи са или твърде малки, за отглеждането на истинска храна или са твърде грозни, за да се наслаждавате със семейството и приятелите си,” каза Дейв Стивънс (Dave Stevens) от IGWorks. „Знаехме, че отговорът се намира в хидропониката, но съществуващите системи бяха или непривлекателни, обременяващи, скъпи или предизвикателни за използване. Исках привлекателна вътрешна градина, която лесно може да се помести в най-малкия апартамент, като същевременно осигурява достатъчно продукция, за да помогне при изхранването семейство, през цялата година. \" IGWorks смята, че домашните градинари ще могат да отгледат реколта до 50% по-бързо от традиционните техники за външно отглеждане на зеленчуци, като използват 20 пъти по-малко вода. Не е нужно и използването на опасни пестициди или хербициди. Потребителите трябва да поставят семената без ГМО в среда за покълване, преди да заредят кашпите в самостоятелната вертикална градина iHarvest. След това добавят вода и чакат да дойде време за прибиране на реколтата. iHarvest разполага с поддържаща система от решетки за отглеждането на висящи култури, като тиквички и краставици, изисквайки минимална поддръжка и консумация от само 70 W. Градината е напълно автоматизирана, като LED светлините с пълен спектър дават възможност на градинарите да контролират циклите на изгрев и залез, но системата не зависи от благоприятно време, за да се отглежда реколта. Кампания в Kickstarter вече е надвишила скромната си цел за финансиране, като остава още около месец. Срещу $ 499 всеки може да получи градина за дома, като цената на дребно се очаква да започва от $ 850. Всеки iHarvest разполага с 50 мрежести кашпи, среда за покълване, семена и стартов комплект за подхранване. Ако всичко върви по план, доставките ще започнат през септември.  ", "date": "2019.04.24", "title": "Домашни плодове и зеленчуци "}
{"url": "https://www.monitor.bg:443/bg/a/view/ogranichavat-dvijenieto-na-kamionite-po-magistralite-karta-163388", "text": "В последния работен ден (25 април) преди четирите почивни дни за Великден, от 16 ч. до 20 ч. ще бъде ограничено движението на камионите над 12 тона по автомагистралите и най-натоваренитe пътища. Съвместната заповед за спиране на движението на камионите над 12 тона е на АПИ, ГД „Национална полиция“ и ИА „Автомобилна администрация“ (виж  ). Тя предвижда ограничаване на движението по следните участъци от републиканската мрежа: • автомагистралите; • път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; • път I-1 - от Благоевград до ГКПП „Кулата“; • път I-4 п. в. „Коритна“ - Велико Търново - Шумен; • път I-5 Русе - Велико Търново; • път I-8 ГКПП „Калотина“ - София; • път I-9 Варна - Бургас; • път II-18 Околовръстен път на град София; • път II-99 Бургас - Царево. Тежкотоварните превозни средства ще бъдат спрени и в последния почивен ден 29 април (понеделник) от 14 ч. до 20 ч. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика и повишаване безопасността на движение от 10 ч. в четвъртък - 25 април, до 10 ч. на Великден - 28 април, ще има две ленти за Бургас и за Варна и една за София в района на виадуктите, които се ремонтират на автомагистралите „Тракия“ и „Хемус“. От 10 ч. на 28 април до 10 ч. във вторник - 30 април, когато много хора ще пътуват към столицата, в същите участъци ще има по две ленти за София и една за Бургас или Варна (виж  ). На АМ „Тракия“ се ремонтира платното за Бургас на виадуктите - при 13-ти, 15-ти и 20-ти километър и над река Елшишка при 89-ти км на автомагистралата. За да се избегне отсечката в ремонт над река Елшишка при 89-ти км на АМ „Тракия“ шофьорите могат да ползват и следните алтернативни маршрути: пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – път II-37 /Пазарджик/ – пътен възел „Пазарджик“ на АМ “Тракия“; пътен възел „Церово“ на АМ „Тракия – път III-8402 /Виноградец – Карабунар – Злокучене – Септември/ – път I-8 /Лозен – Звъничево – Пазарджик/ – пътен възел „Цалапица“ на АМ “Тракия“; пътен възел „Калугерово“ – път III-803 /Динката – Драгор/ – път II-37 – пътен възел „Пазарджик“ на АМ “Тракия“. На АМ „Хемус“ на територията на Софийска област се ремонтират виадуктите при 19-ти, 36-ти, 37-ми и 51-ви километър и тръбата за София на тунел „Витиня“. В участъците при 19-ти км /виадукт „Потоп“/ и при 36-ти и 37-ми км /виадукт „Коренишки дол“/ от 10 ч. в четвъртък - 25 април, до 10 ч. в неделя - 28 април, ще има две ленти в посока Варна и една за София, а от 10 ч. в неделя - 28 април, до 10 ч. във вторник - 30 април, съответно две ленти за София и една за Варна. На виадукта при 51-ви километър трафикът преминава двупосочно в платното за София. Поради ремонт на тръбата за София на тунел „Витиня“ на АМ „Хемус“ движението се осъществява двупосочно в основно обновената тръба за Варна, която е с вентилационни, пожароизвестителни и осветителни системи. След ремонта и тръбата в посока столицата ще бъде в същия вид и със същите системи за безопасност. Две ленти в посока Бургас и Варна в участъците с ремонт на автомагистралите „Тракия“ и „Хемус“ ще има и при следващите три почивни дни за Гергьовден. В края на празничните дни съответно ще има две ленти към София и една за Бургас и Варна. В участъците с ремонт шофьорите е необходимо да предвидят повече време за пътуване, поради по-ниската скорост на движение при извършването на строителни работи и въведените временни организации или да използват алтернативни маршрути. Алтернативен маршрут на АМ „Тракия“ в посока Бургас е Подбалканският път I-6, а на АМ „Хемус“ в посока Монтана и Видин - проходът „Петрохан“ и Искърското дефиле. За улеснение на трафика през Владая и повишаване на пътната безопасност на 29 април ще има две ленти за влизащите в София по път I-1 (Е-79). По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“.", "date": "2019.04.24", "title": "Ограничават движението на камионите по магистралите (КАРТА)"}
{"url": "https://www.monitor.bg:443/bg/a/view/proverjavat-izgradenite-s-evropari-kyshti-za-gosti-163394", "text": "Всички къщи за гости, изградени с европейски средства, ще бъдат проверени от ГДНП. Главният прокурор е възложил преглед на документите на всички проекти, съобщиха от прокуратурата. На място служители на ГДНП ще извършат и проверка дали къщите за гости се ползват по предназначение. За тази цел ще се изискат заверени копия от регистри за настанените туристи за български и чужди граждани, от документацията за регистриране и категоризиране на обекта, информация за заплатените туристически данъци за пренощували туристи. Ще се изискат от съответното РУ на МВР по местонахождение на къщата за гости справки за постъпилите регистрационни карти за нощували туристи. Местата за настаняване са изградени по мярка 311 „Разнообразяване към неземеделски дейности“ по Програма за развитие на селските райони /ПРСР/ 2007 – 2013 г., финансирана от Европейския земеделски фонд за развитие на селските райони, с предмет  - изграждане/модернизиране на туристически обекти - жилищни сгради (къщи) за гости. Ще се провери дали вписаните в регистрите гости действително са посетили проверяваната къща за гости. Главният прокурор разпореди на ГДНП и извършване на проверка и на всички проекти, по които са подпомагани разходи, свързани със закупуване на пътни превозни средства за неземеделски дейности, пряко свързани  с дейността на бенефициентите. Цацаров е възложи на екип от прокурори ръководството и подпомагането на проверките. Определен е двумесечен срок за извършването им. Повод за проверката станаха няколко сигнали и медийни публикации за къщи за гости, свързани с лица на политически постове. Върховна касационна прокуратура е извършила проверка на изнесените в медиите твърдения за извършени от заместник-министъра на икономиката Александър Манолев злоупотреби със средства, засягащи финансовите интереси на Европейския съюз и сезира КПКОНПИ за извършаване на проверка и преценка за конфликт на интереси за Александър Манолев. Окръжна прокуратура- Благоевград е образувала и досъдебно производство за извършено престъпление по НК, касаещо представени неверни сведения по проект по мярката по ПРСР. Вчера (23 април) Върховна касационна прокуратура е възложила на ГДНП и проверка по публикации в медиите за ползвани не по предназначение на къщи за гости, финансирани със средства на ЕС, от семейството на народния представител Елена Йончева.", "date": "2019.04.24", "title": "Проверяват изградените с европари къщи за гости"}
{"url": "https://www.monitor.bg:443/bg/a/view/cacarov-vze-na-specialen-nadzor-razsledvaneto-sreshtu-lutvi-mestan-163389", "text": "Главният прокурор Сотир Цацаров взе на специален надзор разследването срещу Лютви Местан, обвиняем за причиняване на катастрофа със загинало 6-месечно бебе, съобщиха от прокуратурата. До Цацаров са постъпили молби от родителите на пострадалото дете. Главният прокурор е разпоредил на прокурори от Върховна касационна прокуратура да оказват засилена методическа помощ на наблюдаващите прокурори от Окръжна прокуратура – Кърджали. Причината е, че досъдебното производство се отличава с фактическа и правна сложност и е със засилен обществен интерес, тъй като обвиняемият Местан е публична личност, лидер на политическа партия. По делото предстои да бъдат извършени множество процесуално следствени действия и да бъде привлечен по- голям експертен и аналитичен ресурс. Това налага оказването на организационна помощ и цялостна подкрепа на наблюдаващите прокурори от ОП – Кърджали, допълват от прокуратурата. Събраните до момента доказателства са дали основание да се приеме, че обвиняемият е извършил нарушения на Закона за движение по пътищата, в резултат на което по непредпазливост е причинил смъртта на детето.", "date": "2019.04.24", "title": "Цацаров взе на специален надзор разследването срещу Лютви Местан"}
{"url": "https://www.monitor.bg:443/bg/a/view/fiesta-i-focus-stavat-hibridi-163382", "text": "Европейският филиал на Ford разкри новите модели Fiesta и Focus, които ще бъдат хибридни и изцяло електрически автомобили със задвижване EcoBoost Hybrid, съчетаващо бензинов турбодвигател и електромотор. Новите 48-волтови меки хибридни модели Fiesta и Focus EcoBoost Hybrid ще бъдат представени следващата година, помагайки на Ford да предложи една от най-цялостните и завладяващи гами автомобили и да предостави предимствата на електрификацията на по-голям брой потребители. Новите електрифицирани модели Fiesta EcoBoost Hybrid и Focus EcoBoost Hybrid ще бъдат по-екологично устойчиви, с усъвършенствани технологии и ценени услуги за потребителите. Меките хибридни силови агрегати за двата популярни модела ще помогнат на клиентите да пестят средства, като същевременно остават верни на философията на Ford за забавление при шофиране с по-мощна и откликваща динамика. Интегриран стартер/генератор, задвижван от ремък, заменя стандартния алтернатор, като осигурява възстановяване и съхранение на енергията, която обикновено се губи при спиране и движение по инерция, за зареждане на 48-волтова литиево-йонна батерия с въздушно охлаждане. Интегрираният стартер/генератор действа и като мотор, като плавно се интегрира с 1,0‑литровия 3-цилиндров двигател с вътрешно горене EcoBoost с намалено триене и използва съхранената енергия, за да осигурява допълнителен въртящ момент при нормално шофиране и ускорение, както и да управлява електрическите помощни системи на автомобила. Допълнителният въртящ момент спомага за осигуряване на по-ефектна, по-откликваща динамика, особено при по-ниски обороти на двигателя, за по-гъвкаво и свързано усещане при шофиране. Интегрираният стартер/генератор също така позволява на инженерите на Ford да подсилят мощността на 1,0-литровия двигател EcoBoost с по-голям турбокомпресор чрез намаляване на забавянето. Освен Fiesta и Focus EcoBoost Hybrid, новото комби Mondeo Hybrid беше представено по-рано тази година с напълно хибридна архитектура, осигуряваща усъвършенствано бензиново-електрическо преживяване и привлекателна алтернатива на дизеловите силови агрегати. Mondeo Hybrid е единственият пълен хибрид, наличен във вариант комби, в сегмента на големите семейни автомобили. Ford представи и меки хибридни силови агрегати, за да подобри икономията на гориво на двутонния ван Transit и вана Transit Custom и на 8/9-местния пътнически автомобил Tourneo Custom, които ще бъдат пуснати в продажба по-късно тази година. По-рано тази година Ford обяви, че всеки от моделите на компанията, лансирани от изцяло новия Focus досега, ще включва една или повече електрифицирани опции. Това включва нови модели и нови версии на съществуващи автомобили. За цялата гама от Fiesta до Transit ще се предлагат мек хибрид, пълен хибрид, Plug-in хибрид или изцяло електрическа версия на моделите.", "date": "2019.04.24", "title": "Ford Fiesta и Ford Focus стават хибриди"}
{"url": "https://www.monitor.bg:443/bg/a/view/borisov-utre-otivame-v-unss-163393", "text": "Утре в 11 часа заедно с представители на МРРБ, финансовото и образователно министерство, ще отидем в УНСС. Това обяви премиерът Бойко Борисов в началото на правителството заседание по повод напрежението в университета. Вчера стана ясно, че учебното заведение е заплашено от фалит, заради обещано, но неполучено финансиране от държавата за строителството на нов учебен корпус. Парите, които държавата е трябвало да даде на ВУЗ-а, са около 7,5 млн. лева – по 2,5 млн. лева за всяка година,откакто се изгражда крилото. Проектът е съфинансиран и с европейски средства, които са 4,5 млн. лева, получени предварително. Премиерът съобщи още, че днес министрите ще гласуват и отпускане на пари за заплатите на свещениците. “Първо ще минем точка 6 от дневния ред. Всъщност това са парите на вероизповеданията, Светия Синод, мюфтийството, за всички останали. Днес на Велика сряда да могат и свещениците да си получат заплатите така, както е по закон\", обяви Борисов.", "date": "2019.04.24", "title": "Борисов: Утре отиваме в УНСС "}
{"url": "https://www.monitor.bg:443/bg/a/view/lili-ivanova-na-80-godini-galeri-ja-163391", "text": "Днес голямата прима на българската естрада празнува рожден ден. Тя призна, че на този ден прави винаги нещо специално. \"Не обичам фойерверки, но най-близките ми приятели винаги са с мен\", каза певицата пред bTV. Тя сподели, че за нея най-важното е да остави нещо след себе си. \"Много е важно обаче какво, къщата ще се срути, само изкуството е вечно. Аз няма какво да оставя освен творчеството си\", заяви Лили Иванова. По думите й, най-скъпи за нея са публиката, песните и текстовете. Тя бе категорична, че оценката на хората за творчеството й е много важна за нея. \"Ние сме едно цяло с публиката и така вървя през годините\", сподели Лили Иванова. Категорична е, че не живее в миналото и е важно какво се случва днес. Тя си пожела да е здрава, да има хубави песни и текстове, за да може да радва своята публика още дълги години. Лили Иванова има хиляди концерти зад гърба си, нейни песни като \"За тебе бях\", \"Ветрове\", \"Детелини\", \"Без радио не мога\" се превърнаха в любими на поколения българи. Звездата и до днес е много активна на сцената и всяка година прави национални турнета. Така е и през тази, като нейният тур през 2019-та започна през март и ще премине през редица градове. Турнето ще завърши с два поредни концерта в зала 1 на НДК в София, а датите са 8 и 9 декември. Разгледайте галерията със снимки през годините на най-голямата звезда на българската музика.", "date": "2019.04.24", "title": "Лили Иванова на 80 години (ГАЛЕРИЯ)"}
{"url": "https://www.monitor.bg:443/bg/a/view/samsung-investira-v-biznesa-s-logicheski-mikroshemi-116-mlrd-163390", "text": "Южнокорейският производител на електроника Samsung Electronics планира до 2030 г. да инвестира 133 трлн. вона (116,4 млрд. долара) или по около 9,6 млрд. долара на година в бизнеса за производство на логически микросхеми, се казва в прессъобщение на компанията. Почти 64 млрд. долара от общата сума ще бъдат насочени за вътрешни изследвания и разработки в развойните центрове на корпорацията. Останалите средства ще се използват за изграждане на производствена инфраструктура. Плановете на компанията са тези инвестиции да доведат до откриването на над 15 хил. работни места в изследването, разработките и производството.", "date": "2019.04.24", "title": "Samsung инвестира в бизнеса с логически микросхеми $116 млрд."}
{"url": "https://www.monitor.bg:443/bg/a/view/syzdavat-sbornik-s-bg-romani-za-filmirane-163360", "text": "Да съберат в сборник всички български романи, подходящи за филмово адаптиране – това е сред задачите, които си поставят от Асоциацията на създателите на авторско съдържание (АСАС). Целта на тома ще бъде адекватното представяне на родните литературни произведения по време филмови и телевизионни пазари на международно ниво. „Има процедура за избиране на книги за адаптация. обясни по време на среща артистичният директор на АСАС Биляна Траянова. Междувременно до 100 хиляди евро за превод на комплект от книги раздават от подпрограма „Култура“, „Творческа Европа“. С приоритет за получаване на средствата са преводите от по-малко използвани езици (в това число и български – б.а.), признати за официални в ЕС, на английски, немски, френски и испански. Допустимите кандидати трябва да бъдат издатели или издателски къщи, установени в някоя от участващите в подпрограма „Култура“ държави, които са правни субекти и осъществяват дейност в издателския сектор най-малко от 2 години към датата на крайния срок за подаване на заявления (4 юни). Предложенията трябва да се основават на стратегия за превод, публикуване, разпространение и популяризиране на преведения пакет от произведения на художествената литература.", "date": "2019.04.24", "title": "Създават сборник с БГ романи за филмиране"}
{"url": "https://www.monitor.bg:443/bg/a/view/novijat-album-na-bratjata-djonas-izliza-prez-uni-163372", "text": "Дългоочакваният албум, с който братята Джонас ще отбележат завръщането си на музикалната сцена, ще излезе на пазара на 7 юни. Тавата ще носи името Happiness Begins. Това е първият студиен албум на триото в състав Кевин, Джо и Ник Джонас от 2009 г. насам, когато излезе Lines, Vines and Trying Times. Братя Джонас лично съобщиха новината на феновете си в социалните мрежи. Изпълнителите споделят, че изключително се гордеят с него и нямат търпение феновете да чуят новите им песни. Албумът Happiness Begins ще включва синглите  и Cool, които музикантите издадоха съответно през март и април. По-рано през месеца изпълнителите пуснаха и видео към парчето Cool. Триото, сформирано през 2005 г., се радва на огромен успех и има продадени над 20 милиона копия от албумите си по света. Дълбоки разногласия и противоречия относно музикалната посока на формацията ги разделиха през 2013 г.", "date": "2019.04.24", "title": "Новият албум на братята Джонас излиза през юни"}
{"url": "https://www.monitor.bg:443/bg/a/view/19-9-mln-turisti-posetili-tibetskata-stolica-lhasa-prez-2018-ta-163392", "text": "Над 19,902 млн.туристи са посетили тибетската столица Лхаса през миналата година, съобщава „Синхуа”. Агенцията се позавава на данни от преведена там конференция по въпросите на туризма. Чуждите гости са били с почти 24 на сто повече. Туристите от други страни и от Китай са донесли доходи на сектора в автономния район 28,276 млрд. юана (4,2 млрд. долара) или с около една четвърт повече на годишна база. В и около Лхаса има 24 ландшафтни парка с рейтинг „А”, 143 хотела и 311 туристически агенции. До края на годината се планира изграждането на нова инфраструктура, като целта е 15% увеличаване на броя на туристите и 20 на сто на доходите от този бизнес.", "date": "2019.04.24", "title": "19,9 млн. туристи посетили тибетската столица Лхаса през 2018-та"}
{"url": "https://www.monitor.bg:443/bg/a/view/lozan-spasi-blizo-400-bona-na-chovek-na-prokopiev-163384", "text": "Скандална схема за близо 400 000 лева изплува около председателството на Върховния касационен съд (ВКС) от свързания със сенчести политико-икононически кръгове у нас Лозан Панов. Чрез серия от юридически врътки компрометирания съдия №1 успява да „оправи“ крупната сума на свързан с подсъдимия за финансови далавери олигарх Иво Прокопиев. Това показва проверка на „Монитор“ в информационната система на ВКС. Става въпрос за Калоян Тодоров – собственик на „София ивент център“, който миналата година успява единствен да се уреди с отпадане на дело, заведено му от Комисията за отнемане на незаконно придобито имущество (настоящата КПКОНПИ – б.р.). Спасителният пояс за него пък се оказва тълкувателното решение на ВКС, с което върховните съдии по искане на Панов пренаписаха закона и решиха, че имущество на едно лице не може да се отнема ако срещу него е отпаднало криминалното обвинение, дало повод за имуществената проверка. започва преди няколко години, когато разследващите в Пловдив подхващат група, занимаваща се с финансови измами. Разследвани са били четирима души за изготвяне и използване на техническо средство за придобиване на информация за съдържанието на платежния инструмент и съхраняване на информацията – скиминг. Веднага следват арести и на четиримата, които са обвинени за това престъпление в съучастие. Калоян Тодоров е бил в началото задържан под стража, след което съдът го е пуснал. По късно обаче разследването срещу него е отделено в друго дело, което така и не стига до съд. За разлика от останалите трима, които получават присъди и глоби. Според разследващите делото срещу Калоян Тодоров е прекратено заради становище на експерти. По време на разследването била изготвена техническа експертиза на вещи, намерени в дома му в столичния квартал „Банишора”. Експертите са били категорични, че тези вещи – банкови пластики, са напълно редовни и не са предмет на престъпление. Тоест, иззетото от дома му не е било скиминг устройство. Въпреки това, по закон срещу Тодоров Тя се води от тогавашната КОНПИ и има за цел да установи дали имуществото, което притежава отговаря на легалните му доходи. Инспекторите хващат разминаване от 375 804,73 лв. и внасят иск в съда имането с недоказан произход да бъде отнето в полза на държавата. Делото се разглежда в Софийски градски съд (СГС), тогава оглавяван от протежето на Лозан Панов – Калоян Топалов. Магистратите обаче решават, че след като криминалното производство срещу Тодоров е прекратено, „това представлява абсолютна процесуална пречка“ за разглеждането на иска срещу него. Така делото за конфискация е прекратено и след обжалване то стига до ВКС. Интересно е, че същата формулировка като СГС малко по-късно ползва и самия Лозан Панов в искането си до ВКС за образуване на тълкувателно дело по закона за конфискация на незаконно имане. Благодарение точно на това дело първоначално искът срещу Тодоров се оказва блокиран във ВКС, а след това и набързо прекратен след излизането на скандалното тълкувателно решение. Самото то предизвика сериозна ответна реакция и се наложи Народното събрание да гласува спешни поправки, за да се осуети опита на Панов и сподвижниците му в съда да блокират работата на комисията за отнемане на незаконно имане. Оказва се обаче, че прозорецът между публикуването на решението и промените в закона се оказва решаващ за Тодоров и той успява да спаси парите си, които до ден днешен По-внимателен прочит в тази история показва и друго – самият Калоян Тодоров също не е случаен. Бизнесът му пряко е бил свързан в годините с „Икономедия“ на подсъдимия по две дела за тежки финансови престъпления олигарх Иво Прокопиев. Фирмата на разградският бос е била свързана с друго дружество, основател на „София ивент център“. Самият център пък в последните няколко години замени една от изконните явки на задкулисните играчи - „Червената къща“. В центъра редовно се организират събития, свързани със задкулисните играчи, а преди няколко година там бе учредена и олигархичната формация „Да, България“, оглавена от проваления правосъден министър Христо Иванов.", "date": "2019.04.24", "title": "Лозан спаси близо 400 бона на човек на Прокопиев"}
{"url": "https://www.monitor.bg:443/bg/a/view/mika-zajkova-njama-da-ima-oshteteni-ot-novite-pensionni-formuli-163369", "text": "Трудовите злополуки у нас са 2,5 пъти повече от други страни в Европа, казва в интервю за \"Монитор\" финансовият експерт. - Ако се приложи само новата формула, ще има ощетени. Но се радвам, че след продължителна дискусия бе решено да не се прилага само тя. Все пак това не намалява пенсиите с по 20 лева, а драстично - в някои случаи дори с 200 лева. Така че според мен вече няма да има ощетени хора, стига да си набавят съответните документи. Оказа се обаче, че само около 17% от фирмите, които са били закрити или преобразувани, са предали документите си в държавния архив. Искам да напомня, че ако не изпълниш това задължение, носиш наказателна отговорност. Причината е, че трудовите досиета трябва да се съхраняват 50 години, а ведомостите минимум 30 години. Все пак те са най-сигурният документ за трудовия стаж и получените пари. А имайте предвид, че сегашните кандидат-пенсионери имат доста стаж преди 1997 година. Те трябва да изберат трите най-добри години и да представят съответното УП. Дори и да не са предадени архивите, те трябва да бъдат съхранявани някъде. Предишните ТРЗ-та преди 1997 година и сегашните отдели, които отговарят за персонала, трябва да пазят трудовите досиета 50 години. Затова смятам, че няма да има ощетени хора. - Проблемът дойде от това, че измислиха нова формула, която да взема предвид трудовия стаж след 2000 година. А както казах, сегашните кандидат-пенсионери имат такъв много преди 1997 година. В същото време обаче 68% от работещите сега и които в бъдеще ще станат пенсионери, са осигурявани на минимална заплата. Това е проблемът. Това означава, че има сива икономика в повечето предприятия. Дори служителите да получават чисто повече пари и бонуси, това не се отразява после върху пенсията им. Така че нека младите хора го имат предвид. Разбирам, че хората с много високи доходи са ощетени от максималния осигурителен доход. Не мога да разбера защо държавата не иска да попълни своя пенсионен фонд. Най-вероятно причината е, за да не плаща високи пенсии, само че става дума само за около 8000 души. Това, което ограничава максималния осигурителен доход, ограничава и максималната пенсия. Знаете, че с бюджета за 2019 година максималният осигурителен доход е 3000 лева, а години наред беше 2600 лева. Максималната пенсия беше 910 лева, а сега ще стане 1200 лева, при положение че бяха обещали таванът на пенсиите да падне от тази година. - Демографската картина у нас е катастрофална не само защото не се раждат деца. Можем да кажем, че общо взето на година в страната ни изчезва по един малък град. А причина за всичко това са ниските доходи. Младите хора искат перспективна кариера. Не може да имаш висше образование, да владееш няколко езика и да си секретарка. В същото време пък причина за липсата на развитие е корупцията. Преките чужди инвестиции намаляват. Ако някой чужденец си купи вила тук, това не ни носи дивиденти. Приходите са от преки инвестиции в реалния сектор. У нас 80% от брутния вътрешен продукт се формира от услуги. Уж имаме развит IT сектор, който обаче реално се състои само от кол центрове. Важното е да печелим от производство на нови технологии, да произвеждаме стоки с висока добавена стойност, а в момента продаваме основно суровини, материали и резервни части главно за Германия. - На първо място трябва да се създадат условия за по-висок стандарт на живот. Не може населението ни да се съсредоточава в няколко големи града на страната. Това е най-важното. Второ - трябва да се насърчат преките инвестиции в реалния сектор. Голям проблем е и че нямаме квалифицирана работна ръка. Децата трябва да изучават съвременни професии, а ние нямаме такива нито в средното, нито във висшето образование. Не може всички да стават адвокати или икономисти. Затова най-важно е да имаме качествено образование, което отговаря на съвременните условия. Много важни са доходите. Не може да получаваш минимална работна заплата и да искаш качествена работна ръка. Ние сме последни в Европа по иновации. Всичко това води до производство на стоки и услуги с ниска добавена стойност. - Новите форми идват с новите технологии. Не е важно дали работата е от място в офиса или е дистанционна. Важно е какво правим и какво възнаграждение получаваме за това. Не може да искаш просперитет при брутен вътрешен продукт, при който преобладаващо са услугите. Това е абсурдно. Имахме селско стопанство и добро строителство, а сега няма кой да строи у нас. Нямаме заварчици, а те са крайно необходими. Да не говорим за лекари, медицински сестри. Не може една камериерка да получава 1300 лева, а да се търси ендокринолог на 680 лева заплата. - Всъщност статистиката сочи, че у нас трудовите злополуки намаляват, въпреки че са около 3000. Но за сравнение в Европа има средно по 2,3 смъртни случая при инциденти на 100 000 работници. У нас са 5,4, тоест 2,5 пъти повече. Трудовите злополуки зависят от това дали служителите имат обезпечени условия за работа, дали техниката на работното място е стара, дали работникът е квалифициран, има ли контрол или той е просто фиктивен. Нито едно от тези неща у нас не са на ниво. Това не е нормално за една европейска държава. Не е важно толкова, че инцидентите на работното място намаляват, а е важно да са съизмерим с цивилизованите държави.   Родена е на 2 февруари 1942 г. в София Завършила е Минно-геоложкия институт, а след това и икономика със специалност „Планиране” Защитила е дисертация и има докторска степен по икономика", "date": "2019.04.24", "title": "Мика Зайкова: Няма да има ощетени от новите пенсионни формули "}
{"url": "https://www.monitor.bg:443/bg/a/view/novite-vlakove-na-metroto-trygvat-testovo-163383", "text": "Започват тестовете на новите влакове на софийското метро. Те ще се движат от метростанция „Красно село“ до метростанция \"Бул. „България“. На тестовете ще присъства столичният кмет Йорданка Фандъкова, която ще провери и напредъка по изграждането на третата линия на метрото. Гражданите ще могат да се возят на новото метро през есента.", "date": "2019.04.24", "title": "Новите влакове на метрото тръгват тестово"}
{"url": "https://www.monitor.bg:443/bg/a/view/pokazaha-terorista-okyrvavil-shri-lanka-163386", "text": "Полицията в Шри Ланка съобщи, че жертвите на атентатите, извършени на Великден, са вече 359, предаде АП. Около 500 човека са били ранени по данни на властите при атаките в три църкви и четири хотела. Шриланкийският премиер Ранил Викремесингхе предупреди, че няколко въоръжени с експлозиви заподозрени още са на свобода. Друг висш правителствен представител каза, че самоубийствените атентати в църкви, хотели и на други места са дело на ислямистки фундаменталисти и изглежда са отмъщение за касапницата в новозеландски джамии миналия месец. Групировката \"Ислямска държава\" пое отговорност за атаките в Шри Ланка и разпространи снимки, за които твърди, че показват нападателите. Премиерът каза, че разследващите все още проучват докъде се простират чуждестранните връзки на атентаторите. Над 60 души са били задържани в Шри Ланка във връзка с нападенията в неделя, съобщи министър Лакшман Кириела. Той отбеляза, че се очаква броят на арестите да надхвърли 100.  Сред убитите са 39 чужденци, уточни заместник-министърът на отбраната Руван Виджевардене.  Той съобщи още, че атаките в църкви и хотели са били извършени от деветима атентатори самоубийци. Осем от тях са разпознати. Сред камикадзетата е била и една жена. Един от атентаторите самоубийци е учил във Великобритания и Австралия.  Полицията междувременно взриви контролирано подозрителен мотоциклет край кино в столицата Коломбо, предаде АП. Тревогата изглежда е била фалшива, тъй като не бе открита бомба. САЩ не са знаели предварително за самоубийствените бомбени нападения срещу църкви и хотели в Шри Ланка, но смятат, че в страната продължават да се подготвят терористични действия, каза в сряда американската посланичка в Коломбо Алейна Теплиц, цитирана от Ройтерс. \"Не сме знаели предварително за тези нападения\", заяви посланичката пред репортери в Коломбо. \"Смятаме, че продължава да има терористични заговори. Терористите могат да ударят без предупреждение. Обичайно на места, където са събрани много хора, в обществени пространства\", каза тя. По думите й агенти на ФБР и американски военни помагат на властите в Шри Ланка за разследване на атентатите.  Според посланичката \"явно е имало някакъв пропуск в системата\" в Шри Ланка преди нападенията в неделя. Правителството на Шри Ланка признава, че е получило предупреждения за екстремистка заплаха срещу църкви, а премиерът Ранил Викремесингхе казва, че някои хора могат да загубят работата си заради грешките на разузнаването. Високопоставени служители умишлено са спрели разпространяването на разузнавателна информация за възможни терористични атаки в Шри Ланка. \"Някои висши служители на разузнаването умишлено не са споделили разузнавателна информация. Имало е такава информация, но висшите офицери не са предприели съответните мерки\", каза пред парламента министър Лакшман Кириела. Според него на 4 април от индийското разузнаване е била получена информация за възможни самоубийствени атентати срещу църкви, хотели и политици, а на 7 април се е състояло заседание на Съвета за сигурност, председателствано от президента Маитхрипала Сирисена, но сведенията не са били огласени.", "date": "2019.04.24", "title": "Загиналите в Шри Ланка  станаха 359, ранените – 500"}
{"url": "https://www.monitor.bg:443/bg/a/view/jena-se-sybudi-sled-27-godini-koma-163387", "text": "Мунира Абдула от Обединените арабски емирства се е възстановила от 27-годишна кома, в която изпаднала след тежка катастрофа, съобщи Би Би Си. Жената била на 32 години, когато автомобилът, с който пътувала, се блъснал в автобус през 1991 г. Тя била на задната седалка и държала 4-годишния си син Омар в ръцете си. Той получил само драскотини, защото майката го защитила от удара, но тя била с тежка мозъчна травма. Мунира Абдула била прехвърляна в различни болници в ОАЕ и в чужбина. През април 2017 година семейството получило субсидия за лечение в Германия. Жената била оперирана и непрестанно трябвало да бъде на физиотерапия, за да не атрофират мускулите й. През юни 2018 година, седмица преди изписването, тя се раздвижила. Това изглежда било предизвикано от скандал в стаята й, в който участвал синът й. Изглежда Мунира Абдула усетила, че той е застрашен и започнала да издава неясни звуци. След три дни извикала сина си по име, а после казала имената и на своите братя и сестри. Когато се събудила, тя с трудност отговаряла на въпросите на лекарите и казала стихове от Корана. С времето Мунира Абдула станала по-комуникативна. Сега отново е преместена в болница за физиотерапия и рехабилитация в страната си. В доклад на болницата от миналия месец се казва, че \"тя може да общува, особено в познати ситуации\". \"Причината, поради която споделих тази история с хората, е никога да не губят надежда по отношение на близките си, не мислете, че са мъртви, когато се намират в такова състояние,\" каза Омар пред в. \"Нешънъл\", който се издава в ОАЕ.", "date": "2019.04.24", "title": "Жена се събуди след 27 години кома"}
{"url": "https://www.monitor.bg:443/bg/a/view/i-mars-se-trese-ot-marsotresenija-163385", "text": "За първи път учени успяха да регистрират \"марсотресение\" или раздвижване на тектоничните плочи на Марс, пише сайта phys.org. Националният център за космически изследвания на Франция обяви, че куполовидната сонда, наречена Сеизмичен експеримент за вътрешната структура (SEIS), е засякла трус. Сондата се намира на Марс от декември, като задачата и способностите й са да засича вибрации, предизвикани от времето, от удари на астероиди и от движения на пластовете на Марс. Според космическата агенция, SEIS е засякла \"слаб, но отчетливо сеизмичен\" трус. Той е бил отчетен на 6 април, като учените все още уточняват произхода му, за да са напълно сигурни в резултатите. Надеждата е да бъдат събрани данни от активността във вътрешността на Марс, за да се разбере повече за формирането на планетата преди милиарди години. \"Чакаме първото марсотресение от месеци\", каза Филип Лоньон от Института по физика в Париж. А според Брус Банърд от американската космическа агенция НАСА, първият засечен трус поставя началото на нова дисциплина в науката - Сеизмология на Марс.", "date": "2019.04.24", "title": "И Марс се тресе от \"марсотресения\""}
