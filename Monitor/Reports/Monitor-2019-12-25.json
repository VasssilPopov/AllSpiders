{"url": "https://www.monitor.bg/bg/a/view/ho-ho-ho-ili-dokyde-da-posledvame-shejnata-na-dobrija-starec-galeri-ja-184239", "text": "Казват, че Коледа е семеен празник. Това е и причината традиционно хората да се прибират по родните места, когато наближи заветната дата на Бъдни вечер. Без да нарушаваме традицията да изкарваме коледните празници семейно, можем да подправим почивните дни и с щипка вълнение и приключение. А какъв по-добър начин от това да заведем най-близките роднини и (или) приятели на зимно пътешествие! Да избягаш от рутината, е едно от желанията, които съпътстват всяко едно решение да си стегнем багажа и да си запеем в хор популярния почти до втръсване хит на Графа „Дим да ме няма“. Когато към него прибавим и възможността да станем свидетели на приказка от плът и кръв – то заминаването за всеки чистокръвен пътешественик си е направо задължително. С цел да ви улесним в избора и да ви представим някои от най-привлекателните места по това време на годината „Монитор“ състави кратък списък с дестинациите, до които си заслужава да последваме шейната на Добрия старец. Кой не иска да открие къщата на Дядо Коледа? Да види следите от тъкмо излетелите с торбата с подаръци елени и да надникне при трудолюбивите му помощници – джуджетата. В случай че нямате вход към дома на потропващия с червените ботушки добряга от гардероба си (както момченцето Марти от българския филм “Smart Коледа“),  можете да зарадвате близките си с изживяването и да пътувате по конвенционалния начин. Пътешествието до Лапландия е особено добра идея, ако в семейството имате деца, за които това ще бъде сбъдната мечта. Само за една година географската област Лапландия е посетена от 1,8 милиона туристи, като предпочитаното време за екскурзия до там, разбира се, е по Коледа. Днес областта е разделена между Норвегия, Швеция, Финландия и Русия. Ние обаче ви препоръчваме да се посветите на финската част на Лапландия, защото именно там е позиционирано селото на Дядо Коледа. Разположено на само няколко километра от града Рованиеми, то ежегодно привлича и малки, и големи, искащи да се сдобият със снимка пред дървената къщурка на Добрия старец, а защо не и със самия него. Разбира се, свободното влизане в дома му е забранено, но това съвсем не унищожава шансовете ви да си поръчате любимия подарък на добродушния раздавач на емоции. Макар че да отидеш до Лапландия и да не видиш Дядо Коледа, си е като да стигнеш в Рим и да не видиш папата,  Рованиеми предлага куп забавления и за тези, които не искат да прекарват почивката си в дълги опашки. Ако все още носите детското у себе си, можете да се пуснете с шейна, теглена от истински елени. Така че току-виж се запознаете и с Рудолф. Макар че е трудно да се прогнозира, е възможно да станете свидетели и на Северното сияние. Културата на Рованиеми също заслужава вниманието ви. Въпреки че селището е разрушено по времето на Втората световна война, впоследствие е възстановено от архитекта Алвар Аалто. На изложби на местни артисти и на представления на Лапландския камерен оркестър пък ще можете да се насладите в местния Дом на културата. Ако лудницата около коледното пазаруване ви идва в повече, то Копенхаген определено е вашето място. Датската столица ежегодно е пристан за всички туристи, които едновременно обичат празника, но и искат да избягат от задръстванията по пътищата и в моловете. Градът всъщност е известен с това, че особено по време на зимните празници изпада в социална нирвана. Това е състояние, което самите местни наричат „хуга“. Няма конкретен превод. Въпреки това англичаните обикновено приближават значението му до думата „уют“. Реално датчаните влизат в състоянието „хуга“, когато изключват бушона на забързаното ежедневие и започват да обръщат внимание на малките щастливи мигове в живота. Като това да зарадват любим с хубав подарък или да попаднат на добър приятел на улицата. Обикновено колите не са предпочитан начин за транспорт в това време на годината в Копенхаген. А по улиците, в заведенията и в хотелите, в унисон с „хуга“ и вашето собствено желание да кажете за малко „стоп“ на забързаното ежедневие, ще ви зарадват стотици, ако не и хиляди запалени свещи. Сред най-предпочитаните места за посещение около коледните празници в Копенхаген пък са градините Тиволи. Тази година те ще дадат терен на 26-ото поред ежегодно честване на Рождество Христово. На място ще ви изненадат стотици светлинки, сгушени дървени къщурки, декорирани с борови клонки. Ще има, разбира се, и елхи – над 1000 на брой. А в случай че все пак не сте успели дотогава да напазарувате на коледна тематика – ще можете и да наваксате с покупките на организирания пазар. Коледният дух и замръзналите сополи няма да ни подминат и в Дъблин. Ирландската столица също е сред най-предпочитаните от туристите локации  навръх Бъдни вечер и Коледа. Градът изненадва с няколко любопитни традиции, като в същото време успява да улови и магията, която обикновено свързваме с тези дни от годината. Сред най-интересните дейности, които ирландските семейства често предприемат малко преди Добрия старец да „запали“ шейната с подаръците, е да посетят „Подвижната ясла“. Твърди се, че за първи път това се е превърнало в традиция преди 24 години. Защо обаче - вероятно ще могат да ни разкажат онези, които се завърнат от Дъблин след коледните празници тази година. „Подвижната ясла“ е дом на овца, магаре и коза. За тях през цялата година се грижат от ирландската асоциация на фермерите. Традиционно се смята, че заниманието е предимно за деца. Родителите пък могат да се почерпят и с някое друго парче пай. В Дъблин си имат и ежегодно коледно събитие, което наподобява по дейност (съвсем не по значение) нашето хвърляне на кръста на Богоявление. Всъщност ентусиасти се събират при прочутия нос 40 фута в Сандъкоу, облечени в червени шорти, с шапки и бради, приличащи на тези на Дядо Коледа, и се хвърлят в ледените води. Дори и да не сте фен на тези привички на ирландците, не се притеснявайте – на терен отново ще си заслепят коледни светлинки, а сред местата, които със сигурност трябва да посетите, макар и да нямате нужда от още придобивки за Коледа, е пазарът на улица „Графтън“. Именно там всяка Бъдни вечер се състоят и грандиозни спектакли и музикални концерти по повод празника. Има цял музей, посветен само на Коледа! Това е едното изречение, което мигновено пали любопитството на всеки, влюбен в празника. Намираме се в австрийския град Залцбург, където местните ще ни разкажат с вълнение историята на Коледа. Или поне своята си история с празника, тъй като музеят е посветен именно на австрийските традиции. Не е голям, но за сметка на това със сигурност ще се почувствате като пътешественици във времето. Особено когато попаднете на играчките за елхи, които са се произвеждали в разгара на Първата световна война. Тогава, изглежда, австрийците са чувствали нуждата да вкарат историческото събитие в коледните тържества. Заради това са окачвали по дръвчетата си орнаменти във формата на пищови и подводници. В Залцбург присъствието на крампуси също е особено актуално през зимата. За съжаление те традиционно се разхождат по улиците до началото на декември, но със сигурност ги имайте предвид при следващо пътешествие. А за невежите (по подобие на пишещия тези редове – б.а.) обясняваме – Крампус е анти-Дядо Коледа. Почти буквално. Ако Добрия старец поощрява и радва с подаръци послушните деца, то задачата на Крампус е да накаже непослушните малчугани. Ще го познаете лесно. Освен че е окичен с камбани, които дрънчат (подобно на нашите кукери), Крампус се оприличава на „полукозел, полудемон“. Иначе със сигурност вдигнете наздравица по ресторантите с греяно вино (което сервират дори и в безалкохолен вариант!) и се разходете из коледните пазари. Със сигурност ще откриете нещо и за себе си, предвид че продуктите са предимно ръчно изработени. Местните го рекламират като най-популярния коледен град. Нюрнберг е със сигурност сред предпочитаните дестинации по това време на годината. Причината - германският град разполага с грандиозни коледни пазари. Те са общо три на брой, като вместо да се конкурират, всеки от тях има собствено предназначение. Първият – и най-известен – е Christkindlesmarkt (буквално се превежда „Коледен пазар“). Следват още детският и международният, като средното време, за което се разглеждат, надвишава два часа. Предвид големите им размери и коледната еуфория, на терен ще ви предложат и да се включите в организиран тур с гид. Плюсът на това е, че вашият водач ще може да ви разкаже не само за пазарите като цяло, но и за тяхната история, за традициите на града. Сред най-ярките белези на Коледата в Германия по принцип е почитането на Коледното дете, което заема мястото на Дядо Коледа. Коледното дете е изобразявано като ангел – с крила, като неговата задача е да раздаде подаръците на малчуганите, като ги остави под елхата. Родителите често обясняват, че то няма да посети къщата им, ако децата се опитат да го видят. Смята се, че Коледното дете е протестантският вариант на Добрия старец, като най-често се среща именно в Германия. За него обаче ще можете да научите още в Чехия, Австрия, Лихтенщайн, Унгария, Словакия и Швейцария. Това е може би най-космополитното предложение в този списък. Ню Йорк е сред топлокациите, които туристите искат да посетят независимо от това по кое време на годината планират пътешествието си. Около Коледа обаче Голямата ябълка се превръща в истинско бижу за всеки фен на зимните кънки. Брайънт парк например ще ви посрещне с ледена пързалка, която се разпростира на впечатляващите 1580 квадратни метра. Това традиционно се случва безплатно, като можете да си носите кънки от вкъщи или да си наемете такива за 20 долара. Освен това в същия парк ще можете да наваксате и с коледните покупки. На място ще намерите към 170 магазина, които са се посветили именно на празника. С ледени изкушения ни кани и „Рокфелер център“, който заслужава вниманието ни независимо дали е Коледа или не. За да се пързаляте там, ще трябва да преброите около 33 долара. Ню Йорк би била страхотна възможност и да коледувате. Да, традицията там далеч не се нарича така. Но всички ентусиасти, които и насън могат да запеят поне десетина песни, посветени на празника, се събират заедно точно на Коледа, за да се посветят на тази своя страст. Това обикновено се случва в Грамърси парк.", "date": "2019.12.25", "title": "Хо-хо-хо, или докъде да последваме шейната на Добрия старец (ГАЛЕРИЯ)"}
{"url": "https://www.monitor.bg/bg/a/view/koledari-potropaha-na-portata-na-kmeta-na-simitli-184247", "text": "   Още в първите часове на Рождество Христово, коледари потропаха на портата на кмета на Симитли - Апостол Апостолов. Обиколката из града коледарите започнаха от дома на семейство Апостолови. Кметът беше първият, на който добрите орисници от ансамбъл „Веселие” му пяха „Стани Нине“ и пожелаха на него и семейството му настъпващата 2020 година да бъде  здрава, мирна и благодатна.    Три поколения мъже от фамилията Апостолови посрещнаха коледарите на връх Рождество. Дядо, баща и син - кметът Апостолов, депутатът - Стефан Апостолов и най- малкият наследник на фамилията - Апостол Апостолов. Коледарите дойдоха в дома на Апостолови, за да донесат благата вест за Рождество и да наричат за здраве, берекет, добрини и щастливи мигове.    Традицията в симитлийско е от години - със „Стани, Нине” традиционно коледарите обикалят домовете на симитличани, за да възвестяват благата вест, че Христос се роди. След дома на кмета, коледарите посетиха още много домове на Община Симитли, за да пожелаят здраве и благополучие.", "date": "2019.12.25", "title": "Коледари потропаха на портата на кмета на Симитли"}
{"url": "https://www.monitor.bg/bg/a/view/zodiite-koito-izobshto-ne-si-podhojdat-184253", "text": "Има някои знаци на зодиака които не само, че се мразят, а направо не могат да се дишат един друг. Причините за това поведение и нагласи могат да бъдат различни, но резултатът винаги е един и същ: сериозна война избухва между представители на определени знаци. Двата мощни и упорити знака на зодиака се сблъскат с главата напред. Стрелецът не се разбира с Лъва заради постоянния сблъсък на възгледи, идеи, приоритети и изисквания, които изпъкват във всеки от горните знаци на зодиака. Лъв е свикнал да бъде доминиращ във всяка ситуация, независимо дали е връзка, работа или случайна комуникация. Лъвът е свикнал първата и последна дума винаги да са негови. Стрелецът, в който войнственият дух на свобода никога не заспива, не толерира никакъв контрол, опити да бъде командван и да му дават заповеди. Той е собственият си господар и е свикнал да слуша само собственото си \"Аз\".  Топли чувства помежду им няма как да има. Ракът е тихо, спокойно, домашно създание и обича да има уютен дом и скромна вечеря, които му гарантират пълното щастие, пише jenata.blitz.bg. Той също така е емоционално напълно балансиран и рационален, за разлика от Скорпионa, чийто живот се контролира от страстите. Скорпионът не може да приеме и разбере начина на мислене и моралния кодекс на домошаря Рак, затова, когато се сблъска с него, той отчаяно се опитва да му покаже своето нещастие, непоследователност и простота. За Скорпиона е жизненоважно да се увери, че думите и действията му са имали ефект. Той, като истински представител на своя знак, ще се радва да наблюдава отровата си и бавно да убива. Но Ракът е в състояние да намери противопоставяне. Удря бавно, но сигурно. А най-доброто оръжие в ръцете му е безразличие, пълно безразличие и отхвърляне, съчетано с желязно спокойствие, което води до разсейване на Скорпиона. Бракът между Скорпион и Рак бързо се разпада поради причините, описани по-горе. Овенът не харесва тези, които са твърде бавни, а животът им се контролира от чувства. Той живее по други закони. Той е активен, а Рибата е бавна и спокойна. Овенът може да почива в шумна и весела компания след работа, а Рибата трябва да придобие сила в своето уединено място, за което, освен нея, никой не знае. Овенът е принципен, а Рибата е готова да направи компромис, ако е необходимо. Нищо не може да свърже два толкова различни знака на зодиака. Овенът със сигурност ще се опита да промени Рибата, да я нагласи така, че да отговаря на неговите вкусове и навици, а Рибата ще му отговори с протест, тъй като тя не обича никакви промени. Овен с Риба ще се превърне в безжизнено цвете, което не се полива дълго време. Девите не толерират Везните, точно както Везните не толерират Девите, които най-вече ценят човешката естественост и лекота, те се вбесяват от лъжи, лицемерие, ласкателство и не толерират \"актьори\", които слагат различни маски. Такива многостранни личности, майстори на прикриване на истински чувства и талантливи ласкатели са Везните. Представителите на този знак могат да се адаптират към условията на съвременния свят и да се променят като хамелеони. Конфликтът между тези два знака изригва, когато започнат да работят заедно. Подобен сблъсък обикновено води до сериозна враждебност. Взаимната омраза на Везните и Девата е повече от изпепеляваща. Водолеят ще се опита във всяка ситуация да постави Девата на мястото ѝ. Тези две зодии не трябва да се обвързват по никакъв начин, тъй като такава връзка постоянно ще бъде причина за конфликти и много скандали. Най-добре е тези два знака да съществуват на неутрална територия, където има трето лице. Способността за разрешаване на конфликти, намиране на компромис и отстъпки е безценно качество на Девите, но Водолеите не го признават изобщо. Не всеки е способен на това. В един свят, в който всеки от нас е индивид със собствените си плюсове и минуси, тази способност е в състояние да запази взаимното неразбирателство. Хармония помежду им е напълно изключена.", "date": "2019.12.25", "title": "Зодиите, които изобщо не си подхождат"}
{"url": "https://www.monitor.bg/bg/a/view/da-otslabnesh-sys-100-kila-misijata-vyzmojna-video-snimki-184256", "text": "Всяка Коледа започва с много усмивки и подаръци и приключва по един и същи начин – с обещание за диета. Тази максима може да потвърди и фитнес инструкторът от Русе Венцислав Генов, който за няколко години успя да научи десетки хора с проблемно тегло как да живеят без да се ограничават, но и да имат изящна фигура. „Тайната е в хранителния режим и правилните тренировки“, обяснява младият шампион по културизъм, който се гордее с успехите на своите клиенти. Според него най-неправилното е човек да реши, че „минава на диета“, да гладува известно време и след седмица да захвърли всичко и да се завърне към голямото хранене. „Хранителният режим и тренировките са начин на живот“, категоричен е Генов. Той препоръчва всеки решил да отслабне да следва три лесни правила. Първото е да открие своя инструктор, с когото да изготви персонален план за работа. „Няма универсална диета или упражнения, всеки човек е различен и изисква индивидуален подход. Затова най-грешното, което можете да направите е да се насочите към диета, избрана от интернет, без тя да е съобразена с вашето тяло“, отбелязва Генов. Вторият съвет е да мислим за новия режим като за нов начин на живот, а не като на временно положение, в което се лишаваме от радостите на живота. И последното правило е – никога не се отказвайте. Дори да кривнете от „правия път“, винаги можете да се завърнете към режима си.  ", "date": "2019.12.25", "title": "Да отслабнеш със 100 кила – мисията възможна (ВИДЕО + СНИМКИ)"}
{"url": "https://www.monitor.bg/bg/a/view/vtori-den-obsledvat-techovete-na-voda-v-rajona-na-stomana-184254", "text": "Втори ден продължава обследването на течове на вода в района на \"Стомана\" - Перник. На място пристигнаха министърът на икономиката Емил Караниколов и областният управител на Перник Емил Костадинов, предаде БНТ. Снощи в завода влязоха полицаи, прокурори, както и министрите на вътрешните работи и на икономиката, за да локализират откъде са загубите по водопреносната мрежа. След среща при премиера Бойко Борисов стана ясно, че се обследва мрежата по Клон 2, където се губят по около 90 литра на секунда. Налага се да се направят изкопи през около 150-200 м в участъка, за да се разбере дали има аварии, или става въпрос за нерегламентирано отклонение.", "date": "2019.12.25", "title": "Втори ден обследват течовете на вода в района на \"Стомана\""}
{"url": "https://www.monitor.bg/bg/a/view/skypi-djado-koleda-majnata-im-na-syrmite-184257", "text": "1.       Екскурзия до чужбина. Даже две. Не! Една екскурзия, ама околосветско пътешествие с круизен кораб… „Значиииии, остави веднага фурната! Питката ще кльопне и ще заприлича на чиния, а не на погача! Ама не ме интересува дали искаш да видиш, гад малка, дали вече се е опекла питката. И не ме интересува дали си гладен. За последните 24 часа изяде толкова храна, колкото един полк не поглъща за месец“, извиквам на един дъх аз, зарязвайки листа с поредното писмо до Дядо Коледа, което се опитвам да напиша тази година. Да, аз съм на почти 34 години и съм срамно стара да вярвам в Добрия старец, но според една приятелка писмото за нас работещите майки е по-скоро вид психотерапия. А с цялото психо около мен, аз очевидно имам нужда от терапия, която да излекува нервите, безсънието и истеричността, която вече е довела до първите бръчки около горната ми устна. (Няма да е зле да поръчам на дядката и един крем за бръчки – от тия луксозните, с хайвер, шампанско и златни нишки, хем да се омажа в лукс, хем да опъна малко змийската кожичка). Та, според моята дружка писането на писмо ще ми помогне да приоритизирам хаоса в ежедневието ми и да осъзная, че всъщност не искам да съм слаба, цицореста кукла с 1,1 м крак, която пече г*з на яхта, докато млад мускулест Аполон ме храни с грозде и сирене за 50 евро килцето. Не! Аз искам да съм бодра домакиня, която сутрин скача върху тонове играчки, живее сред купчини от неизгладени дрехи, а единствените лъчи, които я огряват, са тия от фурната, в която се пече поредното ядене за вечногладните ми мъже. „Ей, говедце! Казах ли ти да не пипаш фурната? Защо не свети? Кога я изгаси? Ама как така не знаеш? Етооооо – питката се е гътнала и прилича на тепсия. Браво бе! Аз защо се трепя от сутринта?“, виквам аз за пореден път. Докато оглеждам теленните останки от моя опит за празничен хляб, пред очите ми попада недовършеното писмо до Дядо Коледа. „Екскурзия ли? Не бе, околосветско пътуване – да се кача през януари на борда и да се върна след година. Минимум. Даже най-добре да ме върнат за бала на детето. Омръзна ми от тоя живот бееее“, пробвам да извадя малко от напрежението аз, но населението у нас не се вълнува от моите тревоги. По-скоро са заинтересувани дали след като питката стана на тухла, поне сармите ще стават за ядене. 2.       Нова къща – голяма, с няколко тераси – да си пия водката, с вдигнати нависоко крачета и да лекувам нервите си… „Не, ла*ненце, не знам дали ще станат сармите. Не ме и интересува. Баща ти да те заведе на ресторант, или в бакалията. Купете си руска салата, а за мен водка и да се свършва тая!“, почти реввам аз, вгледана в жълто-зелената бучка, която клокочи в тенджерата. Чувствам се на ръба на отчаянието. Цяла година ходя на работа, гледам детето, повече мъж съм от голяма част от правопикаещата част на планетата и пак няма един ден, в който да легна на дивана и да чета книга… Или да гледам тъпо в точка. Вместо това денят започва като на миньор – в 7 часа и със сълзи на очите. И така до късен мрак. 3.       Дядо Коледа, майната им на желанията, сармите и добрите момичета! Отивам да си сипя една водка и да погреба остатъка от празничната вечеря. И догодина няма да ти пиша, че по-зле става. Ти си мъж, редно е ти да ми пишеш пръв! Айде, и не пий докато си със шейната, че…", "date": "2019.12.25", "title": "Скъпи Дядо Коледа… майната им на сармите!"}
{"url": "https://www.monitor.bg/bg/a/view/kevin-spejsi-zapisa-oshte-edno-otkacheno-video-za-koleda-vijte-go-tuk-184245", "text": "Да честити коледните празници на хората по света, влизайки в последната си телевизионна роля се превръща в традиция за актьора Кевин Спейси. Холивудският ас, който бе отлъчен от средите през 2017 г. заради обвинения в секстормоз, записа своите пожелания в странно видео, което публикува навръх Бъдни вечер.  Клипът е с продължителност от 59 секунди, а в него Спейси играе ролята на Франк Ъндърууд от хита на Netflix - \"Къща от карти\". Въпреки това посланието му касае реални събития и от неговия живот. \"Нали не си мислехте, че ще пропусна възможността да ви пожелая Весела Коледа? Тази година беше добре, възстанових здравето си\", обяснява Спейси в странното си видео. Той казва още, че през 2020 г. ще гласува за \"повече доброта\". заключава актьорът като Ъндърууд, след което зловещата музика се засилва. Именно на това изречение обаче е посветено и името на клипа - KTWK (kill them with kindness). Припомняме, че Спейси изненада мнозина, като наруши мълчанието си и миналата година по Коледа. Тогава той отново влезе в образа на Франк Ъндърууд, а само за 24 часа посланието му беше изгледано от 4,5 милиона души.", "date": "2019.12.25", "title": "Кевин Спейси записа още едно откачено видео за Коледа (ВИЖТЕ ГО ТУК)"}
{"url": "https://www.monitor.bg/bg/a/view/chetirima-v-bolnica-zaradi-esherihija-koli-184255", "text": "Четирима души са хоспитализирани заради ешерихия коли в пернишката болница. Те са постъпили за лечение около обяд. Трима от тях са от проблемния квартал „Проучване“, където бе открита зараза във водата, пише struma.bg. Болните са от „Проучване“ и от район в близост до квартала. С температура, повръщане и разстройство са приети в Инфекциозното отделение двойка, която живее на семейни начала, един мъж и една жена. Всички са консумирали вода от чешмата. Те са поставени на лечение със системи. За случаите са уведомени РЗИ и здравното министерство.  В пернишката болница е създадена организация за поемане на пациенти, които са почувствали различни неразположения. Стриктната организация е създадена съвместно с МБАЛ „Рахила Ангелова“ и Министерството на здравеопазването. Точно на Коледа от РЗИ Перник излязоха с официално съобщение в което се твърди, че в квартал „Проучване“, където преди ден бяха открити „Ешерихия коли“ в питейната вода са започнали ремонтни дейности за отстраняване на авариите довели до влошаване на качеството на водата, предназначена за питейно – битови цели. „След отстраняване на авариите, извършване на промивка и дезинфекция на засегнатите участъци от водопроводната мрежа, ще бъде извършено пробонабиране на пийна вода, а за резултатите гражданите ще бъдат уведомени своевременно“, се казва още в съобщението на институцията.", "date": "2019.12.25", "title": "Четирима в болница заради ешерихия коли"}
{"url": "https://www.monitor.bg/bg/a/view/bylgarskata-koleda-sybra-32-mln-lv-za-17-godini-184258", "text": "За 17-та поредна година се провежда благотворителният концерт \"Българската Коледа\" под патронажа на президента Румен Радев. На сцената на Народния театър ще излязат любими български музиканти, спортисти, актьори и журналисти, за да подкрепят благородната кауза. Целта е да се осигури модерна медицинска апаратура за диагностика, лечение и рехабилитация на нуждаещите се деца.  За своите 17 години „Българската Коледа” е успяла да събере над 32 милиона лева от дарения. А само за миналата Коледа парите са близо 2 милиона и половина. С тях беше подпомогнато лечението на над 500 деца, а 20 лечебни заведения от цялата страна получиха нова техника. Празничният спектакъл започна в 20:00 часа и се излъчва в ефира на NOVA. Изданието тази година е под надслов „Да дарим бъдеще на болните деца“. Събраните средства ще отидат за апаратура от бъдещето - нови и иновативни уреди за детските клиники. Младият лекар, актьор, а отскоро и баща Наум Шопов влиза в ролята на водещ на спектакъла. „Когато имаш свое дете, нещата в съзнанието ти се променят и ставаш доста плашлив и боязлив, така че вече гледам малко по-различно на тази инициатива, на тази кауза и ми се струва все по-благородна от всякога”, заявява Наум Шопов. С изпълнения на живо на сцената ще излязат музиканти като Любо Киров, Дони и Нети, Графа и Орлин Горанов. А задачата да закрие „Българската Коледа” с песен за завръщането към вярата се пада на Люси Дяковска. „Тази вечер е много важна, защото по време на този спектакъл се случват чудеса. Вярвам, че всеки един от нас е получил нещо в своя живот, не което е било в повече, а което е било хубаво и затова поне веднъж в живота е нужно да дарим”, смята Люси Дяковска. Със специални видеообръщения и като гости на сцената към кампанията се присъединяват и част от лицата на NOVA телевизия. „Всеки ден се учим да живеем с различни хора, да им помагаме. Затова трябва да учим и нашите деца да бъдат съпричастни, да бъдат добри и да се научат да помагат”, заяви Невена Василева. През годините „Българската Коледа” не загуби, а увеличи доверието на българските зрители, казва режисьорът на тазгодишното издание - Евтим Милошев. Затова всяка година инициативата си поставя все по-високи цели. „Дарителството - да дадеш от себе си на човек, който не познаваш, е най-висшата форма на човешката същност, най-висшето проявление на човешката същност - да освободиш в себе си тази енергия за хора, които не познаваш, но се нуждаят много повече от всеки друг, това е велико”, заяви Евтим Милошев.", "date": "2019.12.25", "title": "Българската коледа събра 32 млн. лв. за 17 години"}
{"url": "https://www.monitor.bg:443/bg/a/view/godinata-na-livyrpul-obzor-184215", "text": "2019 г. със сигурност ще остане като годината на „Ливърпул“. Англичаните триумфираха в може би най-вълнуващото издание в историята на Шампионската лига. Надпреварата ще се запомни с огромен куп от емоции, голямото завръщане на „Аякс“ на европейската сцена, шокиращи обрати и не на последно място изцяло английски финал. Още елиминационната фаза предложи възхитителни обрати, завръщания, възходи и какво ли още не. „Аякс“ шокира футболна Европа още на 1/8-финалите. Холандците загубиха от „Реал“ (Мадрид) с 2:1 и логиката сочеше, че реваншът на \"Сантяго Бернабеу\" е по-скоро протоколен. Да, ама не. „Аякс“ сътвори немислимото и разгроми \"белия балет\" с 4:1 насред Мадрид и с общ резултат 5:3 продължи да мечтае. „Манчестър Юнайтед“, който поради редица причини бе без основните си футболисти, възкръсна и победи по изключително драматичен начин и дузпа в последната минута ПСЖ с 3:1 в реванша, като преди това бе загубил с 0:2. Мегазвездата Кристиано Роналдо пък изведе „Ювентус“ до велик обрат срещу „Атлетико“ (Мадрид). След 0:2 в испанската столица мнозина отписваха шансовете на „Юве“ да продължи напред, но португалецът не споделяше мнението им. Торинци разгромиха своя съперник с 3:0, като и трите попадения отбеляза Роналдо. На 1/4-финалите „Тотнъм“ мина през деветте кръга на ада и изхвърли „Манчестър Сити“ от Шампионската лига, след като завърши 3:4 в реванша на \"Етихад\" и с общ резултат 4:4 елиминира \"гражданите\" от турнира. Зрителите станаха свидетели на тотално голово зрелище, като за 21 минути бяха отбелязани пет попадения, което е нов рекорд в турнира на богатите. В епичната полуфинална битка „Ливърпул“ сътвори мегасензация, след като победи „Барселона“ с 4:0, за да се класира за финала. Британците загубиха първата среща на \"Камп Ноу\" с 0:3 и малко бяха хората, които вярваха в шансовете на тима. Всъщност, възможността на „марсисайдци“ да сътворят такова чудо бе изчислена на едва 4%. Другото последно стъпало към финала в Мадрид също не пропусна да развълнува запалянковците. Лондонският „Тотнъм“ продължи да твори история, след като елиминира „Аякс“ след победа с 3:2 като гост и общ резултат 3:3 от двете срещи. На полувремето холандците имаха комфортна преднина от 2:0, но хеттрик на Лукас Моура през втората част изстреля по най-драматичен начин \"шпорите\" до първи финал за тях в Шампионската лига. Напук на цялата емоция в елиминационната фаза, финалът между „Тотнъм“ и „Ливърпул“ (0:2) не предложи кой знае колко вълнение сред неутралните фенове. Срещата по-скоро ще се запомни с най-бързо отсъдената дузпа в такава фаза на турнира - в 23-ата секунда. „Ливърпул“ завърши годината и със спечелването на световното клубно първенство. „Мърсисайдци“ победиха на финала „Фламенго“ с 1:0 и за първи път в клубната си история спечелиха този турнир. До този момент „Ливърпул“ бе участвал в три финала, съответно през 1981, 1984 и 2005 г., но и в трите случая не беше успявал да триумфира с купата. Мениджърът Юрген Клоп се превърна в първия германец, печелил трофея след Отмар Хитцфелд, а голямата звезда на „Ливърпул“ Мохамед Салах заслужи \"Златната топка\" от световното клубно първенство за най-добър футболист в турнира. В друг изцяло английски финал „Челси\" спечели Лига Европа след победа с 4:1 срещу \"Арсенал\". За „Челси“ това е пети трофей от европейските клубни турнири и втори в Лига Европа след този през 2013-а. За „Арсенал“ пък това бе пети загубен европейски финал. В Англия „Манчестър Сити“ направи безпрецедентен \"требъл\", ставайки шампион и вдигайки двете най-ценни купи на Острова. Тимът на Пеп Гуардиола стана шампион на Висшата лига за втори пореден път. \"Гражданите\" финишираха само с точка пред големия си конкурент през тази кампания „Ливърпул“. В Испания „Барселона“ стана шампион за 26-и път. Това е осма титла за „каталунците” през последните 11 кампании. В Италия „Ювентус“ ликува с титлата за осми пореден път, а в Германия \"Байерн“ (Мюнхен) стана шампион за 7-ми пореден път. На национално ниво Португалия се превърна в първия шампион в турнира Лига на нациите. Това бе дебютното издание на новия турнир на УЕФА, който \"мореплавателите\" спечелиха след успех с 1:0 над Холандия. Бразилия за 9-и път стана шампион на Южна Америка, като това е 5-ият случай, в който го прави като домакин на турнира. Това стана факт, след като “Селесао” победи Перу с 3:1 на финала на Копа Америка 2019, игран на легендарния “Маракана”. Така тимът грабна първия си континентален трофей от 2007 г. насам. “Селесао” изостава единствено от Уругвай (15 титли) и Аржентина (14 титли). „Фламенго\" стана шампион в юбилейната 60-а Копа Либертадорес, след като надви с 2:1 \"Ривър плейт\" в невероятна драма. Минута преди края на мача бразилците изоставаха с 0:1, но с два късни гола на Габриел Барбоса стигнаха до титлата. Така \"милионерите\" не успяха да станат първият отбор след големия си съперник \"Бока хуниорс\" (2000 и 2001), който защитава трофея си. Титлата е втора в историята на \"Фламенго\" след 1981 г. Това беше и втора поява на бразилския тим на финал. \"Ривър\" остава с четири купи от надпреварата. Бразилия е втората най-успешна нация в Копа Либертадорес с 19 купи, а Аржентина има 25 . Юбилейният финал влезе в историята, като първи който се реши в една среща. Аржентинецът Лионел Меси спечели Златната топка за рекорден шести път! Нападателят на „Барселона“ вече има една повече от най-големия си конкурент в последните години Кристиано Роналдо. До този момент Меси бе вдигал най-голямото индивидуално отличие във футбола през годините 2009, 2010, 2011, 2012 и 2015. Втори в елитната класация на France Football остана защитникът на „Ливърпул“ Върджил ван Дайк. Той е един от четиримата футболисти на „червените”, които попаднаха в топ 7. На трета позиция се нареди Кристиано Роналдо, който обаче реши да не уважи бляскавата церемония в Париж. Меси стана победител и в класацията на FIFA The Best. Две награди пък отидоха за „Ливърпул“, като треньор на годината стана Юрген Клоп, а за най-добър вратар бе избран Алисон Бекер. Меган Рапино пък бе посочена като футболистка №1 през годината от FIFA.", "date": "2019.12.25", "title": "Годината на „Ливърпул“ (ОБЗОР)"}
{"url": "https://www.monitor.bg:443/bg/a/view/klub-lipa-nahrani-bedni-za-rojdestvo-184249", "text": "Навръх Рождество Христово, веднага след сутрешната литургия в храм „Свети Паисий Хилендарски“ в старозагорския квартал „Зора“ членовете на граждански клуб „Липа“ зарадваха местните жители в затруднено положение с коледни дарове. В специално опакованите пакети имаше с вино, олио, боб, ориз, леща, макарони, месни консерви, лютеница, люти чушки, вафли, лукчета, локум, шоколад и буркан мед, собствено производство на пчеларя Петър Петър.Пред предстоятеля на храма, отец Йордан Карагеоргиев членовете на неправителствената организация поеха ангажимент да подпомогнат с труд и пари поставянето на външно енергоспестяващо осветление на кварталния храмов комплекс , което ще му предаде завършеност и по-голяма сигурност. Почти по същото време от новата сцена на централния старозагорски площад над 100 коледари от различни читалища в общината отправиха по стара традиция благослови и наричания към множеството.", "date": "2019.12.25", "title": "Клуб „Липа“ нахрани бедни за Рождество"}
{"url": "https://www.monitor.bg:443/bg/a/view/spored-senzacionno-tvyrdenie-ruinite-na-dreven-jerusalim-sa-pod-varna-184240", "text": "Под днешния град Варна са руините на древния град Йерусалим – там, където е съден и разпнат Иисус.Това сензационо твърдение публикува в интернет групата „Клуб на изследователите на истинската българска история“ анонимният изследовател, представящ се като Росен баш-Майстора. „В българската история има огромни несъответсвия, но да се обясни всичко с два реда е невъзможно. Който е интелигентен, ще следи и разбере. Има големи умишлени измествания на български царе, години и събития, за да не може да се разбере истината. С българската история е извършена огромна кражба. Тези неща стават през 19 век. Например, Англия си измисля нова история, строи Стоунхендж в началото на 20 век. Израел през 19 век строи Йерусалим, за да оправдае нахлуването си в Палестина. Който иска, да намери стари снимки в интернет. Ще види, че на мястото на сегашния град там няма нищо – една крепостна стена няма, само голо село. Но да ги оставим“, коментира авторът на сензацията, цитиран от novavarna.net. „Който държи миналото, има властта и над бъдещето. Доминиращите са унищожили нашата история, преправена и лъжлива я четат децата ни. Самото място на разпъването на Христос е нависоко – в сегашния квартал „Галата“, който носи името си от племето Галате, което е разпнало Христос. Християнството се заражда в България. Първия кръстоносен поход не е да пази християнството, а за да го унищожи. Те нападат Йерусалим и го унищожават... грешни са всички години и събития, а България не е била под византиско робство… Първият нов Йерусалим се строи по късно до Константинопол на 30 км. от него имитират всичко взето от тук. Третия се строи, както казах в Израел през 19 век… Годината на разпъването на Христос  е друга… Българската история е запълнеха с преувеличени години - византийско и турско робство и много други исторически заменки и измислици... Разбирате, каква огромна кражба е направена на българската история... А истината е, че Борис наистина разпространява християнството в цяла Европа, но в други години и събития… То не му е наложено от Византия, а обратното  - Борис ги прави християни… Затова е нападнат от европейски рицарски войски, за да намалят власта и влиянието, която е придобил. Всичко е обърнато обратно от …. знаете кой,,, Има много, но не му е сега мястото… Гробницата, в която е възкръснал Иисус се намира в България. Била е малка пещера, пригодена за гробница. Оцелял е рунен надпис за Иисус, който гласи: „Тук е положен свят човек с божий произход“. Той е в тази гробница с водоравен отвор, положен е тук след разпъване на кръста. Случило се е чудо и най-долните руни, които не се виждат на тази снимка, казват, че се е въздигнал – възкръснал и гробницата е останала празна. На няколко места е изписан монограма на Исус затова, че той е бил тук. ТГробницта е била разрушена през годините, но пада част от стените на гробницата и възпоменателната стена с надписа са оцелели по чудо. Това е единственото доказателство за Исус и то е България. Никоя друга държава не може да покаже доказателство от този ранг, защото няма откъде да го вземат. Дано да съм ви бил полезен. Това ви е за Нова година...“ пише още изследователят  в сензационната си публикация.", "date": "2019.12.25", "title": "Според сензационно твърдение: Руините на древен Йерусалим са под Варна   "}
{"url": "https://www.monitor.bg:443/bg/a/view/veselin-plachkov-razkri-vyv-fejsbuk-zavryshta-li-se-kiro-hristijanina-video-snimka-184244", "text": "Един от екранните любимци на публиката - Веселин Плачков разкри дали ще се завърне в култовия сериал \"Пътят на честта\". Телевизионната поредица приключи с драматичен финал преди седмица, а феновете й вече тръпнат за нов сезон. Големият въпрос е дали ако има продължение в него ще участва героя на Плачков - Киро Християнина. Той бе разстрелян пред катедралата \"Александър Невски\", минути след като се венча за любимата си Жаки. Според феновете е възможно Киро да е жив и да е бил с бронежилетка, тъй като в последните кадри не се е виждала кръв по бялата му риза. Самият Плачков обаче е категоричен във Фейсбук - героят ми е мъртъв!", "date": "2019.12.25", "title": "Веселин Плачков разкри във Фейсбук завръща ли се Киро Християнина (ВИДЕО + СНИМКА) "}
{"url": "https://www.monitor.bg:443/bg/a/view/haskovo-shte-ima-5-novi-elektrobusa-184252", "text": "Обявената обществена поръчка е доставка на 5 електробуса, изграждане на шест зарядни станции и специален електропровод до депото на тролеите, който да поема мощността за зареждането на екологичните рейсове. Една от зарядните станции ще бъде за бързо зареждане. Петте електробуса ще допълнят двете тролейбусни линии в Хасково. Целта е да се минимализира движението на дизелови автобуси, за да стане въздухът по-чист. Кметът Станислав Дечев се надява, хасковлии да се возят в новите електробуси до 1 година, въпреки че срокът за изпълнение на проекта е 33 месеца. Другият голям приоритет на кметството е газифицирането на Хасково. Печките и котлите на твърдо гориво са основният замърсител на въздуха в Хасково.", "date": "2019.12.25", "title": "Хасково ще има 5 нови електробуса"}
{"url": "https://www.monitor.bg:443/bg/a/view/vlastta-chestiti-koleda-184243", "text": "Президентът Румен Радев и премиерът Бойко Борисов честитиха Рождество Христово на всички българи и им пожелаха здраве. \"Честито Рождество Христово! Пожелавам здраве и радост във всяко българско семейство. Нека бъдем по-добри и даряваме с топлина и усмивка хората около нас!\". Това написа държавният глава в профила си във Фейсбук. В 20 часа в Народния театър \"Иван Вазов\" той и съпругата му Десислава Радева ще присъстват на традиционния благотворителен спектакъл \"Българската Коледа\", който се провежда за 17-а поредна година. Благотворителната инициатива има за цел да подпомогне лечението на деца и да осигури високотехнологична медицинска апаратура за диагностика, лечение и рехабилитация. Премиерът Бойко Борисов също отправи своите пожелания към българите в социалните мрежи. \"Честито Рождество Христово! Днес е време да бъдем заедно с нашите близки. Нека всички да сме здрави, щастливи и с добри сърца\", написа министър-председателят. Снощи той посрещна Бъдни вечер заедно със семейството си в Банкя. Борисов сподели снимка с внуците, които бяха облечени с народни носии.", "date": "2019.12.25", "title": "Властта честити Коледа"}
{"url": "https://www.monitor.bg:443/bg/a/view/kmetyt-na-pernik-konstatirahme-mnogo-techove-na-voda-184246", "text": "\"Последните няколко дни се локализираха големите течове, които са по водопроводната мрежа. В участъка, който минава покрай индустриалната зона, се установи голям теч на питейна вода. Затова във вторник бе взето решението да започнат изкопи и с временна апаратура да се локализира мястото, откъдето изтича вода. Не може да се твърди, че става въпрос за кражба”. Това заяви в \"Здравей, България\" кметът на Перник Станислав Владимиров относно проверката в пернишкия завод \"Стомана\". Като част от мерките срещу водната криза във вторник вечерта полиция и експерти влязоха на територията на предприятието \"Стомана\". Там се търсят точните места на течовете от водопреносното трасе. Целта е да се установи дали става въпрос за авария или за нерегламентирано включване. По-рано през деня във вторник премиерът Бойко Борисов се срещна в Министерския съвет с представителите на кризисния щаб на Перник. На срещата беше решено, че трябва да се направи обследване по мрежата на Клон 2, където по моментни изследвания се губят по около 90 л/с. Няколко часа по-късно в завода влязоха багери и тежка техника. На място бяха министърът на вътрешните работи Младен Маринов и министърът на икономиката Емил Караниколов. Kметът на града допълни, че по време на празниците Перник ще бъде на облекчен воден режим. \"Перничани ще имат вода малко преди обяд до 22.00 ч.\", обясни Владимиров. Той коментира и сигналът за ешерихия коли в два от кварталите на града. \"Аварията в кв. \"Проучване\" ще бъде отстранена още в сряда. В окръжната болница всички, които имат оплаквания, ще бъдат прегледани\", поясни Станислав Владимиров. По думите му увеличениeто на водата е абсурдно и нелепо в създалата се ситуация.", "date": "2019.12.25", "title": "Кметът на Перник: Констатирахме много течове на вода"}
{"url": "https://www.monitor.bg:443/bg/a/view/danychni-razprodavat-blizo-6-tona-alkohol-184241", "text": "5932 литра алкохол и алкохолни напитки продава на търг с тайно наддаване варненската дирекция на Националната агенция за приходите. Нов собственик се търси на отнети и изоставени в полза на държавата най-различни видове напитки - водка, ракия, бренди, ром, текила, уиски, джин, ликьор, мента, мастика, коняк, вино, вермут, и др. показват данъчните описи. Алкохолните продукти се продават на 4 групи и се съхраняват в бидони в складове в Русе и Варна. 1036 лева е първоначално обявената цена, от която ще започне тайното наддаване. За участие в търга обаче се допускат само лицензирани складодържатели, притежаващи валиден лиценз за управление на данъчен склад за производство или за складиране на акцизни стоки, издаден от Агенция “Митници”. Предлаганите за възлагане чрез търг с тайно наддаване алкохолни напитки подлежат на преработка, която се извършва за  последващата им реализация, като годен краен продукт или тяхното оползотворяване по друг подходящ начин, включително и деструкция. НАП- Варна продава акцизните стоки без гаранция и без приемане на рекламация за липса на качество, тегло, мярка, брой или грешки в наименованието на стоката, нейното състояние, състав или алкохолен градус, се посочва още в офертата.", "date": "2019.12.25", "title": "Данъчни разпродават близо 6 тона алкохол"}
{"url": "https://www.monitor.bg:443/bg/a/view/us-poslanikyt-chestiti-koleda-s-bylgarska-banica-vijte-kak-gotvi-184242", "text": "С българска баница, саморъчно направена от нея, честити Коледа на Фейсбук страницата си US-посланикът Херо Мустафа. Във видеото, което е в рамките на седмичната поредица на мисията \"културен обмен\", Мустафа взема съвети от готвача Станислав Петров, при това - част от тях на български. Вижте тук видеото:", "date": "2019.12.25", "title": "US посланикът честити Коледа с българска баница (вижте как готви)"}
{"url": "https://www.monitor.bg:443/bg/a/view/otkriha-sledi-ot-masovo-izbuhvane-na-svryhnovi-183671", "text": "Телескопът VLT /Very Large Telescope/ в Чили е открил следи от много мощно звездообразуващо изригване в ядрото на Млечния път преди около един милиард години, предават световните медии. Агенцията цитира съобщение на пресслужбата на Европейската южна обсерватория. При този процес са се взривили едновременно стотици хиляди свръхнови звезди в центъра на нашата галактика. Това събитие приобщава Млечния път към първите галактики в нашата Вселена. \"Звездите в Млечния път не са се зараждали постепенно, както се считаше досега. Този изблик на активност е бил едно от най-мощните енергийни събития в цялата история на Млечния път. Тогава в неговото ядро са се обособили такива условия, които са съществували в първите галактики на Вселената, при които са възниквали стотици нови звезди всяка година.\", заяви Франсиско Ногерас-Лара, цитиран от пресслужбата на Европейската южна лаборатория. Както отбелязват астрономите, сблъсъци и сливане на галактики се наблюдават постоянно в обозримото космическо пространство. По сегашни оценки на НАСА около една четвърт от видимите галактики вече са преживели подобни \"космически ПТП\" в миналото. Вследствие на това се е получило рязко ускоряване на процеса за формиране на нови звезди. Но в първите епохи от живота на нашата Вселена честотата на подобни катаклизми може да е била много по-голяма. По думите на Ногерас-Лара дълго време се считаше, че Млечният път не е преживял подобни звездообразуващи избухвания, тъй като се е сблъсквал само с галактики-джуджета, разположени в близост. Но сега европейските астрономи доказаха, че тази представа е била грешна. Новите изводи са били направени, след като учените осъществили преброяване на звездите в центъра на галактиката с помощта на наземния телескоп VLT. От направените изследвания станало видно, че за кратък период от време са се родили в млечния път толкова много звезди, колкото през последните 8-1,5 милиарда години. Благодарение на този пик на звездообразуване в недалечното минало на галактиката тя е преживяла серия от взривове на свръхнови, чиито брой е достигнал около 100 хиляди. Точните последствия от този космически \"фойерверк\" астрофизиците все още не могат да предскажат. При все това получените данни доказват, че честотата на звездообразуването след този взрив в нашата галактика значително се забавя. Това се дължи на факта, че едновременното избухване на 100 хиляди свръхнови е загряло ядрото на Млечния път и е изхвърлил голямо количество топли газове в други части на галактиката. Така се получил \"дефицит от строителни материали\" за изграждането на нови звезди.", "date": "2019.12.25", "title": "Откриха следи от масово избухване на свръхнови"}
{"url": "https://www.monitor.bg:443/bg/a/view/chestito-rojdestvo-hristovo-184229", "text": "Екипът на \"Монитор\" Ви честити Рождество Христово! Пожелаваме Ви весели, спокойни и щастливи празници! Нека благоденствието, късметът и любовта са винаги с Вас!", "date": "2019.12.25", "title": "Честито Рождество Христово!"}
{"url": "https://www.monitor.bg:443/bg/a/view/ho-ho-ho-20-vica-za-djado-koleda-184231", "text": "ХоХоХо - едва ли има някой по света, който да не познава смеха на Добрия страец. В празничния ден дойде време да се посмеем с 20 вица за Дядо Коледа: 1. Детенце се оплаква в детската градина, че Дядо Коледа бил голяма скръндза. Децата го питат защо:  - Как защо?! Този дъртак вместо да донесе подарък е оставил кутия бонбони, които родителите ми криеха в гардероба... 2. Отива Дядо Коледа при психиатъра и казва:  - Докторе, помогнете! Не вярвам в себе си. 3. Син на мафиотски бос пише писмо до Дядо Коледа:  - Мили Дядо Коледа, ако ти е мил живота на скъпата ти майчица... 4. Четиригодишният син на програмист пита баща си:  -Тате, татеее, как Дядо Коледа носи толкова много  подаръци????  Бащата отговорил:  -С Win Zip дете мое с Win zip! 5. Иванчо пита майка си:  - Мамо, кой е моя татко?  - Дядо Коледа.  - Как така?  - Ами как? Дойде една нощ, даде подарък и повече никой не го видях. 6. Двама пияни си говорят:  - Защо дръпна брадата на Дядо Коледа?  - Исках да проверя - истинска ли е...  - И?  - Истинска се оказа, и сега и идея си нямам какво да правя с нея?! 7. Малкия Иванчо казва на баща си:  - Искам да махна от писмото до Дядо Коледа влакчето и да напиша колело!  - Вече не искаш ли влакче?  - Искам, но намерих едно в шкафа ти. 8. Детството приключва тогава, когато искаш да ти изпълни желание не Дядо Коледа, а Снежанка. 9. Дядо Коледа в детската градина пита:  - Деца, знаете ли какво ви нося?  Децата(в хор):  - КРЕДИТИ! 10. Иванчо пише писмо:  \"Скъпи Дядо Коледа, единственото което искам е твоя списък на всички момичета, които са се държали лошо.\" 11. Две блондинки си говорят: - Знаеш ли, Снежанка още ходи с дядо Мраз. - А дядо Коледа с кого ли ходи? - Как с кого бе, с Мери. - Коя Мери? - Абе Мери Кристмас, бе! 12. \"Дядо Коледа е нещастник.\" Подпис: Дядо Мраз. 13. Въпрос: Защо Дядо Коледа няма деца? Отговор: Защото топките са му на елхата. 14. Как се нарича човек, който мрази старци? Дядо Мраз. 15. В живота на мъжа има три периода: 1. Той вярва в Дядо Мраз. 2. Той не вярва в Дядо Мраз. 3. Той е Дядо Мраз. 16. \"На Коледа стават чудеса!\" – казал Дядо Коледа, надявайки се на тринадесета заплата… 17. Приемаме поръчки за Нова година. Ценоразпис: Снежанка и Дядо Коледа - 50 лв. Снежанка без Дядо Коледа - 200 лв. 18. На вратата се звъни. На прага - Дядо Коледа. Малко момченце се втурва радостно към него: - Здравей, Дядо Коледа! Донесе ли ми... - Споко, дребният! Имаш ли тирбушон? 19. В детската градина, бащата към синчето си:  – Ти вече си голям, трябва да знаеш, че никакъв Дядо Коледа не съществува, това бях аз…  – Знам, знам. Ти си и щъркела… 20. В навечерието на Коледа мъж се клатушка по улицата, носейки елхичка. Една възрастна дама го вижда и с изумление казва: - Как не ви е срам по Коледа да се напивате, а да не стоите при семейството си? - И на мен ми се иска да се прибера, но не знам как да се измъкна от тази гора?", "date": "2019.12.25", "title": "ХоХоХо - 20 вица за Дядо Коледа"}
{"url": "https://www.monitor.bg:443/bg/a/view/djado-koleda-razdade-nad-92-000-podaryka-v-sekunda-na-jivo-184230", "text": "Със скорост от над 92 000 подаръка в секунда Дядо Коледа обиколи света в празничната нощ на Бъдни вечер. За 24 часа Добрия старец успя да раздаде близо 8 млрд. подаръка и да зарадва малки и големи, покзват данните на Гугъл. Късно вечерта на 23 декември Дядо Коледа тръгна по света, за да раздава подаръци. Добрият старец напусна дома си в Арктическия кръг и се качи на шейната, за да посети очакващите го деца. Стотици хора се събраха пред официалната резиденция на Дядо Коледа в градчето Рованиеми във Финландия, за да го изпратят с коледни песни.  Малко преди да тръгне на дългия си път, старецът каза няколко думи на хората, като им пожела мирни и щастливи празници. \"Подготовката е завършена и е време да започнем да радваме хората по целия свят.  Надявам се да имате прекрасна Коледа със семейство и приятели. Не забравяйте да се огледате и да бъдете приятел на самотните\", каза Дядо Коледа.  От 1955 г. насам Северноамериканското военновъздушно-космическо командване, известно със съкращението НОРАД, следи движението му. Сайтът има близо 15 милиона уникални посетители от над 200 държави. Традицията за проследяване на Дядо Коледа започва, когато през 50-те години на миналия век магазин в Колорадо Спрингс допуска печатна грешка в телефонния номер на Северния полюс в реклама във вестник. Първото обаждане идва от малко момиче, което се свързва с директора на тогавашния НОРАД. Полковникът уверява детето, че Дядо Коледа е на път, а след като още деца се обаждат в командния център, армията добавя новата задача към своята отбранителна мисия. От десетилетия американската армия пряко следи на всеки 24 декември обиколката на Дядо Коледа. Но за първи път тази година тя получи помощ от космоса - от астронавтите на Международната космическа станция /МКС/, - за да се увери, че раздаването на подаръците на децата по света протича без проблеми, съобщи Франс прес, цитирана от БТА.  \"Получихме визуална информация, че Дядо Коледа в момента пътува над Индия\", обяви в 17.00 часа по Гринуич американският астронавт Андрю Морган във видео, заснето в безтегловност на борда на станцията. Международната космическа станция е разположена на 400 км над Земята и предоставя на астронавтите \"идеално място за наблюдение, за да следят Дядо Коледа в пътуването му около света\", заявиха представители на Северноамериканското военновъздушно-космическо командване (НОРАД). Те благодариха на полковник Морган и екипа му за това безпрецедентно сътрудничество. Събраните от от МКС и НОРАД информации позволяват да се визуализира, директно и в 3D, придвижването на белобрадия старец на сайта www.noradsanta.org, следен от над 20 милиона души всяка Коледа. На шейната си, теглена от девет елени и на която носи пълен чувал с подаръци, Дядо Коледа се намираше над Русия в 16.30 часа по Гринуич, след като зарадва децата в Австралия, Тайланд и Китай с раздадени над милиард и половина подаръци. \"Дядо Коледа излетя току-що от Северния полюс\", обяви НОРАД в 09.30 часа по Гринуич. Министерството на земеделието на САЩ заяви от своя страна в комюнике, че е разрешило влизането на елените на Дядо Коледа на американска територия след като е проверило, че са надлежно ваксинирани. Прибирането на Добрия старец у дома   ", "date": "2019.12.25", "title": "Дядо Коледа раздаде над 92 000 подаръка в секунда (НА ЖИВО)"}
{"url": "https://www.monitor.bg:443/bg/a/view/vnimanie-vjatyr-vremeto-po-koleda-184232", "text": "Казват, че по Коледа стават чудеса, може и така да е, но сняг за Коледа няма да има, казват синоптиците.   Днес ще преобладава облачно време, на места с превалявания, предимно слаби. През деня те ще са предимно от дъжд, а сняг ще вали в планините и планинските райони. Във вечерните и ранните сутрешни часове на места в Западна България и Предбалкана дъждът ще се примесва със сняг. Ще продължи да духа умерен вятър от запад-северозапад. Жълт код за опасно време за вторник е обявен за по-голямата част от страната. Според синоптиците силният вятър ще обхване 19 области от Централна и Западна България. Възможни са пориви на вятъра до 100 километра в час. Единствените области, в които вятърът няма да е толкова силен, са: Перник, Кюстендил, Смолян, Варна, Бургас, Ямбол, Шумен, Силистра и Добрич.", "date": "2019.12.25", "title": "Внимание - вятър! (ВРЕМЕТО ПО КОЛЕДА)"}
{"url": "https://www.monitor.bg:443/bg/a/view/kralica-elizabet-godinata-na-brekzit-beshe-trudna-184237", "text": "Британската кралица Елизабет Втора ще отбележи в коледното си послание, че и Великобритания, и нейното семейство са прежилели трудна година, като каже, че изминалият период е бил \"с неравности\", предаде Асошиейтед прес, цитирана от БТА. Предварително записаното послание ще бъде излъчено днес във Великобритания и Общността на нациите. То беше записано преди съпругът на кралицата - принц Филип, да постъпи в болница в Лондон като предпазна мярка. Откъси от посланието, които Бъкингамският дворец разпространи предварително, показват, че кралицата признава трудностите през изминалата година. Говорейки за нуждата от помирение и опрощение, Елизабет казва: \"Пътят, разбира се, невинаги е гладък, и на моменти тази година може да ни се е струвал твърде неравен, но малки крачки могат да донесат голяма промяна\". Кралицата най-вероятно има предвид лъкатушещия път на Обединеното кралство за напускане на Европейския съюз, както и неблагополучия в кралското семейство. Лъкатушенето доведе до продължителна политическа безизходица. От нея беше намерен изход едва по-рано този месец, когато гласоподавателите дадоха на борещите се за Брекзит консерватори достатъчно мнозинство в парламента, Проблемите на кралското семейство включваха оттеглянето на принц Андрю от обществени задължения заради катастрофалното му телевизионно интервю, в което той защити приятелството си с осъдения за сексуални престъпления Джефри Епстийн. Семейството преживя и разрив между принц Уилям и принц Хари, който замина със съпругата си Меган и малкия им син Арчи за Канада, вместо да прекара коледните празници в имението Сандрингам.", "date": "2019.12.25", "title": "Кралица Елизабет: Годината на Брекзит беше трудна"}
{"url": "https://www.monitor.bg:443/bg/a/view/koledno-chudo-bankov-obirdjija-hvyrlja-banknoti-po-ulicata-s-vyzglasi-vesela-koleda-184238", "text": "Мъж с бяла брада беше задържан по подозрение, че е ограбил банка в американския щат Колорадо и после хвърлял във въздуха банкноти с възгласи \"Весела Коледа\" към минувачите, съобщиха полицията и местните власти, цитирани от Ройтерс. 65-годишният Дейвид Уейн Оливър беше арестуван в близкото кафене \"Старбъкс\", след като в понеделник следобед ограби \"Академи банк\" в Колорадо Спрингс, по полицейски данни. Полицията каза, че заподозреният \"заплашвал да използва оръжие\" и напуснал банката с неуточнена сума пари в брой. Телевизионният канал КейКейТиВи (KKTV) съобщи, че очевидецът Дион Паскал разказал как Оливър излязъл от банката и хвърлял пари наляво и надясно. Първо започна да вади банкноти от чанта и да ги хвърля, а после започна да крещи \"Весела Коледа\", разказва очевидецът. Той каза още, че минувачи събрали част от парите и ги върнали в банката, докато Оливър отивал към \"Старбъкс\", където седнал и изглежда започнал да чака полицията да го арестува. Вестник \"Денвър пост\" цитира полицай, че все още \"хиляди долари\" не са открити и посочи, че няма данни Оливър да е използвал оръжие при обира. На снимки, направени в полицията след задържането му, се вижда, че Оливър е с прошарена коса и напълно бяла брада. Той е отведен в затвор в Ел Пасо преди насроченото му за четвъртък първо явяване в съда.", "date": "2019.12.25", "title": "Коледно чудо! Банков обирджия хвърля банкноти по улицата с възгласи \"Весела Коледа\""}
