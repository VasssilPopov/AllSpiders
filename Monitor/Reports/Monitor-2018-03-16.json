{"url": "http://www.monitor.bg/a/view/86293-%D0%A1%D1%8A%D1%81%D0%B5%D0%B4%D0%B8%D1%82%D0%B5-%D0%BD%D0%B0-%D1%83%D0%B1%D0%B8%D1%82%D0%B0%D1%82%D0%B0-%D0%B2-%D0%A2%D0%BE%D1%80%D0%BE%D0%BD%D1%82%D0%BE-%D0%9A%D1%80%D0%B0%D1%81%D0%B8-%D0%A2%D1%8F-%D0%BD%D0%B0-%D0%BC%D1%80%D0%B0%D0%B2%D0%BA%D0%B0%D1%82%D0%B0-%D0%BF%D1%8A%D1%82-%D0%BF%D1%80%D0%B0%D0%B2%D0%B5%D1%88%D0%B5/", "text": "Пловдивчани в шок, в блока й не знаеха за смъртта на жената и две от трите й деца\n                    „Тя на мравката път правеше. Много добро и отзивчиво момиче. Помагаше на майка си Иванка, взимаше я там, в Канада по шест месеца, издържаше я”, говори през сълзи Петкана Георгиева. Възрастната жена е съседка в пловдивския квартал „Кючук Париж”, където е живяла като дете убитата в провинция Онтарио пловдивчанка Красимира Пейчиновски.\n\n39-годишната пловдивчанка и синът й Рой Пейчиновски на 15 г. били убити на място от основния заподозрян за зверството Кори Фен. 13-годишната й дъщеря Веналия Пейчиновски била открита в много тежко състояние и починала по-късно в болницата, разказва какво се е случило приятелката на Красимира Ваня Димова. „Аз я сънувах снощи Краси. Сънят ми бе объркан, а около нея имаше други хора, имаше деца. Дойде в съня ми, за да ме успокои и ми каза: „Всичко ще бъде ок”, разказва Ваня.\n\nПрез 90-те години на миналия век тя и семейството на Красимира живеели врата до врата в блок в „Кючук Париж”. Ваня заминала за Канада през 1992г., а Красимира пет-шест години по-късно. И двете били част от пловдивската трупа за джаз балет, в която играели по различно време. Съдбата ги събрала отново на чужда земя и те възстановили приятелството си. Красимира била едва на 19г., когато отишла в Канада. Там изкарала курс за козметичка и започнала работа. Оженила се за македонеца Васил Пейчиновски, с когото имали три деца – две момичета и едно момче, но след време се разделили. Връзката на Красимира с Кори Фен била 2-годишна, разказа Петкана Георгиева. „Дори в най-уредените държави стават трагедии”, плачеше възрастната жена. Според приятелката на Красимира Ваня Димова истински късмет е спасил най-голямата дъщеря на Красимира от убийство. Момичето имало шофьорски курс и затова не било вкъщи. Зверството станало по обяд. Колежка на Красимира я потърсила у тях, защото пловдивчанката не отишла на работа. Отворил й окървавеният Кори. Колежката се усъмнила и повикала полиция. „Искаме промени в законите, така че жертвите на домашно насилие да бъдат защитени. Ще инициираме такава промяна в законите на Канада след този случай”, коментира Ваня Димова, която и в момента живее в Канада. \n                    ", "date": "2018.03.16", "title": "Съседите на убитата в Торонто Краси: „Тя на мравката път правеше”"}
{"url": "http://www.monitor.bg/a/view/89721-%D0%90%D0%BD%D0%B0%D0%BD%D0%B8%D0%B5%D0%B2-%D1%81-%D0%BE%D0%B7%D0%B4%D1%80%D0%B0%D0%B2%D0%B8%D1%82%D0%B5%D0%BB%D0%B5%D0%BD-%D0%BF%D0%BB%D0%B0%D0%BD-%D0%B7%D0%B0-%D0%9F%D0%B8%D1%80%D0%BE%D0%B3%D0%BE%D0%B2-%D0%B4%D0%BE-%D1%81%D0%B5%D0%B4%D0%BC%D0%B8%D1%86%D0%B0/", "text": "\n                    Нямам притеснение за проверките на прокуратурата в „Пирогов“. Това коментира здравният министър Кирил Ананиев в кулоарите на НС, а поводът досъдебното производство за безстопанственост, което държавното обвинение е започнало.\n\nАнаниев дори заяви, че следващата седмица ще влезем в „Пирогов” с конкретен оздравителен план. По думите му планът ще подобри финансовото състояние и ще оптимизира разходите и структурите в болницата\n\nАнаниев заяви още, че болницата има нужда от преструктуриране на отделенията. В момента тя има четири хирургии и четири ортопедични отделения. „Ненужни структури, ненужни началници и управленски персонал“, каза министърът.\n\nПопитан дали ще се съкращават началници на отдели, министърът призова това да не се приема като съкращаване, а оптимизиране на отделенията. Според него това означавало по- малко административни разходи и повече разходи за лечение.\n                    ", "date": "2018.03.16", "title": "Ананиев с оздравителен план за „Пирогов” до седмица"}
{"url": "http://www.monitor.bg/a/view/2769-%D0%98%D0%B7%D0%BF%D0%B8%D1%82%D1%8A%D1%82-%D0%BF%D0%BE-%D0%B1%D1%8A%D0%BB%D0%B3%D0%B0%D1%80%D1%81%D0%BA%D0%B8-%D0%B8-%D0%BB%D0%B8%D1%82%D0%B5%D1%80%D0%B0%D1%82%D1%83%D1%80%D0%B0-%D0%B2-%D0%A1%D0%A3-%D1%89%D0%B5-%D0%B5-%D0%BD%D0%B0-18-%D0%BC%D0%B0%D1%80%D1%82/", "text": "\n                    Изпитът по български език и литература за кандидат-студенти от предварителната сесия ще се състои на 18 март от 9.00 часа в Софийския университет \"Св.Климент Охридски\".\n\nКандидатстудентският изпит по български език и литература проверява и оценява знанията и уменията, като резултат от обучението по български език и литература в средното училище. Изпитът ще изисква от кандидатите да приложат четене с разбиране на текст, включващо извличане на информация, извеждане на преки и непреки заключения, тълкуване и обобщаване; владеене на основните граматични, правописни и пунктуационни норми; редактиране на текст, създаване на аргументативен тип текст /есе/.\n\nИзпитът се състои от две части: тест с 50 въпроса /70 точки, като 1/3 от точките са за въпросите по литература/ и задача за изграждането на аргументативен тип текст по даден проблем - есе /30 точки/. Максималният брой точки е 100.\n\nСъздаването на аргументативен текст по даден проблем - есе, е задължителен компонент от изпита, което означава, че при отказ от писането на есе точки няма да се присъждат, въпреки че кандидатът може да е дал верни отговори на задачи от теста. Темата на есето може да бъде върху твърдение/сентенция от литературен или нелитературен източник. Текстът трябва да е в обем до 3 страници.\n\nТестът включва въпроси както от затворен, така и от отворен тип. Тестовите задачи по литература и част от задачите по български език са формулирани на базата на откъси от текстове. Въпросите, проверяващи литературните компетентности на кандидатите, са базирани върху откъси както от текстове, включени в програмата по български език и литература за задължителна подготовка за 11-и и 12-и клас, така и от текстове, невключени в учебната програма. Въпросите върху откъс от неизучавано произведение са формулирани така, че отговорите им да не изискват познаване на целия текст.\n\nПо-малка част от въпросите, свързани с литературни компетентности, изискват фактологически знания /разпознаване на авторство, заглавие и т.н/, а по-голямата част от тази група въпроси предполага умения за четене на художествен текст - обяснение на мотивацията на героите, тълкуване на функцията на използваните изразни средства, коментар върху структурни особености на текста.\n\nПродължителността на изпита е четири часа.\n                    ", "date": "2018.03.16", "title": "Изпитът по български и литература в СУ ще е на 18 март"}
{"url": "http://www.monitor.bg/a/view/79289-%D0%A0%D1%8F%D0%B4%D0%BA%D0%BE-%D1%81%D1%80%D0%B5%D1%89%D0%B0%D0%BD-%D0%BF%D0%B0%D1%80%D0%B0%D0%B7%D0%B8%D1%82-%D1%80%D0%B0%D0%B7%D0%B1%D0%BE%D0%BB%D1%8F-%D1%80%D0%BE%D0%BC-%D0%BE%D1%82-%D0%9F%D0%B5%D1%89%D0%B5%D1%80%D0%B0/", "text": "\n                    Рядкото срещаното заболяване трихоцефалоза, което се причинява от паразита космоглав, е установено при болен пациент от ромската махала в град Пещера. Случаят е бил диагностициран през отминалата седмица от 5 до 11 март, съобщиха от пазарджишката Регионална здравна инспекция, които са докладвали за него в Националния център по обществено здраве и анализи,. Пациентът е бил приет със стомашни оплаквания, главоболие и виене на свят в болнично заведение и след взетите проби за наличие на паразити е било открито заболяването трихоцефалоза, което е рядко срещано у нас. То протича с болка в корема, безапетитие или извратен вкус, главоболие, световъртеж и анемия. При масивна инвазия настъпва голямо изтощение. Паразитът нерядко предизвиква възпаление на апендикса и сляпото черво (апендисит).Космоглавът е паразит за човека и човекоподобните маймуни. Той паразитира в сляпото черво, по-рядко се среща в дебелото черво, а при масивна инвазия може да се установи и в долните части на тънкото черво.Лечението се провежда от лекар-специалист. Профилактиката се състои в поддържане на висока лична и битова хигиена и обезпаразитяване на здравите хелминтоносители. Профилактична мярка е и грижливото миене на плодовете и зеленчуците преди консумация.\n\n \n\n \n\n \n                    ", "date": "2018.03.16", "title": "Рядко срещан паразит разболя ром от Пещера"}
{"url": "http://www.monitor.bg/a/view/21792-%D0%97%D0%B0%D1%82%D0%B2%D0%B0%D1%80%D1%8F%D1%82-%D1%87%D0%B0%D1%81%D1%82-%D0%BE%D1%82-%D1%85%D0%BE%D1%82%D0%B5%D0%BB%D0%B0-%D0%BD%D0%B0-%D1%83%D0%B6%D0%B0%D1%81%D0%B8%D1%82%D0%B5-%D0%B2-%D0%A7%D0%B8%D1%84%D0%BB%D0%B8%D0%BA%D0%B0/", "text": "\n                    Затварят част от „хотела на ужасите“ в село Чифлика. Това заяви министъра на туризма Николина Ангелкова в кулоарите на НС.  След тв репортаж стана ясно, че комплексът е три звезди, но условията в него са повече от мизерни.\n\nАнгелкова обясни, че са постъпили сигнали за неприемливите условия за настаняване в „Чифлика“. Така се стига до спешна проверка преди два дни, която установила, че обектът не трябва въобще да функционира като хотел.\n\nПолучихме и сигнали от родители, които са записали децата си за зелено училище там. Това е абсолютно недопустимо, хотелът не отговаря на изискванията за нормално пребиваване, нито пък за зелено училище на деца\", каза тя.\n\nПо препоръки на РЗИ още днес ще бъде затворен първият етаж от комплекса.\nМинистерството очаква Комисията за защита на потребителите да я сезира и да предостави всички документи за нарушения, за да започне процедурата по отнемането на категоризацията му. \"Изискали сме от Димитър Маргаритов да сезира процедурата и да отнемем незабавно категоризацията. Това ще се случи в рамките на 3-4 дни\", допълни Ангелкова. КЗП е съставила 12 акта за 10 000 лева глоба.\n\nПрез 2015 година хотелът дои поискал да увеличи звездите си от три на четири, но тогава му е било отказано. По думите й той мястото за настаняване използват неправомерно и думата \"спа\" в името си, а няма сертификат за това по наредбата.\n\nТя припомни готвените промени в Закона за за туризма, които предвиждат създаването на т.нар „туристически инспекторат“. Така на практика няма да се чака друг орган, за да се започне процедура по отнемане на категоризацията на хотелите. \n                    ", "date": "2018.03.16", "title": "Затварят част от „хотела на ужасите“ в Чифлика"}
{"url": "http://www.monitor.bg/a/view/86762-%D0%9D%D0%B0%D0%B5%D1%82-%D0%B7%D0%B0-%D0%BC%D1%83%D0%BB%D0%B5-%D0%B2%D1%8A%D1%80%D0%BD%D0%B0-800-%D0%BB%D0%B2/", "text": "\n                     \n\n \n\n \n\n38-годишен водач на такси ,  привлечен от телефонни мошеници за „муле“ върна доброволно 800 лв, които му били подхвърлени от възрастна жена. При получаването на банкнотите, които били поставени в томче със стихове и към тях имало прикрепена бележка с описание на серийните номера заралията се усетил, че е въвлечен в измамническа схема и минути по-късно сам отишъл в Първо РУ „Полиция“ , за да предаде парите.\n\nВ хода на образуваното досъдебно производство криминалистите стигнали да жертвата:87 – годишна местна жителка, която разказала че към 9,00 часа на 15 март на домашния й телефон позвънил непознат, който започнал да я ругае и плаши с подпалване на жилището й.\n\nСлед него се обадил друг мъж, който се представил за служител на полицията и поискал да окаже съдействие за задържане на лицата, който я тормозят. Изплашената баба хвърлила през терасата на жилището си книгата с парите и зачакала нови „полицейски“ указания.\n\nСъщият ден отново в Първо РУ е постъпила жалба от 72-годишна старозагорка, която съобщила, че на 14 март е „изгоряла“ с 4 000 лв. Банкнотите били оставане в плик на перваза до входа на кооперацията й, след като спрямо нея била приложената класическата схема „Дай пари на МВР!“.\n                    ", "date": "2018.03.16", "title": "Нает за „муле“ върна 800 лв    "}
{"url": "http://www.monitor.bg/a/view/18622-%D0%91%D0%BE%D0%B9-%D0%B2-%D1%88%D0%BA%D0%BE%D0%BB%D1%81%D0%BA%D0%B8-%D0%B4%D0%B2%D0%BE%D1%80-%D0%BF%D1%80%D0%B0%D1%82%D0%B8-13%D0%B3%D0%BE%D0%B4%D0%B8%D1%88%D0%B5%D0%BD-%D0%B2-%D0%B1%D0%BE%D0%BB%D0%BD%D0%B8%D1%86%D0%B0%D1%82%D0%B0/", "text": "\n                        \n\n \n\n13-годишен хлапак е приет в болницата след сбиване в училищен двор-Инцидентът е станал около 18,30 часа на 15 март в района на основно училище „Христо Смирненски“ на централната градска улица „Търговска“. Сигналът за сбиването е постъпил в дежурната част на РУ „Полиция“ – Ямбол след като пострадалото дете е потърсило помощ в ЦСМП-, откъдето го пренасочили за хоспитализиране в местната МБАЛ. При проверка на сигнала униформените установили , че на двора на школото жертвата е била ударена няколко пъти с юмруци от по-голямо с 2 години момче, при което малчуганът е паднал на земята и си е сцепил устните. При вида на шурналата кръв побойникът побързал да изчезне от полесражението. Сбиването е станало след учебните занятия, пострадалият е бил откаран от свидетели на случилото се в центъра за спешна и неотложна медицинска помощ. От ОД на МВР на следващия ден уточниха, че нанесената телесна повреда е лека, извършителят е установен и с него ще разговарят експертите от детската педагогическа стая. Тепърва ще се изясняват причините за сбиването, няма данни пострадалият да е бил изнудван за пари от баткото. Малко по-рано ямболските полицаи са реагирали на още два сигнала за сбивания в града и село Казарево при които са пострадали 36-годишен мъж и 22 годишна жена от ромски произход.\n\nОбразувани са досъдебни производства, сбиването в селото е било заради съмнения, че младата ромка имала твърде интимни отношения със съпруга на една от побойничките.\n                    ", "date": "2018.03.16", "title": "  Бой в школски двор прати 13-годишен в болницата  "}
{"url": "http://www.monitor.bg/a/view/65571-%D0%98%D0%BD%D1%81%D0%BF%D0%B5%D0%BA%D1%82%D0%BE%D1%80%D0%B8-%D0%BE%D1%82-%D0%B7%D0%B4%D1%80%D0%B0%D0%B2%D0%BD%D0%B8%D1%8F-%D0%94%D0%90%D0%9D%D0%A1-%D0%BF%D0%BE%D0%B4%D0%BC%D0%B5%D0%BD%D1%8F%D1%82-%D0%B4%D0%B0%D0%BD%D0%BD%D0%B8-%D0%BE%D1%82-%D0%BF%D1%80%D0%BE%D0%B2%D0%B5%D1%80%D0%BA%D0%B8/", "text": "От Медицинския одит отказаха коментар\n                    Инспектори от здравния ДАНС подменят данни от проверки. В Изпълнителна агенция „Медицински одит“ (ИАМО) върху служителите се упражнява натиск да мълчат. Това твърди в свой сигнал до Инспектората на Министерския съвет, подаден и до Инспектората на здравното министерство, вече бившият главен секретар на изпълнителната агенция Димитър Евлогиев. Той потвърди думите си и пред „Монитор“.Сигналът е подаден на 21 декември 2017 година, когато Евлогиев вече е бил в оставка от поста, но е уточнил, че е подготвил данните, докато все още е бил главен секретар на агенцията. Той самият заявява, че именно заради подобен натиск бил напуснал агенцията. Потърсени за коментар на обвиненията на Евлогиев, от ИАМО отказаха такъв, макар въпросите към тях да бяха зададени преди повече от седмица. В сряда от агенцията се пробваха да отложат отговорите, като пратиха писмо, че въпросите трябвало да бъдат зададени по Закона за достъп до обществена информация, макар вече да бяха минали 7 дни от първоначалното запитване. Часове преди редакционното приключване на броя на вестник „Монитор“ в четвъртък беше обещан коментар, но в последния момент беше отказан.В същото време в сигнала на бившия главсек са дадени изключително смущаващи данни. Един от случаите, описани от него, е с раждане, при което бебето почива още в утробата на майката. До трагедията се стигнало, защото в лечебното заведение не е имало анестезиолог и акушерка. Случаят според сигнала се разиграва в Университетската болница „Д-р Стоян Киркович“ в Стара Загора. Бременната е приета за планирано раждане. Оказва се, че тоновете на детето започват да затихват. Вместо да пристъпят към цезарово сечение и да го спасят, тъй като е увито с пъпна връв, след 30 минути търсят с линейка анестезиолог и акушерка. Оказва се, че такива в лечебното заведение няма, въпреки че в документацията е записано, че болницата разполага с 24-часово обезпечаване на дейността с наличен персонал. Медиците са закарани в болницата след около 45 минути, детето е извадено мъртво. Родителите подават сигнал по случая в ИАМО. Назначената проверка установява нарушение на медицинския стандарт по „Акушерство и гинекология“. Директорът на болницата възразява. Трима от ИАМО и външен консултант отхвърлят възраженията му. Въпреки това директорът на „Медицински одит“ проф. Златица Петрова пише върху документацията „резолюция – писмо по маловажност“. „По смисъла на Закона за административните нарушения и наказания това означава да бъде прекратено дадено производство“, пояснява в сигнала си Евлогиев, според когото са подменени резултати и от проверката в болницата „Д-р Никола Василев“ в Кюстендил. Оказва се, че там вместо в болничната аптека консумативите и имплантите за операции се изписват чрез частна дрогерия.„Многократните опити за изготвяне на доклад завършват с уж объркване на ръководителя на екипа проверяващи, съдържанието му се подменя“, обяснява Евлогиев. Според сигнала му се наложило проверяващ да подпише всяка страница на констатациите от проверката, но въпреки това докладът пак бил подменен.Според Димитър Eвлогиев натискът за подмяна на документация принуждава специалисти да напускат от ИАМО. На тяхно място пък били назначавани хора без необходимата квалификация.Екипът на „Монитор“ потърси за информация и Министерството на здравеопазването с въпрос дали е назначена проверка на сигнала, подаден от Евлогиев. До редакционното приключване на броя на вестникът в четвъртък обаче отговор и от там нямаше, както и на въпроса колко сигнала за липсващи специалисти в болници са постъпили за година.\n\n\n                    ", "date": "2018.03.16", "title": "Инспектори от здравния ДАНС подменят данни от проверки"}
{"url": "http://www.monitor.bg/a/view/31370-%D0%A1%D0%90%D0%A9-%D1%83%D0%B4%D0%B2%D0%BE%D0%B8%D1%85%D0%B0-%D0%B8%D0%B7%D0%BD%D0%BE%D1%81%D0%B0-%D1%81%D0%B8-%D0%BD%D0%B0-%D0%BF%D0%B5%D1%82%D1%80%D0%BE%D0%BB/", "text": "\n                    Петролният експорт на САЩ през миналата година почти се е удвоил до 1,1 млн. барела на денонощие, сочи информация на Управлението за енергийна информация (EIA), цитирана от Reuters.\n\nЯнките са успели да увеличат и страните, където продават нефта си и петролните си деривати за година от 27 на 37. Основен вносител на американски петрол е Канада, но делът й в износа на САЩ е намалял над 2 пъти от 61% на 29 на сто, показва статистиката на EIA. На второ място в нефтената експортна листа на щатите е Китай с дял от една пета.\n\nБумът на американския износ се дължи на поскъпването на петрола и падането от 2015 г. на забраната САЩ да продават зад гранича суров петрол. Делът на суровината в износа на въглеводороди от щатите през миналата година досдтигна 18%.\n\nВ обзора си за март от EIA прогнозира производството на нефт в САЩ в последното тримесечие на 2018 г. да се увеличат до 11,17 млн. барела на денонощие.\n                    ", "date": "2018.03.16", "title": "САЩ удвоиха износа си на петрол"}
{"url": "http://www.monitor.bg/a/view/30611-90%D0%B3%D0%BE%D0%B4%D0%B8%D1%88%D0%BD%D0%B0-%D0%BF%D0%BE%D1%87%D0%B8%D0%BD%D0%B0-%D1%81%D0%BB%D0%B5%D0%B4-%D0%BD%D0%B0%D1%85%D0%B0%D0%BF%D0%B2%D0%B0%D0%BD%D0%B5-%D0%BE%D1%82-%D0%BF%D0%B5%D1%81-%D0%B2-%D0%91%D0%B5%D1%80%D0%BA%D0%BE%D0%B2%D0%B8%D1%86%D0%B0/", "text": "\n                    Възрастна жена от Берковица е починала часове, след като била нападната и нахапана от бездомно куче. Баба Йордана е открита в безпомощно състояние в сряда сутринта около 9,30 часа на улица „Генерал Столетов” на метри от дома си, съобщиха от полицията. 92-годишна жена била потънала в кръв и в безсъзнание. По време на рентгенография в берковската болница тя получила инфаркт и издъхнала часове по-късно в реанимацията на болницата в Монтана, където била транспортирана по спешност.Съседи на бабата разказват, че най-вероятно е излязла да изхвърли боклук в близкия контейнер. С нея вървяло и домашното й куче. Жена от близка къща забелязала голямо черно бездомно псе да приближава към възрастната жена. После чула лая на кученцето на бабата и забелязала, че то преследва големият скитащ пес. Малко по-късно съседи открили баба Йордана окървавена на тротоара.Подали сигнал на 112 и на мястото е изпратен медицински екип и полиция. Възрастната жена е транспортирана в местната болница, където докторите открили разкъсни рани на десния глезен и лявото ухо. На лекарите бабата казала, че няма никакъв спомен какво й се е случило. По време на рентгеновото изследване получила инфаркт и по спешност е транспортирана до болницата в Монтана, където през нощта срещу четвъртък е издъхнала.Полицията в Берковица продължава разпитите на живеещите в близост до мястото на трагедията. Хора от района съобщили на полицаите, че често там скитат бездомни кучета.В Берковица проблемът със скитащите кучета не само не се разрешава, а се задълбочава, твърдят хората. Псетата обикалят на глутници улиците и парковете на града. Млада жена разказва, че била преследвана от агресивно куче с пяна по муцуната. Ветеринари смятат, че това четириного трябва да бъде открито максимално бързо, тъй като е възможно да е болно и много опасно за хората.\n\n\n                    ", "date": "2018.03.16", "title": "90-годишна почина след нахапване от пес в Берковица"}
{"url": "http://www.monitor.bg/a/view/37214-170-000-%D1%87%D1%83%D0%B6%D0%B4%D0%B5%D0%BD%D1%86%D0%B8-%D0%B8%D0%B4%D0%B2%D0%B0%D1%82-%D1%83-%D0%BD%D0%B0%D1%81-%D0%B7%D0%B0-%D0%92%D0%B5%D0%BB%D0%B8%D0%BA%D0%B4%D0%B5%D0%BD/", "text": "Отчитаме 30% ръст в записванията за летния туристически сезон   * Скъпите чадъри и шезлонги правят хотелите ни неконкурентоспособни\n                    \n\n- Анализите ни сочат, че около 280 000 българи ще пътуват в страната, а 50 000 ще прекарат празниците в чужбина. Около 170 000 чужденци пък ще посетят България през тези почивни дни.\n\n\n\n- Най-много сънародници ще посетят Гърция - 30 000. В Македония пък ще почиват около 3000 българи, в Сърбия и Румъния - по около 5000. Останалите ще пътуват в страни от ЕС.\n\n\n\n- Да, защото има тържествени служби. Много хора пътуват до Солун или до Атина.\n\n\n\n- 195 лева за три дни струва най-евтиният пакет. Но средната цена, която българите харчат в чужбина, е около 495 лева.\n\n\n\n- Понеже тази година Великден е по-рано, още в началото на април, все още с пълна сила работят зимните курорти. Затова и много чужденци ще предпочетат да почиват там за празниците. Друга част от тях ще изберат балнео-, спа и уелнес, където има топли минерални води или с лечебни соли. Тогава най-предпочитани дестинации са Велинград, Вършец, Кюстендил, Сандански, както и морските ни курорти. На морето ще работят около 40 хотела, и то главно заради румънските туристи. Също така предпочитани са местата, свързани с поклоннически туризъм, като Бачковския манастир, Света гора, Рилския манастир и др.\n\n\n\n- Да, те ще са най-многобройни по Северното Черноморие, следвани от гърците. Също така ще имаме и 20 000 туристи от други европейски страни, които пък ще предпочетат София, Варна и Бургас заради нискотарифните авиокомпании.\n\n\n\n- Най-търсените пакети са всъщност двудневните. Румънците също много ги използват. Нощувката е от 45 лева на човек и стига до 122 лева.\n\n\n\n- Общо взето, приключва добре, с ръст главно по отношение на туризма в градска историческа среда. Имаше повече пътувания заради нискотарифните авиокомпании. Данните сочат, че около 200 000 туристи са посетили зимните ни курорти заради ски и сноуборд. Има спад с 30% в началото на януари заради липсата на сняг. Но иначе туризмът като цяло бележи ръст от 17%, но това е на база на бума на културния туризъм и посещенията заради европейското председателство. То генерира 20 000 допълнителни пътувания от началото на годината.\n\n\n\n- Що се отнася до зимните курорти, посетителите са най вече от близките дестинации - Гърция, Македония, Сърбия и Румъния, както и от скандинавските страни. Но както споменах, имаше стагнация в началото на годината заради топлото време.\n\n\n\n- Като интерес засега върви с 30% ръст в записванията. Очакваме те да се реализират. Тук трябва да кажа, че изложението в Германия имаше изключителен успех. Трябва обаче да отчетем огромната заявка, която прави Турция тази година, тя излезе с много добър продукт по отношение на черноморското крайбрежие. Така че лятото се очертава да имаме много сериозен конкурент в лицето на Турция. Предишните години печелихме заради това, че имаше отлив на туристи от тази страна заради геополитическата обстановка. Но сега тя се завръща на пазара с нова сила и с много добри оферти - нови летища, нови хотели.\n\n\n\n- Общо взето, се движат в рамките на нормалното. Затова казвам, че има завишен интерес. Очакваме да бъдат реализирани. Основните пазари са немският, руският, също така английският и скандинавският.\n\n\n\n- Така е. Притесненията ми са, че това е неконкурентна политика. На фона на очаквания силен сезон в Турция не мисля, че това е добър подход от наша страна. Трябва да се научим как да се рекламираме.\n\n\n\n- Около 3400 са кадрите от чужбина при 3400 заети в индустрията. Сами виждате, че наемането на работна ръка от чужбина не е решение на проблема.\n\n\n\n- Много е важно да има консолидация на бранша, единна ценова политика по отношение на качеството на предлагане на българския продукт и увеличаване на конкурентоспособността, като това минава и през безплатни чадъри и шезлонги. Това важи особено за хотелите на първа линия. В противен случай се получава ефектът на доминото - падане на цените, ниски заплати и липса на кадри.\n\n\n\n- У нас се предлага ол инклузив от 1958 година. А всички туристи, които посещаваха страната ни до 1986 година, бяха на пълен пансион. Сега има достатъчно голям избор от ресторанти и заведения, но в същото време за големи групи е икономически по-изгодно да използват услугата ол инклузив.\n\n\n\n- Да, абсолютно. Туристите, които ще посетят страната ни в края на март или април, няма да са тук заради морските ни курорти, а заради културен туризъм. Това ще го наблюдаваме като феномен, както беше и през есента. Това се превръща в устойчива тенденция.\n\n \n\n\n \n\n\n\n\n\n\n \n\n \n                    ", "date": "2018.03.16", "title": "170 000 чужденци идват у нас за Великден"}
{"url": "http://www.monitor.bg/a/view/72388-%D0%9D%D0%B0%D0%B4-40-%D1%80%D0%B0%D0%BD%D0%B5%D0%BD%D0%B8-%D0%BF%D1%80%D0%B8-%D0%B2%D0%BB%D0%B0%D0%BA%D0%BE%D0%B2%D0%B0-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%B2-%D0%9A%D1%8C%D0%BE%D0%BB%D0%BD/", "text": "\n                    По първоначални данни на полицията един от пострадалите при инцидента е в тежко състояние, докато по-голямата част от останалите имат леки наранявания.Движението в района на катастрофата е блокиран за движение и в двете посоки. Засегнатите пътници са прехвърлени на специално изпратени автобуси.Според разследващите 55-годишният водач на единия от трамваите е насочил машината неправомерно към другата, която щяла тъкмо да спира. Взети са проби за алкохол. \n\n\n                    ", "date": "2018.03.16", "title": "Над 40 ранени при катастрофа в Кьолн"}
{"url": "http://www.monitor.bg/a/view/68353-%D0%94%D0%B0%D0%BD%D0%B8-%D0%91%D0%BE%D0%B9%D0%BB-%D0%BA%D1%80%D0%BE%D0%B8-%D1%81%D1%86%D0%B5%D0%BD%D0%B0%D1%80%D0%B8%D0%B9-%D0%B7%D0%B0-007/", "text": "\n                    Носителят на „Оскар“ за ружисурата на „Беднякът милионер“ Дани Бойл разкри, че е започнал работа по сценария на новия филм за Джеймс Бонд. За проекта той е обединил сили с Джон Ходж, с когото си сътрудничиха и по двата филма под щампата на „Трейнспотинг“ (във втория с участие се разписа и българската актриса Анжела Недялкова – б.а.).\n\nДетайли около сюжета на новото заглавие за Агент 007 все още се пазят в тайна. Макар все още да не е потвърдено, очаква се Бойл да застане и на режисьорското столче за лентата. Освен всичко, той ще работи по филма и от позицията на продуцент.\n\n25-ия филм за Бонд ще бележи края на превъплъщението на Даниел Крей в знаменитата роля. Звездата многократно каза, че е уморен от образа, но оттеглянето му бе отложено. Каква е причината за това обаче, така и не стана ясно.\n\nПремиерата на новото заглавие за 007 е заложена за 8 ноември 2019 г.\n                    ", "date": "2018.03.16", "title": "Дани Бойл крои сценарий за 007"}
{"url": "http://www.monitor.bg/a/view/16126-%D0%9C%D0%B0%D1%80%D0%B3%D0%B8-%D0%A5%D1%80%D0%B0%D0%BD%D0%BE%D0%B2%D0%B0-%D1%81%D1%8A%D0%B2%D0%B5%D1%82%D0%B2%D0%B0-%D0%A1%D0%BE%D1%84%D0%BA%D0%B0-%D0%B7%D0%B0-%D0%9A%D0%B0%D1%82%D0%BE-%D0%B4%D0%B2%D0%B5-%D0%BA%D0%B0%D0%BF%D0%BA%D0%B8-%D0%B2%D0%BE%D0%B4%D0%B0/", "text": "\n                    Естрадната икона Маргарита Хранова подава ръка на Софи Маринова за следващото й превъплъщение в шоуто „Като две капки вода“. Ромската перла ще трябва да влезе в образа именно на своята колежка, като за целта получава ценни съвети от първоизточника. За лайва на предаването в понеделник пък Хранова набляга на танците. „Упражнявам се сериозно с балета“, обяснява изпълнителката на „С любов“, която ще забие токче на сцената в образа на Дженифър Лопес.\n\nМеждувременно „яката дупара“ на родния поп Гери-Никол учи акцент от Бронкс. В понеделник вечер тя ще излезе пред публиката на „Като две капки вода“ като американската рапърка Cardi B. „Тя е един от изпълнителите, които ме вдъхновяват. Наистина се зарадвах, че тя ми се падна като моя следваща задача, но това не означава,че ще ми бъде лесно, напротив. Моят и нейният тембър са доста различни. Тя е от Бронкс и акцента, с който говори и пее е специфичен, също така има лек говорен дефект“, обяснява младата звезда.\n\nВ рамките на четвъртият лайф на предаването Константин ще влезе в кожата на гръцката звезда Василис Карас, Златка ще бъде Мадона, Славин ще влезе в образа на Кристина Агилера, Иван Юруков ще се превърне в Кристиан Костов, а Боби ще се превърне в истински вихър с Джеймс Браун.\n                    ", "date": "2018.03.16", "title": "Марги Хранова съветва Софка за „Като две капки вода“"}
{"url": "http://www.monitor.bg/a/view/59200-%D0%A3%D0%95%D0%A4%D0%90-%D1%80%D0%B0%D0%B7%D0%B4%D0%B0%D0%BB%D0%B0-13-%D0%BE%D1%82-%D0%B1%D0%B8%D0%BB%D0%B5%D1%82%D0%B8%D1%82%D0%B5-%D0%B7%D0%B0-%D1%84%D0%B8%D0%BD%D0%B0%D0%BB%D0%B0-%D0%B2-%D0%9A%D0%B8%D0%B5%D0%B2/", "text": "\n                    Спонсори, представителни лица и корпоративни партньори на Европейската футболна асоциация УЕФА са получили близо 1/3 от 63-те хиляди билета за тазгодишния финал на Шампионската лига в Киев. Това прави едва 40 700 билета на разположение за продажба на фенове, но и те са разделени в няколко категории и достъпът за масовия зрител е ограничен. \"Оставащите билети (22 300) са предоставени на местния организационен комитет, УЕФА и държавни асоциации, медии и други\", заявиха от централата. Финалистите ще получат 17 хиляди билета, а други 6700 са предвидени за продажба на сайта на УЕФА за желаещи от целия свят. Цените варират от 70 до 450 евро. Мачът е на 26 май.\n\n\n                    ", "date": "2018.03.16", "title": "УЕФА раздала 1/3 от билетите за финала в Киев"}
{"url": "http://www.monitor.bg/a/view/51510-%D0%A1%D1%8A%D0%B4%D0%B8%D1%8F-%D0%B7%D0%B0%D0%BA%D0%BE%D0%BF%D0%B0-%D0%9C%D0%B8%D0%BB%D0%B0%D0%BD-%D0%92%D0%B5%D0%BD%D0%B3%D0%B5%D1%80-%D1%81%D0%B5-%D0%BF%D1%80%D0%B0%D0%B2%D0%B8-%D0%BD%D0%B0-%D1%80%D0%B0%D0%B7%D1%81%D0%B5%D1%8F%D0%BD/", "text": "\n                    „Арсенал“ елиминира „Милан“ след победа с 3:1 на „Емирейтс“ в реванша от 1/8-финалите, а в първата среща „топчиите“ бяха спечелили с 2:0. Хакан Чалханоглу в 36-ата минута даде аванс на „Милан“ в резултата, но три минути по-късно Дани Уелбек изравни от много спорна дузпа. Гранит Джака направи резултата 2:1 след груба грешка на вратаря Джанлуиджи Донарума, а Уелбек бе точен за 3:1 в 86-ата минута. Срещата ще се запомни и с противоречивото съдийство на Йонас Ериксон, който подпря през първото полувреме домакините с дузпа, а веднага след това не посочи бялата точка пред вратата на лондончани, въпреки че имаше основания да го стори.„Горд съм от моите играчи. Отборът е млад и тепърва ще расте. Няма какво да коментирам съдията, нека всеки сам да преценява“, коментира треньорът на „Милан“ Дженаро Гатузо. Голмайсторът Чалханоглу обаче не бе толкова дипломатичен и изригна със „Съдията е играч на мача, никога няма да го забравя и да му простя“. Мениджърът на „Арсенал“ Арсен Венгер пък се направи на разсеян. „Не мога да коментирам спорните отсъждания на съдията, не видях добре. Ще изгледам на видеозапис ситуациите, но не мисля, че Уелбек е симулирал, той е добро момче“, завърши френският специалист.\n\n\n                    ", "date": "2018.03.16", "title": "Съдия закопа „Милан“, Венгер се прави на разсеян"}
{"url": "http://www.monitor.bg/a/view/40090-8-%D0%BF%D0%BE%D0%BB%D0%B8%D1%86%D0%B0%D0%B8-%D0%B2-%D0%B1%D0%BE%D0%BB%D0%BD%D0%B8%D1%86%D0%B0-%D1%81%D0%BB%D0%B5%D0%B4-%D0%BC%D0%B5%D0%BB%D0%B5%D1%82%D0%B0%D1%82%D0%B0-%D0%B2-%D0%9B%D0%B8%D0%BE%D0%BD/", "text": "\n                    Осем полицаи са в болница след мелетата около стадиона в Лион преди осминафиналния реванш от Лига Европа между местния „Олимпик“ и ЦСКА (Москва). Руският тим спечели с 3:2 и се класира за следващата фаза заради повече голове на чужд терен (първата среща беше спечелена от френския клуб с 1:0).Двама от полицаите са с по-сериозни наранявания, а останалите шестима са леко ранени, информира АФП по данни на френските власти. Трима души са били арестувани за сблъсъците между фенове и униформени. Според данните около 150 ултраси на „Олимпик“ (Лион) са нападнали патрулка пред стадиона. Феновете са хвърляли камъни и други предмети по полицейския автомобил, който е потрошен.Полицията във Франция очакваше мачът да бъде рисков заради присъствието на руските фенове. В Лион имаше засилено присъствие на униформени, но въпреки това се стигна до мелетата, като този път виновни са привържениците на домакините. Заради инцидентите между ултраси и полиция се е стигнало до намесата на мобилни части на жандарменията, отбелязват френските медии. За справянето със ситуацията силите на реда са използвали сълзотворен газ, а униформените са били насочвани към горещите точки край стадиона от хеликоптер.\n\n\n                    ", "date": "2018.03.16", "title": "8 полицаи в болница след мелетата в Лион"}
{"url": "http://www.monitor.bg/a/view/88765-%D0%A0%D1%83%D1%81%D0%B8%D1%8F-%D0%B7%D0%B0%D0%B3%D1%83%D0%B1%D0%B8-%D0%B3%D0%BE%D0%BB%D0%B0%D0%B4%D0%B6%D0%B8%D1%8F%D1%82%D0%B0-%D0%9A%D0%BE%D0%BA%D0%BE%D1%80%D0%B8%D0%BD-%D0%B7%D0%B0-%D1%81%D0%B2%D0%B5%D1%82%D0%BE%D0%B2%D0%BD%D0%BE%D1%82%D0%BE/", "text": "\n                    Контузията на руския национал Александър Кокорин е по-тежка от очакваното и той почти сигурно ще пропусне световното първенство, на което Русия е домакин това лято. Нападателят на „Зенит“ е с разкъсване на кръстни връзки и ще претърпи операция, като шансът да се възстанови за мондиала е минимален. Кокорин се контузи и бе сменен принудително още в 8-ата минута на мача от Лига Европа срещу „Лайпциг“. „Зенит“ отпадна след 1:1 на реванша и общ резултат 2:3. 26-годишният Кокорин е втори при голмайсторите в руското първенство с 10 гола. За Сборная има 48 мача и 12 гола.\n\n\n                    ", "date": "2018.03.16", "title": "Русия загуби голаджията Кокорин за световното"}
{"url": "http://www.monitor.bg/a/view/48644-%D0%AE%D0%B2%D0%B5%D0%BD%D1%82%D1%83%D1%81-%D1%81%D1%80%D0%B5%D1%89%D1%83-%D0%A0%D0%B5%D0%B0%D0%BB-%D0%9C-%D0%B5-%D1%81%D1%83%D0%BF%D0%B5%D1%80%D0%B4%D0%B5%D1%80%D0%B1%D0%B8%D1%82%D0%BE-%D0%B2-%D0%A8%D0%B0%D0%BC%D0%BF%D0%B8%D0%BE%D0%BD%D1%81%D0%BA%D0%B0%D1%82%D0%B0-%D0%BB%D0%B8%D0%B3%D0%B0/", "text": "В Лига Европа Георги Миланов ще спори с „Арсенал“\n                    „Ювентус“ срещу „Реал“ (Мадрид) е дербито от 1/4-финалите в Шампионската лига. Това стана ясно след тегленето на жребия в централата на УЕФА в Нион. Сблъсъкът ще е повторение на миналогодишняи финал, спечелен от „Реал“ с 4:1. Двата отбора имат 18 мача помежду си в евротурнирите. До момента „Юве“ е с осем победи, докато испанският колос има девет успеха.Другият атрактивен сблъсък ще е между английските „Манчестър Сити“ и „Ливърпул“. Двата тима играят изключително атакуващ и резултатен футбол, което предвещава зрелище за феновете. Този сезон те вече се изправиха един срещу друг във Висшата лига. Първо „Сити“ разгроми мърсисайдци с 5:0, а след това на „Анфилд“ играчите на Юрген Клоп спечелиха с 4:3 и нанесоха единствената загуба на „гражданите“ в първенството.Най-тежък жребий пък изтегли „Рома“, който ще се изправи срещу кошмара си „Барселона“. За последно двата тима играха в груповата фаза на турнира през сезон 2015/16, като тогава Меси и компания размазаха „вълците“ с 6:1 на „Камп Ноу“.\nУкраинската легенда Андрий Шевченко, който тегли жребия, пък донесе късмет на „Байерн“. Германският колос ще мери сили със „Севиля“, който на 1/8-финалите поднесе голямата изненада и елиминира „Манчестър Юнайтед“. Интересното е, че „Байерн“ от 2013 година отпада именно в тази фаза и все след загуби от испански отбори, като ще се опита да счупи каръка. Първите мачове ще се изиграят на трети и четвърти април, а реваншите са седмица след това.В Лига Европа пък единственият останал български представител Георги Миланов ще има тежка задача, след като жребият прати неговия ЦСКА (Москва) срещу английския гранд „Арсенал“. Друг от фаворитите за трофея - „Атлетико“ (М), ще мери сили със „Спортинг“. Мачовете са на 5 и 12 април, а финалът е на 16 май в Лион. \nБарселона - Рома\nСевиля - Байерн (М)\nЮвентус - Реал (М)\nЛивърпул - Манчестър С РБ Лайпциг - Марсилия\nАрсенал - ЦСКА (Москва)\nАтлетико (М) - Спортинг (Л)\nЛацио - Ред Бул (Залцбург)\n\n\n                    ", "date": "2018.03.16", "title": "“Ювентус“ срещу „Реал“ (М) е супердербито в Шампионската лига"}
{"url": "http://www.monitor.bg/a/view/57606-150-000-%D0%BB%D0%B5%D0%B2%D0%B0-%D0%BA%D0%BE%D0%BB%D0%B0-%D0%B8-%D1%81%D0%BC%D0%B0%D1%80%D1%82%D1%84%D0%BE%D0%BD%D0%B8-%D0%B2%D1%8A%D0%B2-%D0%92%D1%82%D0%BE%D1%80%D0%B8-%D1%88%D0%B0%D0%BD%D1%81/", "text": "\n                    Печалби на стойност 150 000 лева с допълнителните 50 000, лек автомобил и мобилни телефони последно поколение ще бъдат раздадени във \"Втори ТОТО шанс\" на тираж №22 на БСТ. Техните собственици ще станат ясни в неделя след теглене на жребий на живо в телевизионното предаване \"Спорт тото\" по btV между всички квитанции, пуснати за тиража. От началото на годината във \"Втори шанс\" до момента са спечелени вече 5 автомобила без допълнителен залог.\n\nДжакпотът в \"6 от 49\" порасна с нови 64 797,01 лв. за последните 3 дни и в него след тираж №21 останаха 2 497 498,28 лева. Очаква се до утре към тях да се прибавят още към 70 000. В \"6 от 42\" скокът е с 15 879,57 лв., сумата - 399 154,28, а очакваното увеличение - с 20 000. В \"5/50 - 1/12 Зодиак\" си стоят непроменящите се 3 млн. лева, а в \"Рожден ден\" ще има към 8000. Така във всички ще се съберат над 6 млн. лева.\n\nНай-голямата печалба в тираж №21 е от единствената петица във II теглене на \"5 от 35\" за 24 397,60 лева. Ще ги прибере играч, заложил на четворен фиш за 2 лева. В I теглене пък паднаха 3 петици по 8132,50 лева.\n\n \n\nТото печалби\n\nТираж №21\n\n \n\n\"6 от 49\": Числа - (7, 14, 18, 22, 31, 47); 6 - няма, 5 - 12 по 1799,90 лв., 4 - по 38,40 лв., 3 - по 3,20 лв.; ДЖАКПОТ: 2 497 498,28 лв.\n\n \n\n\"6 от 42\": Числа - (1, 4, 6, 18, 27, 41); 6 - няма, 5 - 10 по 926,30 лв., 4 - по 24,90 лв., 3 - по 2,20 лв.; ДЖАКПОТ: 399 154,28 лв.\n\n \n\n\"5 от 35\": I теглене - (10, 19, 20, 23, 35); 5 - 3 по 8132,50 лв., 4 - по 81,20 лв., 3 - по 3,50 лв.; I теглене - (3, 6, 7, 28, 32); 5 - 1 от 24 397,60 лв., 4 - по 110,00 лв., 3 - по 3,60 лв.\n\n \n\n\"5/50 - 1/12 Зодиак\": Числа - (15, 20, 21, 46, 48); Зодия 10 - Козирог: 5+1 - няма, 5 - няма, 4+1 - няма, 4 - 1 от 500,00 лв., 3+1 - 13 по 100,00 лв., 3 - 110 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.\n\n \n\n\"Тото Джокер\": Позиции - (1, 3, 6); Цифри – (1, 9, 7); 3 - 13 по 1707,40 лв., 2 - 1368 по 16,20 лв.; ДЖАКПОТ: 0,00 лв.\n\n \n\n\"Рожден ден\": Година 36, месец 11, дата 25, ден 5; I група - няма, II - няма, III - няма, IV - 3 по 85,10 лв., V няма, VI - 6 по 34,00 лв., VII - 5 по 51,10 лв., VIII - 11 по 18,60 лв., IX - 41 по 7,50 лв., X - по 4,70 лв., XI - по 4,20 лв., XII - по 2,20 лв., XIII - по 2,20 лв., XIV - по 1,40 лв., XV - по 1,10 лв.; ДЖАКПОТ: 7611,24 лв.\n                    ", "date": "2018.03.16", "title": "150 000 лева, кола и смартфони във \"Втори шанс\""}
{"url": "http://www.monitor.bg/a/view/75798-%D0%94%D0%B6%D0%B5%D0%BD%D0%B8%D1%84%D1%8A%D1%80-%D0%9B%D0%BE%D0%BF%D0%B5%D1%81-%D1%81%D0%B5-%D0%BE%D0%BF%D0%BB%D0%B0%D0%BA%D0%B0-%D0%BE%D1%82-%D1%81%D0%B5%D0%BA%D1%81-%D1%82%D0%BE%D1%80%D0%BC%D0%BE%D0%B7/", "text": "\n                    Латино дивата Дженифър Лопес призна, че е ставала жертва на сексуален тормоз в началото на актьорската си кариера. \"Не съм насилвана по начина, по който много жени са. Но дали някой режисьор ми е казвал да си сваля тениската и да му покажа гърдите си? Да, казвал ми е. Дали съм го направила? Не, не съм. Сега, когато го изговарям се чувствам ужасена. Спомням си, че сърцето ми щеше да изскочи, мислейки си: \"Какво направих? Този човек ме уволни!\" Това беше един от първите ми филми. Но знаех, че това не беше редно\", връща лентата назад пред Harper's Bazzar певицата.\n\nКъм момента тя се радва на хармоничната си връзка с бейзболиста Алекс Родригес. Искрата между двамата пламна преди година, но изпълнителката на Papi не бърза да се разходи до олтара за четвърти път. Досега Лопес се е вричала във вечна вярност три пъти - с Оджано Ноа (1997-1998 г.), Крис Джъд (2001-2003 г.) и Марк Антъни (2004-2014 г.). \"Вярвам в брака и бих искала да остарея с някого в хармонична връзка. И двамата сме влезли в полезрението на обществеността още 20 и няколко годишни и сме го превъзмогнали още в началото. Това оказва влияние върху динамиката на целия ти живот - от семейството до работата. Имаме сходна съдба\", обяснява звездата, като допълва, че се чувства все по-млада с всеки изминал ден. „Звучи като клише, но не е: Възрастта е в главата ти“, категорична е Лопес.\n                    ", "date": "2018.03.16", "title": "Дженифър Лопес се оплака от секс тормоз"}
{"url": "http://www.monitor.bg/a/view/80268-%D0%94%D0%B5%D1%8F%D0%BD-%D0%94%D0%BE%D0%BD%D0%BA%D0%BE%D0%B2-%D0%BF%D1%80%D1%8A%D0%B2-%D1%81-%D0%BD%D0%B0%D0%B3%D1%80%D0%B0%D0%B4%D0%B0%D1%82%D0%B0-%D0%90%D0%B7%D0%B0%D1%80%D1%8F%D0%BD/", "text": "Актьорът благодари с молитва и своя версия на монолог от „Вишнева градина“\n                    Актьорът Деян Донков стана първият носител на наградата на името на големия ни режисьор Крикор Азарян, учредена от едноименната фондация. Отличието, което се присъжда за ярки постижения в театралното изкуство, беше връчено в четвъртък на сцената на театър „Азарян“ в НДК по време на емоционална вечер, посветена на 84-годишнината от рождението на режисьора, създал облика на поколението на едни от най-силните български актьори днес.Приемайки приза, Деян Донков, който бе сред близките приятели и съмишленици на проф. Крикор Азарян и винаги в изявите си е изтъквал неговата роля за формирането му като актьор и човек, се развълнува до сълзи и призна, че за него отличието е голяма чест, но и отговорност, която поема. Той благодари с цитат от монолога на Лопахин от Чеховата „Вишнева градина“, катоТитаничното изпълнение на Деян Донков в образа на Ермолай Лопахин му донесе „Аскеер“ за водеща мъжка роля през 2010 г. Този спектакъл, който навярно още дълго ще се играе в Народния театър, бе последната режисьорска работа на професора и актьорите от екипа, в трогателната си привързаност към него, неведнъж са му се обаждали в болницата по време на представление, за да може той да чуе какво става на сцената...Деян Донков завърши вълнуващото си изявление с молитвата, която произнася преди всяко представление: „Господи, да се свети твоето име, да бъде твоята воля...“. В залата присъстваха много възпитаници и почитатели на проф. Азарян. Както на всеки негов рожден ден, съпругата му – поетесата Валентина Радинска, ги събра след официалната част на честването. Сред тях бяха актьорите Койна Русева, Касиел Ноа Ашер, Владислав Виолинов, Петко Каменов, Ралица Ковачева-Бежан, режисьорът Йордан Славейков.Преди това пък публиката аплодира бурно моноспектакъла „Приятно ми е, Ива” на друга ученичка на Азарян - актрисата Ива Тодорова, в който тя вплита и някои от безценните уроци и житейски мъдрости, завещани й от режисьора. А във фоайето на театър „Азарян“ се откри и експозиция с фестивални плакати, акцент в която са афишите от постановки на Крикор Азарян през годините. Изложбата беше открита от проф. Божидар Йонов, един от дългогодишните организатори на Международното триенале на сценичния плакат.Деян Донков дебютира като режисьор преди година и половина с великата пиеса на Самюъл Бекет „В очакване на Годо“ именно на сцената, наречена на неговия духовен учител. В нея той изпълнява и една от ролите – на Владимир. В началото на март спектакълът бе представен в театъра на Армен Джигарханян в Москва, където пожъна изключителен успех.\n\n\n                    ", "date": "2018.03.16", "title": "Деян Донков – пръв с наградата „Азарян“"}
{"url": "http://www.monitor.bg/a/view/6778-%D0%90%D1%81%D0%B5%D0%BD-%D0%91%D0%BB%D0%B0%D1%82%D0%B5%D1%87%D0%BA%D0%B8-%D1%81%D0%BF%D0%B5%D1%87%D0%B5%D0%BB%D0%B8-%D1%82%D0%B8%D1%82%D0%BB%D0%B0%D1%82%D0%B0-%D0%9B%D1%8E%D0%B1%D0%B8%D0%BC-%D0%B0%D0%BA%D1%82%D1%8C%D0%BE%D1%80/", "text": "\n                    Асен Блатечки грабна приза „Любим актьор“ в рамките на първите награди под щампата \"NOVA подкрепя българските филми\". 3246 любители на седмото изкуство дадоха вота си за звездата и участието му в екшъна „Бензин“. Лентата беляза и режисьорския дебют на Блатечки. „Телевизията направи такава масирана рекламна кампания - общо взето бюджетът на филма е по-малък отколкото щеше да струва само тази реклама”, коментира актьорът. На второ място в категорията остана Иван Юруков, който радва зрителите с участието си в „Дъвка за балончета“.\n\nСред дамите отличието грабна Теодора Духовникова („Дъвка за балончета“, „Вездесъщият“), следвана от Снежана Макавеева („Бензин“) и Зорница София („Воевода“).\n\nЗа любим сериал бе посочен „Откраднат живот“, а ролята на доцент Банков в продукцията донесе на Юлиан Вергов заветната победа сред актьорите в категорията на тв поредиците. Йоана Буковска-Давидова пък триумфира сред жените, като за нея гласа си са дали 3326 зрители.\n\nПродукцията с най-много зрителски гласове в категория \"Кино\" е лентата \"Дъвка за балончета\" , а сред уеб сериалите най-харесван е „Следвай ме“ с участието на поп звездата Тита.\n\nЗа първото издание на наградите на Нова тв са гласували близо 53 хиляди зрители.\n                    ", "date": "2018.03.16", "title": "Асен Блатечки спечели титлата Любим актьор"}
{"url": "http://www.monitor.bg/a/view/89021-%D0%9A%D0%B0%D0%BC%D0%B5%D0%BB%D0%B8%D1%8F-%D0%BF%D0%B5%D0%B5-%D0%BD%D0%B0-%D1%84%D1%83%D1%82%D0%B1%D0%BE%D0%BB%D0%B8%D1%81%D1%82%D0%B8-%D0%B2-%D0%BA%D0%B0%D1%80%D1%83%D1%86%D0%B0/", "text": "\n                    Попфолк звездата Камелия се качи на каруца, за да зарадва с изпълненията си футболистите от благотворителен мач в „Скъпи наследници“. \"Участието ми в „Скъпи наследници“ беше много емоционално изживяване. Беше много хубаво и да се докосна до актьорите, до естествения декор на сериала, който е толкова натурален. Но е и нещо, което съм изживяла преди много години. Припомних си времената, когато пях на една сватба, която се оказа, че е на стадион, а аз съм звездата на тържеството. Оказа се, че ще пея на едно ремарке, поставено в средата на стадиона, а на него постлан килим... По едно време започнаха да ме разхождат като мечка на синджир да ме видят роднините. Даваха ми пари - кой 2, кой - 5 лева\", спомни си огън момичето на лекия жанр. Тя разкри, че е заснела кадрите си към продукцията при минусови температури, докато сценичният й тоалет не бил пригоден за подобни условия. Сред предизвикателствата, с които трябвало да се справи на терен, било и поведението на коня, който по думите й често се плашел и „клател“ каруцата.\n\nКъм момента изпълнителката на „Куклите“ се подвизава и като жури в настоящия сезон на „Гласът на България“. На менторския стол Камелия сяда за втора поредна година, като признава, че открива разлика в поведението си от първото си встъпване в длъжността. \"За мен като треньор предизвикателството е още по-голямо, защото ако съм усещала някакви грешки в себе си в предния сезон, като например това, че съм обрана в коментарите си, за да не обидя някого, този път се научих да бъда по-конкретна и по-директна. Като цяло тази година съм по-открита\", разказа Камелия. Щастлива е от кандидатите, които е привлякла в отбора си до момента, но признава, че има такива, за които я е яд, че са предпочели друг представител на журито.\n                    ", "date": "2018.03.16", "title": "Камелия пее на футболисти в каруца"}
{"url": "http://www.monitor.bg/a/view/69548-%D0%A0%D0%B0%D1%83%D0%BB-%D0%91%D0%BE%D0%B2%D0%B0-%D0%A1%D1%82%D0%B8%D0%B3%D0%B0-%D0%BC%D0%BE%D0%B1%D0%B8%D0%BB%D0%BD%D0%B8-%D1%82%D0%B5%D0%BB%D0%B5%D1%84%D0%BE%D0%BD%D0%B8-%D0%B2-%D1%82%D0%B5%D0%B0%D1%82%D1%8A%D1%80%D0%B0/", "text": "\n                    Прочутият актьор Раул Бова прекъсна театрален спектакъл в Катания и си излезе преди края му от сцената заради непрекъснатия звън на мобилни телефони в залата. Красивият италианец, известен от сериали и филми като „Октопод“ 7,8 и 9, „Под небето на Тоскана“, „Прозорецът отсреща“ на Ферзан Йозпетек, „Баария“ на Джузепе Торнаторе и др., заяви пред в. Corriere della sera: „Създаде се абсурдна обстановка. Няколко души без театрална култура и без капка уважение към нас на сцената, пречеха на всички останали зрители, които искаха да гледат представлението. Никога преди не ми се беше случвало подобно нещо“.\n\nОт управата на театъра предупреждават, че при следващо позвъняване или съобщение от WhatsApp ще прекратят спектакъла, но и това не усмирява темпераментните сицилианци и телефоните им продължават да смущават играта на Бова и партньорката му Киара Франчини. В крайна сметка известният актьор напуска сцената малко преди финала на постановката, прекъсвайки един монолог. Атмосферата в последните 10 минути става сюрреалистична: част от публиката решава, че спектакълът е свършил и започва да се изнизва. А ядосаният Бова така и не се появява за поклоните. „Никой не ги кара насила да ходят на театър. Като искат да телефонират, да са си стояли вкъщи“, коментира той.\n\nЗвънът на телефони не е новина нито за българските театри, нито за италианските. Актьорът Тони Сервило (познат от филма „Великата красота“ на Паоло Сорентино), също е спирал да играе, за да се скара на зрител, който не е изключил мобилния си телефон. У нас са го правили и Христо Мутафчиев, и Атанас Атанасов и мнозина други. Джана Нанини и Адел неведнъж са приканвали по време на концерт феновете да не снимат, а да гледат шоуто, което се случва пред очите им. Преди повече от година любимците на българските театромани - „Трите мечки“ Владо Карамазов, Юлиан Вергов и Захари Бахаров, подеха инициатива „Гледай театралното представление, а не телефона си“, за да възпитат младата публика, обяснявайки, че звънът и светлината от екраните на техните устройства пречат на свещенодействието на сцената. Призивът все още е актуален...\n                    ", "date": "2018.03.16", "title": "Раул Бова: Стига мобилни телефони в театъра!"}
{"url": "http://www.monitor.bg/a/view/27042-%D0%AF%D0%BF%D0%BE%D0%BD%D0%B8%D1%8F-%D1%89%D0%B5-%D0%BF%D1%80%D0%B0%D0%B2%D0%B8-%D0%BB%D0%B5%D1%82%D1%8F%D1%89%D0%B8-%D0%B0%D0%B2%D1%82%D0%BE%D0%BC%D0%BE%D0%B1%D0%B8%D0%BB%D0%B8/", "text": "\n                    \nЯпонското правителство реши да подкрепи активно разработката на летящи автомобили с цел решаване на проблемите с транспортните тапи и оптимизиране на товарните потоци.\nИнформацията е на телевизия Ен Ейч Кей, която обяви, че министерството на икономиката, търговията и промишлеността на страната планира съответните промени в законодателството и помощ за компаниите, които работят в тази област.\nВедомството гледа на създаването на летящи коли като на потенциално един от най-перспективните отрасли за развитие на националната индустрия. Предполага се да се сформира съвет от експерти към министерството, който да се заеме с координиране на разработването на такива устройства и обсъждане на предлаганите технологии.\nОпити за създаване на летящи автомобили се предприемат и сега в различни страни. В Япония се наблюдава активност на компанията \"Картивейтър\" с участието на гиганта Тойота и други големи корпорации. Тя има намерение да създаде прототип на летящ автомобил за предстоящата в Токио лятна Олимпиада 2020.\n                    ", "date": "2018.03.16", "title": "Япония ще прави летящи автомобили"}
{"url": "http://www.monitor.bg/a/view/37896-%D0%A1%D0%90%D0%A9-%D1%81%D1%8A%D1%81-%D1%81%D0%B0%D0%BD%D0%BA%D1%86%D0%B8%D0%B8-%D1%81%D1%80%D0%B5%D1%89%D1%83-%D0%A0%D1%83%D1%81%D0%B8%D1%8F-19-%D1%87%D0%BE%D0%B2%D0%B5%D0%BA%D0%B0-%D0%B8-5-%D0%BE%D1%80%D0%B3%D0%B0%D0%BD%D0%B8%D0%B7%D0%B0%D1%86%D0%B8%D0%B8-%D0%BF%D0%BE%D0%B4-%D0%B7%D0%B0%D0%BF%D0%BE%D1%80/", "text": "\n                    САЩ обявиха нови санкции срещу 19 руски граждани и 5 организации, сред които са Федералната служба за сигурност, Главното разузнавателно управление и руска пропагандна организация, съобщи министерството на финансите във Вашингтон.\nСанкциите са първото приложение на новия закон \"За противодействие на противниците на Америка чрез санкции\".Въпросните лица и организации са взети на прицел заради \"зловредна киберактивност, включително намеса в изборите в САЩ през 2016 г., деструктивни кибератаки и прониквания в критична инфраструктура\", пише в съобщението на финансовия министър Стив Мнучин.Той посочва, че се подготвят още санкции срещу руски правителствени служители и олигарси \"заради тяхната дестабилизираща дейност\".Министърът не уточни кога ще бъда обявени следващите санкции, като добави само, че с тях ще бъде пресечен достъпът на санкционираните лица до американската финансова система.Обявените днес мерки включват руските граждани и организации, обвинени от специалния съветник Робърт Мълър, който ръководи следствието за опитите за руска намеса в изборите в САЩ през 2016 г. в полза на Доналд Тръмп и в американския политически процес изобщо.Наказателните мерки предвиждат блокирането на всякакво имущество, което попада под юрисдикцията на САЩ, както и забрана за американски граждани да влизат във финансови отношения със санкционираните лица.Сред новите имена в санкционния списък са шестима ръководни фигури от ГРУ.Една от кибератаките, конкретно посочени от министерството, стана известна с името \"NotPetya\" и нанесе щети за милиарди долари в Европа, Азия и САЩ. Миналия месец САЩ и Великобритания приписаха тази атака на руските военни.Обект на санкциите са и над 10 служители от петербургската Агенция за интернет изследвания, които според Вашингтон са се опитали да окажат влияние върху изборите в САЩ през 2016 г., внедрявайки се под чужди имена в социалните мрежи.Ройтерс посочва конкретно и името на руския бизнесмен Евгений Пригожин и две негови компании, обвинени в разследването на съветника Мълър.Руският зам.-министър на външните работи Сергей Рябков коментира, че Москва няма да остане безучастна. Той заяви, че Русия също ще увеличи своя черен списък на граждани на САЩ, но това не е по вина на Москва, а на Вашингтон.\n\n\n                    ", "date": "2018.03.16", "title": "САЩ със санкции срещу Русия - 19 човека и 5 организации под запор; Русия отвръща на удара"}
{"url": "http://www.monitor.bg/a/view/20055-%D0%AE%D0%BB%D0%B8%D1%8F-%D0%A1%D0%BA%D1%80%D0%B8%D0%BF%D0%B0%D0%BB-%D0%B4%D0%BE%D0%BD%D0%B5%D1%81%D0%BB%D0%B0-%D0%9D%D0%BE%D0%B2%D0%B8%D1%87%D0%BE%D0%BA-%D0%B2%D1%8A%D0%B2-%D0%92%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F/", "text": "\n                    Нервнопаралитичното бойно отровно вещество „Новичок“, използвано срещу бившия руски шпионин Сергей Скрипал, е било поставено в куфара на дъщеря му, преди тя да напусне Москва, предаде Ройтерс, цитирайки статия на британския в. \"Телеграф\".На 4 март 66-годишният Скрипал и 33-годишната му дъщеря Юлия бяха открити в безсъзнание на пейка пред търговски център в южния британски град Солсбъри. Оттогава те са в критично състояние в болницата.Юлия Скрипал е пристигнала в Лондон от Русия на 3 март, съобщават силите за борба с тероризма. Британски следователи работят по теорията, че отровата е била импрегнирана в дреха или козметика на дъщеря му, или в подарък, отворен в дома на Скрипал в Солсбъри, съобщава вестникът. Според Лондон отровата, която е засегнала и британски полицай, явил се на мястото, е веществото \"Новичок\", разработено от съветската армия.Руският депутат Алексей Чепа пък коментира, че използваният за отравяне на бивш руски агент и дъщеря му в английския град Солсбъри нервнопаралитичен газ може да е бил получен чрез САЩ. Според Чепа САЩ са участвали в прочистването на обект, където се е използвал газът \"Новичок\" в съветско време. Газът е бил тестван в обект в узбекистанския град Нукус. САЩ и Узбекистан са се договорили за програма по прочистване на обекта през 1999 г., заяви Чепа, който е заместник-председател на комисията за външни работи в долната камара на руския парламент. Според него това е дало възможност на САЩ да се сдобият \"с технологията за изработване на този газ, а такъв достъп вероятно са имали и натовските им партньори от Великобритания\".Производство на \"Новичок\" може да е имало в държавната британска лаборатория В Портън Даун близо до Солсбъри, заяви постоянният представител на Русия в Организацията за сигурност и сътрудничество в Европа Александър Лукашевич. Според посланика на Русия в Холандия и руски постоянен представител в Организацията за забрана на химическите оръжия Александър Шулгин нервнопаралитичният газ \"Новичок\" може да е бил произвеждан извън Русия през 90-те години.\"Най-вероятните източници за произход на това химическо вещество са страните, където в края на 90-те години и понастоящем интензивно се изследва това вещество, например Великобритания, Словакия, Чехия и Швеция, където в средата на 90-те години западните специални служби са извели редица руски специалисти и документация\", заяви Шулгин.Британските власти обвиниха Москва в първо използване на подобно оръжие на територията на Европа след края на Втората световна война. 23 руснаци, които според Лондон са шпиони, работещи под дипломатическо прикритие, са получили една седмица, за да напуснат страната. Великобритания, Франция, Германия и САЩ отправиха съвместен призив към Русия да обясни как отровата е била използвана на британска територия.\n                    ", "date": "2018.03.16", "title": "Юлия Скрипал донесла \"Новичок\" във Великобритания"}
{"url": "http://www.monitor.bg/a/view/5806-%D0%9F%D0%B8%D0%BD%D0%B3%D0%B2%D0%B8%D0%BD%D0%B8-%D0%BE%D1%82%D0%BC%D1%8A%D0%BA%D0%BD%D0%B0%D1%85%D0%B0-%D0%BF%D0%B0%D1%80%D0%B0%D1%82%D1%83%D1%80%D0%B0%D1%82%D0%B0-%D0%BD%D0%B0-%D0%B8%D0%B7%D1%81%D0%BB%D0%B5%D0%B4%D0%BE%D0%B2%D0%B0%D1%82%D0%B5%D0%BB%D0%B8-%D0%B2-%D0%90%D0%BD%D1%82%D0%B0%D1%80%D0%BA%D1%82%D0%B8%D0%BA%D0%B0/", "text": "\n                    Пингвини отмъкнаха оборудването на латвийски изследователи в Антарктика. Това е станало на станцията на остров Галиндес. Пингвините и другите обитатели наблюдавали с любопитство какво правят учените и в някакъв момент започнали сами да разнасят апаратурата им.Както е известно, на анатарктиците е забранено да безпокоят местната фауна на уникалния архипелаг. Затова и латвийците не се възпротивили на действията на пингвините.Латвийските изследователи Янис Карушс, Кристапс Ламперс и Марис Криеванс пристигнаха на мисия в най-южните части на Земята преди около месец. Целта на пътуването им е изучаването на вътрешната структура на арктическите ледници. Освен това учените се надяват, че могат да съберат данни, които да помогнат за процесите, започващи в региона в следствие на климатичните промени. След месец изследователите ще се върнат в Латвия.Описаният случая от латвийците не първият, при който пингвините проявяват нездрав интерес към технологиите и към човешките занимания. Любопитни антарктически обитатели наскоро си направиха селфи в Антарктида. Двата императоркски пингвина намерили камерата на австралийски полярни изследователи и започнали да я разглеждат.От института, в който работят полярниците, качиха 40-секундния клип в интернет.Според коментари под видеото пингвините изглеждат сякаш си правят селфи. Кадрите са заснети край най-старата полярна станция на Австралия на Южния континент. Видеото в събрало повече от 200 000 гледания.Еколози предупреждават, че повишаването на температурите, вследствие на климатичните промени, може да доведе до изчезването на цялата популация кралски пингвини на Антарктида. Според проучване, 70% от наброяващите близо милион и половина двойки кралски пингвини ще бъдат принудени да напуснат хабитата си или да изчезнат почти изцяло до края на века. Кралският пингвин е вторият най-голям пингвин след императорския и обитава северните части на Антарктида, Огнената земя , Фолкландските острови и някои други острови в този район с умерен климат. Пингвините от този вид се размножават единствено в специални условия, като изолираността на острова е най-основното от тях. Причината е, че лесният достъп до море без ледена покривка им позволява по-лесно да ловуват за риба и крил в антарктическите води. Дори и тогава обаче те изминават близо 600 км, оставяйки бебетата си гладни за около седмица.\n\n\n                    ", "date": "2018.03.16", "title": "Пингвини отмъкнаха паратурата на изследователи в Антарктика"}
{"url": "http://www.monitor.bg/a/view/32383-%D0%9C%D0%BE%D1%81%D0%BA%D0%B2%D0%B0-%D0%BA%D1%8A%D0%BC-%D0%9B%D0%BE%D0%BD%D0%B4%D0%BE%D0%BD-%D0%BB%D0%B8%D0%BF%D1%81%D0%B0-%D0%BD%D0%B0-%D0%BE%D0%B1%D1%80%D0%B0%D0%B7%D0%BE%D0%B2%D0%B0%D0%BD%D0%B8%D0%B5-%D0%B8-%D0%B8%D0%BD%D1%82%D0%B5%D0%BB%D0%B5%D0%BA%D1%82%D1%83%D0%B0%D0%BB%D0%BD%D0%B0-%D0%B8%D0%BC%D0%BF%D0%BE%D1%82%D0%B5%D0%BD%D1%82%D0%BD%D0%BE%D1%81%D1%82/", "text": "\n                    Руският външен министър Сергей Лавров се усъмни в степента на образование на министъра на отбраната на Великобритания Гевин Уилямсън, който по-рано каза, че „Русия трябва да се махне и да млъкне“. „Може би образование не достига“, бе лаконичният коментар на Лавров, цитиран от РИА Новости.\n\n          Думите на Уиламсън прозвучаха по повод обявените от Москва контрамерки в отговор на предприетите от Лондон по случая с отравянето на бившия руски разузнавач Сергей Скрипал в Солсбъри. Великобритания обяви, че гони 23-ма руски дипломати от страната. На заявлението на английския военен министър реагира и официалният представител на руското МВнР Мария Захарова. „А какво още може да каже министър на отбраната на страна, която крие обстоятелствата около използването на своя територия на химически отровни вещества и не желае да предяви имащата се информация, както го изисква Конвенцията за забрана на химическото оръжие?“, написа говорителката на Външно на страницата си във Фейсбук.\n\n          Не закъсня и отговор от руското Министерство на отбраната /МО/, чиито официален представител Игор Конашенков сравни Уилямсън с „приказлива грубиянка“, отправяйки му критики за неговите „дебелашки изрази“. „Риториката на британския военен министър прекрасно характеризира крайната степен на неговата интелектуална импотентност“. Това се казва в съобщение на МО, публикувано от РБК. Конашенков отбеляза, че „всичко това само потвърждава не само нещожността на всички обвинения на Лондон по адрес на Русия, но и пълната нищожност на самите обвинители“. По думите му „Великобритания отдавна се е превърнала с  уютно гнездо на дезертьори от целия свят и на всевъзможни кантори за производство на фалшиви сензации“. Като пример за подобни кантори представителят на военното ведомство посочи британската „Обсерватория за правата на човека в Сирия“. Персонално Уилямсън Конашенков обвини в грубиянство. „Що се отнася до дебелашките изказвания на британския министър по адрес на Русия, то в отсъствието на реални резултати от служебната дейност, видимо, само те са останали в арсенала на въоръжените сили на Нейно Величество“, констатира представителят на руското военно ведомство, чиито думи предава Newsru.com. \n                    ", "date": "2018.03.16", "title": "Москва към Лондон: липса на образование и интелектуална импотентност "}
{"url": "http://www.monitor.bg/a/view/24203-%D0%A5%D0%BE%D1%80%D1%81%D1%82-%D0%97%D0%B5%D0%B5%D1%85%D0%BE%D1%84%D0%B5%D1%80-%D0%98%D1%81%D0%BB%D1%8F%D0%BC%D1%8A%D1%82-%D0%BD%D0%B5-%D0%BF%D1%80%D0%B8%D0%BD%D0%B0%D0%B4%D0%BB%D0%B5%D0%B6%D0%B8-%D0%BD%D0%B0-%D0%93%D0%B5%D1%80%D0%BC%D0%B0%D0%BD%D0%B8%D1%8F/", "text": "\n                    Новият министър на вътрешните работи на Германия Хорст Зеехофер заяви, че ислямът не принадлежи на Германия в интервю пред вестник „Билд“. Това е в противоречие на позицията на канцлера Ангела Меркел, която подчерта нуждата да се интегрират мюсюлманите. Зеехофер също заяви, че ще приложи редица мерки срещу имиграцията.Изказването на министъра няма да се хареса и на коалиционните партньори на Меркел - социолдемократите, пише в. \"Билд\".\n\n\n                    ", "date": "2018.03.16", "title": "Хорст Зеехофер: Ислямът не принадлежи на Германия"}
{"url": "http://www.monitor.bg/a/view/30402-%D0%A1%D0%B0%D0%BB%D0%B2%D0%B0%D0%B4%D0%BE%D1%80-%D0%94%D0%B0%D0%BB%D0%B8-%D1%81%D0%B5-%D0%B2%D1%8A%D1%80%D0%BD%D0%B0-%D0%B2-%D0%B3%D1%80%D0%BE%D0%B1%D0%B0/", "text": "\n                    Тленните останки на испанския художник Салвадор Дали (1904-1989), които бяха ексхумирани на 20 юли миналата година заради тест за бащинство, бяха върнати и погребани в театъра-музей в испанския град Фигерес, областта Каталуния.\n\n\"Тази нощ бяха върнати останките, които бяха взети за ДНК-тестове. Те бяха погребани отново\", пише в съобщение на фонда \"Гала-Салвадор Дали\".\n\nМузеят е отворен за посетители и работи с нормалния си график.\n\nРодената на 1 февруари 1956 г. Пилар Абел твърдеше, че майка й е поддържала тайни любовни отношения с Дали и той е биологичният й баща. От 2007 г. г-жа Абел се опитваше да бъде призната роднинската й връзка с живописеца.\n\nПо време на ексхумацията бяха взети проби от косата, ноктите и зъбите на покойника, бяха извлечени две дълги кости. ДНК-тестовете установиха, че испанката не е дъщеря на Дали.\n                    ", "date": "2018.03.16", "title": "Салвадор Дали се върна в гроба "}
{"url": "http://www.monitor.bg/a/view/57401-%D0%93%D0%BE%D0%BB%D0%B5%D0%BC%D0%B8%D1%8F%D1%82-%D1%81%D0%B8%D0%BD-%D0%BD%D0%B0-%D0%A2%D1%80%D1%8A%D0%BC%D0%BF-%D1%81%D0%B5-%D1%80%D0%B0%D0%B7%D0%B2%D0%B5%D0%B6%D0%B4%D0%B0/", "text": "\n                    Големият син на президента на САЩ Доналд Тръмп - Доналд Тръмп младши и съпругата му Ванеса, които са женени от ноември 2005 г. и имат пет деца, ще се разведат, съобщи \"Организацията Тръмп\". \"След 12 години брак решихме да се разделим. Винаги ще имаме огромно уважение един към друг и към семействата ни. Имаме пет прекрасни деца и те остават наш приоритет\", се казва в съвместно изявление на двамата съпрузи, които са на по 40 години.\n\nДецата им са на възраст от 3 до 10 години.\n\nС това изявление \"Организацията Тръмп\" потвърди информацията на американски медии, че Ванеса Хейдън, както е моминското й име, вчера е внесла в съда молба за \"неоспорвана раздяла\" - опростена процедура, която обикновено е знак за развод по взаимно съгласие.\n\n \n                    ", "date": "2018.03.16", "title": "Големият син на Тръмп се развежда "}
{"url": "http://www.monitor.bg/a/view/51813-%D0%A1%D1%82%D0%B0%D1%87%D0%BA%D0%B0-%D0%B2-%D0%9E%D0%9E%D0%9D-%D0%B7%D0%B0%D1%80%D0%B0%D0%B4%D0%B8-%D0%BE%D1%80%D1%8F%D0%B7%D0%B0%D0%BD%D0%B8-%D0%B7%D0%B0%D0%BF%D0%BB%D0%B0%D1%82%D0%B8/", "text": "\n                    Служителите на ООН в Женева ще стачкуват, след като близо 90 процента от тях гласуваха за стачни действия в знак на протест срещу орязване на заплатите им, съобщи синдикален представител, цитиран от АФП.\n\nОт участвалите в гласуването 1163 души 1040 са гласували за стачка, съобщи Иън Ричардс от координационния съвет на синдикатите и професионалните сдружения на служителите на ООН в Женева.\n\nВ ООН в Женева работят около 9500 души и още не е ясно колко от тях ще се включат в стачните действия, но стачката ще наруши работата на институцията. Например днес няма да има заседание на Съвета на ООН за човешките права, който тази седмица започна годишната си сесия.\n\nПрез февруари заплатите на служителите на ООН в Женева са били намалени с 3,5 процента, а през юни е предвидено ново съкращение на заплащането от 5 процента, посочи Ричардс.\n\nСмята се, че служителите на ООН са най-високоплатените чиновници в света, но съкращенията на заплатите ще се отразят на работещите в Женева заради високия жизнен стандарт, заявиха синдикатите.\n                    ", "date": "2018.03.16", "title": "Стачка в ООН заради орязани заплати "}
{"url": "http://www.monitor.bg/a/view/12424-%D0%91%D1%8A%D0%BB%D0%B3%D0%B0%D1%80%D0%BA%D0%B0-%D0%B8-%D0%B4%D0%B5%D1%86%D0%B0%D1%82%D0%B0-%D0%B9-%D1%83%D0%B1%D0%B8%D1%82%D0%B8-%D0%B2-%D0%9A%D0%B0%D0%BD%D0%B0%D0%B4%D0%B0/", "text": "\n                    Красимира Пейчиновски на 39 години, синът ѝ Рой Пейчиновски, на 15 г. и дъщеря ѝ Веналия Пейчиновски, на 13 г. бяха убити в дома им в град Аякс, в канадската провинция Онтарио. Убийството потресе Канада. Най-голямата дъщеря от семейството, която е на 16 години, оцеляла, тъй като по време на престъплението била на шофьорски курс, придружавана от баща си, съобщава plovdiv24.bg.\nОсновен заподозрян е 29-годишният Кори Фен. Според полицията той вероятно е имал романтична връзка с Красимира, но не живеел с нея. Мъжът избягал с черен автомобил от местопрестъплението, след като бил забелязан от разтревожена колежка на убитата. Тя се обадила в полицията, защото непознат мъж ѝ попречил да посети в дома на Красимира.\nПревозното средство е намерено изоставено. По-късно Фен е задържан от полицията. Той има и други криминални провинения, включително условна присъда от 2009 г. за нападение над полицай. Красимира живеела разделена от бащата на децата, който е македонец.\nНейният син – Рой, бил основният реализатор в младежкия хокеен отбор на \"Флайърс\" в Торонто. Той и майка му са открити мъртви от повиканите от нейната колежка полицейски служители. Малката дъщеря починала по-късно в болница.\nС татуиран надпис “Превърни раните в мъдрост\", посинено око, драскотини и кръв по лицето, 29-годишният Фен застана пред съда, за да чуе обвиненията срещу себе си - три за убийство. \"Това трябва да се е случило под въздействието на наркотици. Тя се е опитвала да се раздели с този човек, защото връзката им не е вървяла\", сподели Ваня Димова, която е дългогодишна приятелка на жертвата.\n\"Тя беше един прекрасен човек, който никога никой не чу да повиши тон\", допълни Димова, която познава Красимира още от времето, когато живели в Пловдив. Ваня още не може да си обясни как се е стигнало до това тройно убийство. Полицията открива телата, след като съседка отишла да търси Красимира, защото тя не се появила на работа. Съседката обаче била отпратена от мъж, който по-късно напуснал къщата в черен пикап.\n \n\n\n                    ", "date": "2018.03.16", "title": "Българка и децата й убити в Канада"}
{"url": "http://www.monitor.bg/a/view/41818-%D0%9A%D1%80%D0%B0%D0%B4%D1%86%D0%B8-%D0%BE%D0%B1%D1%80%D0%B0%D0%BB%D0%B8-%D1%81%D0%B5%D1%81%D1%82%D1%80%D0%B0%D1%82%D0%B0-%D0%BD%D0%B0-%D0%A6%D0%B5%D1%86%D0%BA%D0%B0-%D0%A6%D0%B0%D1%87%D0%B5%D0%B2%D0%B0/", "text": "\n                    Крадци са влизали в дома на сестрата на Цецка Цачева, разказа самата тя в сутрешния блок на Нова тв. \"Сестра ми е с две малки деца. Те обаче не бяха в дома си. След това беше просто ужас. В психологически план никой не може да остави без коментар подобни деяния, но нека да не бързаме кампанийно да преработваме закона\", каза министърът на правосъдието. Така Цачева коментира искането за промени на закона в частта за неизбежната самоотбрана.\n\nТя коментира предложените от правосъдното министерство промени в Наказателния кодекс, отнасящи се до корупцията в публичния и частния сектор. Проектът, който вече беше внесен за обсъждане в Народното събрание, предизвика остри реакции. Според критиците, той ще позволи всеки длъжник да бъде третиран като престъпник, а властта влиза във война с пазарната икономика и правата на частния бизнес. \"Законопроектът е предложен в изпълнение на анализа, извършен от международни прокурори за функционалността и организацията на българската прокуратура\", поясни Цачева.\n\nТя цитира доклада: \"В него изрично е казано: \"Чл. 282 от НК трябва да се преразгледа, тъй като нарушението или злоупотребата със служебно положение не се прилага за длъжностни лица в търговски дружества и други подобни. Корупционните престъпления следва да се прилагат за длъжностните лица в частния сектор, например банките, по същия начин, по който се прилага за длъжностните лица в публичния сектор и държавните институции\".\n\n\"Не е вярно, че всяко неизпълнение на договор, произтичащ от граждански оборот, от пазарни взаимоотношения, ще бъде предмет на предложените реакции. Става дума само за едновременното изпълнение при две условия: пряк умисъл и значителни вреди, които произтичат от това деяние\", категорична беше тя.\n\nЦачева коментира и казуса с пловдивския лекар, застрелял крадец, и последвалото искане за промяна на законодателството. Според нея не е добра практика от конкретен повод да се тръгва към промяна в законите.\n\n„В този конкретен пример държавата е длъжна да реагира, но само с промяна в действащите закони не бихме постигнали голямата цел, която е домовете на гражданите да бъдат надеждно защитени”, изтъкна тя и допълни, че на първо място трябва да се вземат мерки срещу битовата престъпност.\n\n„Съставена е работа група към Министерството на правосъдието”, уточни тя, като допълни, че поканените представители на ВСС, главната прокуратура и няколко неправителствени организации са отказали да се включат в групата с аргумента, че сегашните закони функционират достатъчно добре. Засега представители са изпратени от ВКС и Висшия адвокатски съвет.\n\nМинистърът на правосъдието коментира и протеста на надзирателите. Протестните действия на служителите от затворите са в ход, продължава и диалогът с Министерството на правосъдието. Представителите на синдикатите не са удовлетворени от резултатите – те искат увеличаване на заплатите с 20%, увеличаване на персонала и изравняване на плащания за специфични условия на труд с тези в МВР. Направихме среща с финансовия министър и беше предложено малко над 5%-но увеличение, което заедно с 5%-то увеличение от 1 януари става близо 11%. Протестиращите отказаха. Онова, което зависи от нас, сме го направили. Ако някой ми предложи алгоритъм как със средствата, с които разполагам, да увеличим заплатите им с 20%, ще го направя, обясни Цачева.\n                    ", "date": "2018.03.16", "title": "Крадци обрали сестрата на Цецка Цачева"}
{"url": "http://www.monitor.bg/a/view/2087-%D0%9E%D0%B1%D1%80%D0%B0%D1%82-%D0%A0%D0%B0%D0%B4%D0%B8-%D0%B5-%D0%BD%D0%B0%D1%80%D1%8A%D0%B3%D0%B0%D0%BB-%D0%B6%D0%B5%D0%BD%D0%B0-%D1%81%D0%B8-%D0%B8-%D0%BF%D0%BE%D1%81%D0%BB%D0%B5-%D1%81%D0%B5-%D0%B5-%D1%81%D0%B0%D0%BC%D0%BE%D1%83%D0%B1%D0%B8%D0%BB/", "text": "\n                    Трагедията в пловдивския квартал \"Кючук Париж\" прие неочакван обрат. Според криминалисти най-вероятно Ради Енев е наръгал фатално жена си Илияна, след което се е самоубил. По тялото на младата майка е имало много прободни рани. Труповете на семейството бяха открити в следобедните часове на 15 март, след като съседи чували часове наред как плаче тяхното 13-месечно момиченце.Трагедията започнала около 8 часа сутринта на 15 март т.г.  Тогава братът на 32-годишния Рани Енев получил позвъняване на мобилния си телефон от Илияна, но не могъл да отговори на обаждането. Впоследствие опитал неколкократно да се свърже с нея по телефона, но тя не отговорила на повикванията. Опитал да се свърже и с брат си, но той също не отговорил.  Поради това, около 15,30 часа, той отишъл до апартамента. Опитал да отключи входната врата, но установил, че от вътрешната страна на бравата е поставен ключ. От вътрешността на апартамента се чувал детски плач. Братът на Ради веднага потърсил ключар, който установил тройно заключване на входната врата на жилището. Ключарят успял да я отвори, въпреки поставения от вътрешната страна на вратата ключ.При отваряне на входната врата, ключарят и братът  видели труп на човек в стаята, разположена срещу вратата. Братът  се ориентирал по плача на детето къде се намира то и го взел. Двамата излезли от апартамента. В 16,08 часа ключарят подал сигнал в дежурната на І РУ при ОД на МВР – Пловдив, а в 16,10 ч. - и на телефон 112.         Незабавно след получаване на сигнала, е бил сформиран екип от разследващи от ОД на МВР – Пловдив, който посетил мястото на инцидента. Прозорците и балконските врати на апартамента били затворени. Жената била намерена лежаща по гръб с порезна рана на шията и защитни порезни рани по ръцете. Мъжът лежал по лице, като в дясната си ръка държал голям кухненски нож, забит в шията му. Пристигналият екип на спешна помощ констатирал настъпване смъртта на мъжа и жената.         До момента са извършени множество процесуално-следствени действия, вкл. огледи на местопроизшествие и разпити на свидетели. Били са назначени съдебно-медицински, биологична, дактилоскопна и химическиекспертизи. Детето на починалите се намира при брата на Ради Енев ,който го е взел от апартамента на ужасите. По подозрения на разследващите Ради Енев е страдал от психично заболяване, не се е лекувал и именно това е отключило агресията му. Разследването по случая продължава, съобщиха от окръжната прокуратура в Пловдив.  \n\n\n                    ", "date": "2018.03.16", "title": "Обрат в Пловдив: Ради е наръгал жена си и после се е самоубил"}
{"url": "http://www.monitor.bg/a/view/73884-%D0%93%D0%B0%D1%80%D0%B4%D0%BE%D0%B2%D0%B5-%D0%BF%D1%80%D0%B5%D0%B1%D0%B8%D1%85%D0%B0-%D0%B2%D0%B0%D0%BD%D0%B4%D0%B0%D0%BB-%D0%B0%D1%82%D0%B0%D0%BA%D1%83%D0%B2%D0%B0%D0%BB-%D1%81-%D0%BA%D0%B0%D0%BC%D1%8A%D0%BD%D0%B8-%D0%B5%D0%BB-%D1%82%D0%B0%D0%B1%D0%BB%D0%B0/", "text": "\n                    Гардове наказаха с бой вандал и се озоваха в ареста. Случката се разиграла в четвъртък след обед в Бяла Слатина.\n\nКъм 15 часа двама служители на охранителна фирма видели 47-годишен мъж да атакува с камъни електрическите табла, които са поставени високо на улица в ромската махала на града.Това се случи преди две години при съвместна акция с жандармерията, за да се спрат кражбите на ток в квартала.\n\nГардовете отишли при вандала и му казали да престане, но мъжът бил много афектиран и отвърнал, че ще направи на сол таблата. Тогава между тримата започнала словесна битка, която прераснала в ръкопашна схватка. Охранителите обаче се оказали по-яки и потрошили от бой вандала, който си плюл на петите и избяга. Близо два часа по-късно той потърсил помощ в местния филиал на спешния център. Там лекарите установили, че мъжът е със счупена ръка и синини по цялото тяло. След като той бил разпитан от полицаи, двамата гардове са арестувани, съобщиха от областната дирекция на МВР във Враца. По случая е образувано досъдебно производство.\n                    ", "date": "2018.03.16", "title": "Гардове пребиха вандал, атакувал с камъни ел. табла"}
{"url": "http://www.monitor.bg/a/view/62628-1000-%D0%BB%D0%B5%D0%B2%D0%B0-%D0%B3%D0%BB%D0%BE%D0%B1%D0%B0-%D0%B7%D0%B0-%D1%8E%D0%BC%D1%80%D1%83%D1%86%D0%B8-%D0%BF%D0%BE-%D0%B8%D0%BD%D0%BA%D0%B0%D1%81%D0%B0%D1%82%D0%BE%D1%80/", "text": "\n                    Жител на козлодуйското село Хърлец отнесе глоба от 1000 лева заради побой над инкасатор от ВиК. Решението е на районния съд в Козлодуй и не подлежи на обжалване.\n\nВ хода на наказателния процес станало ясно, че инкасаторът е нападнат на 10 май миналата година докато отчитал водата в имота на Кирил Стоянов на улица „Хан Аспарух”. Стопанинът блъскал и удрял с ръце служителя на водното дружество, в резултат на което му причинил лека телесна повреда.\n\nЗаради чистото съдебно минало на побойника, магистратите го освободили от наказателна отговорност и му наложили само административно наказание, фиксирано като глоба от 1000 лева. Тъй като агресивният мъж се признал за виновен и сключил споразумение, решението на съда е окончателно.\n                    ", "date": "2018.03.16", "title": "1000 лева глоба за юмруци по инкасатор"}
{"url": "http://www.monitor.bg/a/view/65410-75%D0%B3%D0%BE%D0%B4%D0%B8%D1%88%D0%B5%D0%BD-%D0%BF%D0%B0%D0%B4%D0%BD%D0%B0-%D0%B2-%D1%88%D0%B0%D1%85%D1%82%D0%B0-%D0%BD%D0%B0-%D0%B0%D1%81%D0%B0%D0%BD%D1%81%D1%8C%D0%BE%D1%80-%D0%B2-%D1%81%D1%82%D0%BE%D0%BB%D0%B8%D1%86%D0%B0%D1%82%D0%B0/", "text": "\n                    Дядо падна в асансьорна шахта в столичния квартал „Света Троица“ и пострада тежко. 75-годишният Матьо Серабян решил сам да острани повредите от съоръжението, което било наскоро ремонтирано, но почти през месец блокирало и засядало. Така малко преди обяд възрастният мъж нарамил кожената си чанта с инструментите и започнал да прави опити да премахне неизправностите на асансьора. За зла участ обаче се подхлъзнал и паднал от няколко етажа височина. При удара в дъното на шахтата той си счупил бедрото и получил тежка травма на главата. Мъжът е откаран за лечение „Пирогов“, без опасност за живота.\n„Асансьорът се беше повредил наскоро и го ремонтираха от фирмата, която е ангажирана с подръжката. Той обаче започна през месец да блокира. Преди това дълго време не работеше. Явно Матьо е решил да го ремонтира сам. Никой не го е нагърбил с тази задача. Сам е направил този избор“, коментираха вчера съседи пред „Монитор“.Те били и тези, които подали сигнал до тел. 112, когато разбрали, че Серабян е пропаднал в шаката, а от там се чували само стенанията му. Заради инцидента до късния следобед вчера входа беше запечатан, а разследващи проверяваха всички обстоятелства около трагичната случка.\nЗаради поредица от инциденти с дефекти асансьори, при които дори имаше и загинали, от прокуратурата и други държавни органи започнаха масови проверки на съоръженията. Оказа се, че около 90 хил. асансьора в България се нуждаят от незабавен ремонт и са рискови. От Българската асансьорна асоциация дори настояха за затвор на домоуправители, които пускат неизправни асансьори. От там още обясниха, че повечето съоръжения са на по 60 години. Те са с устройства за сигурност, които са били актуални към годината на производство. Друго предложение, което така и не видя бял свят беше всички асансьори да се проверяват по три пъти в месеца от двама техници и един път в годината от лицензирана фирма, която да прави технически преглед.\n\n\n                    ", "date": "2018.03.16", "title": "Дядо се изпочупи в  шахта на асансьор в столицата (обновена)"}
{"url": "http://www.monitor.bg/a/view/85723-%D0%A5%D0%B2%D0%B0%D0%BD%D0%B0%D1%85%D0%B0-%D1%82%D0%B5%D0%BB%D0%B5%D1%88%D0%BA%D0%BE-%D0%B1%D0%B5%D0%B7-%D0%B4%D0%BE%D0%BA%D1%83%D0%BC%D0%B5%D0%BD%D1%82%D0%B8-%D0%BA%D1%80%D0%B0%D0%B9-%D0%A1%D0%B5%D0%B2%D0%BB%D0%B8%D0%B5%D0%B2%D0%BE/", "text": "\n                    Разфасовано телешко месо без документи за произход и транспортиране е намерено от полицията в автомобила на мъж от севлиевското село Петко Славейков. Месото е иззето, а по случая е започнало досъдебно производство. Това съобщиха днес от ОД на МВР в Габрово.\n\nИнцидентът е станал вчера около 08.40 часа, когато в районното полицейско управление бил получен сигнал, че в микробус, паркиран на габровска улица, се съхранява животинско месо в нарушение на правилата за производство, преработка, транспортиране и търговия с животни.\n\nНа мястото на инцидента пристигнал полицейски екип и служители на Областната дирекция по безопасност на храните. При проверката на микробуса, собственост на 32-годишен мъж от село Петко Славейков, били намерени 134 килограма разфасовано телешко месо без документи.\n\nРаботата по изясняване на случая продължава, а досъдебното производство е по член 350, алинея 2 от Наказателния кодекс, който третира нарушаване на правилата, уреждащи добива, производството, съхранението или търговията с животни и храни, предназначени за общо ползване, с което съществува опасност за здравето на други хора. Законът предвижда наказание с лишаване от свобода до три години.\n                    ", "date": "2018.03.16", "title": "Хванаха телешко без документи край Севлиево"}
{"url": "http://www.monitor.bg/a/view/73548-%D0%95%D0%BB%D0%B5%D0%BA%D1%82%D1%80%D0%B8%D1%87%D0%B5%D1%81%D0%BA%D0%B8-%D1%81%D1%82%D1%8A%D0%BB%D0%B1-%D0%BF%D0%B0%D0%B4%D0%BD%D0%B0-%D0%B2%D1%8A%D1%80%D1%85%D1%83-%D0%B4%D0%B5%D1%86%D0%B0-%D0%B2-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA/", "text": "\n                    Електрически стълб е паднал върху две деца - брат и сестра, докато си играели в една от кварталните обществени градинки в Пазарджик, съобщи Дарик. Инцидентът е станал вчера около 17.00 ч.Металното съоръжение изненадващо се стоварило върху децата, които по чудо не са тежко пострадали. Спасило ги това, че 10-годишното момиче чуло скърцането на стълба, преди да се прекърши и да падне към земята.Детето вдигнало ръце и се опитало да спаси братчето си, но успяло само да омекоти удара. Сестричката е с натъртвания и зачервявания по ръцете, а момченцето - с охлузни рани по челото.На място веднага е повикана полиция, отзовал се е и екип пожарникари. Малко по-късно пристигнали електротехници, за да спрат захранването.Отговорната за този тип електрически стълбове фирма вероятно ще бъде наказана с акт. Те са зле поддържани и корозирали, но не са взети навреме мерки за обезопасяването им. Разпоредена е и проверка за състоянието на всички останали електрически стълбове от уличното осветление.\n\n\n                    ", "date": "2018.03.16", "title": "Електрически стълб падна върху деца в Пазарджик"}
{"url": "http://www.monitor.bg/a/view/53801-3-%D0%B3-%D1%83%D1%81%D0%BB%D0%BE%D0%B2%D0%BD%D0%BE-%D0%B7%D0%B0-%D0%BA%D0%B0%D1%82%D0%B0%D0%B4%D0%B6%D0%B8%D1%8F%D1%82%D0%B0-%D0%B7%D0%B0%D1%81%D0%BD%D0%B5%D1%82-%D0%B4%D0%B0-%D0%B2%D0%B7%D0%B8%D0%BC%D0%B0-%D0%BF%D0%BE%D0%B4%D0%BA%D1%83%D0%BF/", "text": "\n                    Софийският градски съд осъди на 3 г. условно с 5 г. изпитателен срок катаджията Сашо Тръпков, който на 13 ноември 2014 г. бе заснет да взима подкуп.\nТръпков беше признат за виновен по три обвинения. Първото е за съставяне на неверен документ. Той написал фиш на шофьор, че е пресякъл неправилно като пешеходец, а в действителност мъжът карал кола и говорел по телефона. Второто обвинение е за подкуп от 20 лева, който взел от шофьор, за да не му пише акт за отнето предимство и каране без колан. Третото обвинение е за взети 10 лв. от шофьор, за да не го глоби за каране без колан. И трите престъпления са извършени в един ден. Тръпков трябва да плати и 2000 лева глоба, както и 1500 лева разноски по делото. 3 г. той няма да има право да работи на държавна служба. Тръпков  не се признава за виновен и ще обжалва. Прокуратурата поиска от съда за катаджията 3 г. условно с 5 г. изпитателен срок.\nРазплитането на случая започна, след като Тръпков беше заснет да взема подкупи от шофьори. Разпространеното след това видео показваше момент, в който катаджията получава 20 лева от водач на автомобил. В хода на делото бе разпитан шофьорът Пенчо Иванов, който каза, че Тръпков го спрял за шофиране без колан и отнемане на предимство. Катаджията казал, че нарушенията са сериозни и може да се стигне до отнемане на книжка, на което мъжът отвърнал, че много бърза. „Като бързаш много, дай една двайсетачка и бегай“, отговорил Тръпков и Иванов подал банкнотата през прозореца на автомобила, а Тръпков я смачкал в ръка и я прибрал.\nВидеото беше заснето от студента Димитър Димитров, който наблюдавал от дома си случката и започнал да снима с телефон. През социални мрежи и медии кадрите достигнаха до ръководството на МВР и Тръпков беше уволнен преди да започне делото срещу него.\nПрисъдата на СГС не е окончателна и подлежи на обжалване и протест пред САС.\n                    ", "date": "2018.03.16", "title": "3 г. условно за катаджията, заснет да взима подкуп"}
{"url": "http://www.monitor.bg/a/view/77777-%D0%9F%D0%B8%D1%8F%D0%BD-%D0%BF%D1%8A%D1%82%D0%BD%D0%B8%D0%BA-%D1%81%D0%B2%D0%B0%D0%BB%D0%B8-%D0%B0%D0%B2%D0%B0%D1%80%D0%B8%D0%B9%D0%BD%D0%BE-%D1%81%D0%B0%D0%BC%D0%BE%D0%BB%D0%B5%D1%82-%D0%B2-%D0%A1%D0%BE%D1%84%D0%B8%D1%8F/", "text": "\n                    Боинг 737 на турската авиокомпания \"Корендон Еърлайнс\" се е приземил аварийно в София след като пътник нападнал една от стюардесите на борда на самолета. Новината съобщи телевизионният канал TVN24, който получил от зрител видеокадри от инцидента, станал в четвъртък следобед. Според първоначалната информация мъжът, причинил извънредното кацане е бил пиян и е искал от стюардесата още пиене.Чартърният полет CXI496 започнал от полския град Вроцлав в 16:15 местно време, събрал допълнително пътници в Познан и трябвало да приключи на летището в Хургада. До един момент всичко вървяло без проблеми и пътниците се били унесли в мечти за прекрасна почивка в Египет. В момента, в който машината наближила Балканите на борда на Боинга избухнал кръчмарски скандал. Един от пътниците в средата на салона, вече видимо пиян, атакувал член на екипажа. \"Не видях момента на нападението, но от думите на други пътници и екипажа стана ясно, че е била нападната стюардеса.\" - разказва пред телевизионния канал пътник от полет 496.Повод за скарването и физическото нападение над стюардесата бил отказът й да даде още алкохол на мъжа. За ситуация като тази има подробно разписани процедури и пилотът в съотвествие с тях предприел извънредно кацане на летището в София. Там на борда на самолета се качили представители на гранична полиция - според записа най-малко трима униформени служители, които извели скандалния пътник. Към 21 часа самолетът отлетял за крайната си дестинация Хургада. От консулския отдел на посолството на Полша в София са потвърдили за инцидента и за свалянето на пътника в София. Стюардесата, която не знаела полски,  обявила, че не се чувства в безопасност. Първо помолила някой да преведе на пътника, че ако продължи да се държи така, това ще доведе до принудително кацане. Той обаче не престанал. Когато се намесили няколко мъже и го \"успокоили\", а капитанът обявил, че е взел решение за извънредно кацане, внезапно изтрезнял и започнал да се извинява, разказа полският публицист Бартломей Скшински, който се е намирал на борда на самолета.\n\n\n                    ", "date": "2018.03.16", "title": "Пиян пътник свали аварийно самолет в София (СНИМКИ)"}
{"url": "http://www.monitor.bg/a/view/13804-19%D0%B3%D0%BE%D0%B4%D0%B8%D1%88%D0%BD%D0%B0-%D0%BF%D1%80%D0%BE%D0%B4%D0%B0%D0%B2%D0%B0-%D0%BE%D1%80%D1%8A%D0%B6%D0%B8%D1%8F-%D0%B2-%D0%B8%D0%BD%D1%82%D0%B5%D1%80%D0%BD%D0%B5%D1%82-%D0%BF%D1%80%D0%B0%D1%89%D0%B0-%D0%BF%D0%BE-%D0%BA%D1%83%D1%80%D0%B8%D0%B5%D1%80-%D0%B6%D0%B5%D0%BB%D1%8F%D0%B7%D0%BE/", "text": "\n                    19-годишна бургазлийка беше арестувана, след като бе спипана в брутална измама по интернет. Тарикатката пуснала обяви в сайтове за електронна търговия, че продава газови пистолети. На проявилите интерес обяснявала, че е наследила оръжията и ги продава, защото не й трябват. Десетки жертви се вързали на офертата и платили по стотачка за мечтаното оръжие. Вместо пистолет обаче, получили пакет с парче желязо. \"Момичето е съобразило, че пратката трябва да е достатъчно тежка, за да не се усъмнят купувачите и да откажат да платят на куриера. Затова е изпращала кутии с парчета желязо, които по тегло да съответстват на пистолета\", разкриха запознати със случая. Колко купувачи са изгорели по схемата, от полицията отказаха да съобщят.\n\nОсвен за оръжия, 19-годишната Христина от Бургас, пускала и обяви за продажба различни дрехи втора употреба и други вещи. Искала плащане с наложен платеж, но вместо обявената дреха, пращала на купувача непотребна вехтория или стари вестници. За да привлече повече купувачи, тя разпространявала обявите за продажбата на стоките в различни страници. Момичето умишлено обаче не поставяло „преглед и тест” на пратките, като по този начин мамило хората.\n\nИзлъганите подали жалба в полицията и измамницата бързо била разкрита. Тя е задържана за срок от 24 часа и вероятно ще бъде изправена пред съда. В апартамента на бургазлийката в ж.к. „Меден Рудник” са намерени и иззети вещи и предмети, свързани с измамите, казаха от полицията. По случая е вече е образувано досъдебно производство.\n                    ", "date": "2018.03.16", "title": "19-годишна продава оръжия в интернет, праща по куриер желязо"}
{"url": "http://www.monitor.bg/a/view/65597-%D0%A1%D0%B0%D0%BC%D0%BE-5-%D0%BF%D1%8A%D1%82%D0%B8-%D1%85%D0%B2%D0%B0%D0%BD%D0%B0%D1%85%D0%B0-%D0%BF%D0%B0%D0%BB%D0%BC%D0%B0-%D0%B2-%D1%81%D0%B8%D1%80%D0%B5%D0%BD%D0%B5%D1%82%D0%BE-%D0%B8-%D0%BA%D0%B0%D1%88%D0%BA%D0%B0%D0%B2%D0%B0%D0%BB%D0%B0/", "text": "169 проверки на млечни продукти по магазините отчете БАБХ\n                    Само в 5 от 144 проби взети от сирене и кашкавал от магазините се оказали със съдържание на немлечни мазнини, информираха от Българската агенция по безопасността на храните (БАБХ). За констатираните несъответствия са уведомени ОДБХ на територията, на които са произведени храните и са предприети мерки за изтегляне от пазара на тези храни и преетикетирането им като имитиращи продукти, съдържащи в състава си мляко. На нарушителите са съставени и връчени актове за установяване на административно нарушение.169 са изследваните през миналата година проби от млечни продукти. 98 от тях са от сирене; 46 от кашкавал; 17 от масло и 8 от кисело мляко.Вече втора година по инициатива на дирекция “Контрол на храните” към Българската агенция по безопасността на храните (БАБХ) комисия от представители на агенцията, Асоциацията на млекопреработвателите, Националната асоциация на млекопреработвателите и Комисията за защита на потребителите правят внезапни проверки в търговската мрежа, като на произволен принцип взимат проби от сирене, масло, кисело, прясно мляко и други млечни продукти, които изследват. Целта е да се установи дали се спазват изискванията на Наредбата за специфичните изисквания към млечните продукти и дали в тях не са вложени немлечни мазнини.По предварително споразумение всяка седмица на ротационен принцип представител на една от организациите определя различни търговски обекти, откъдето всеки член на комисията взима по два вида млечни продукти от различни производители за лабораторно изпитване.Проверките продължават и през 2018 година, като на продуктите се прави и физико-химичен анализ за съдържание на мазнини, вода и други показатели. \n\n\n                    ", "date": "2018.03.16", "title": "Само 5 пъти хванаха палма в сиренето и кашкавала"}
{"url": "http://www.monitor.bg/a/view/62112-fibank-%D0%BF%D0%BE%D0%B4%D0%BA%D1%80%D0%B5%D0%BF%D1%8F-%D0%B6%D0%B5%D0%BD%D0%B8%D1%82%D0%B5-%D0%B2-%D0%B1%D0%B8%D0%B7%D0%BD%D0%B5%D1%81%D0%B0-%D1%81-%D0%BD%D0%BE%D0%B2%D0%B0-%D0%BF%D1%80%D0%BE%D0%B3%D1%80%D0%B0%D0%BC%D0%B0/", "text": "\n                    Fibank организира първата международна конференция „Жените в бизнеса“. Успели дами в различни области на бизнеса в България и света споделиха основните предизвикателства, пред които са изправени днес жените във все по глобализиращата се и високо конкурентна среда. Акценти на събитието бяха поставени върху възможностите за образование, здравеопазване и финансиране.\n\nПреди дни финансовата институция представи своята специална програма Smart Lady, насочена към жените в бизнеса. С нея Банката иска да подкрепи жените, решили да развият своите идеи в успешен бизнес.\n\nПрограмата Smart Lady е съвкупност от специално разработени и целенасочени продукти за жените. Тя предполага създаването на една широка нефинансова платформа, която да предостави на бизнес дамите у нас възможност чрез семинари и срещи да надграждат своите умения и да намират съмишленици, от които да черпят вдъхновение и кураж. За постигането на тези цели Fibank разчита на партньорството с „FiHealth Застраховане“ и Mastercard, спомогнали за изграждането на програмата Smart Lady.\n                    ", "date": "2018.03.16", "title": "Fibank подкрепя жените в бизнеса с нова програма "}
{"url": "http://www.monitor.bg/a/view/6778-%D0%9C%D1%82%D0%B5%D0%BB-%D1%89%D0%B5-%D0%BF%D1%80%D0%B5%D0%B4%D0%BB%D0%B0%D0%B3%D0%B0-%D0%B3%D0%B5%D0%B9%D0%BC%D1%8A%D1%80%D1%81%D0%BA%D0%B8%D1%8F-%D1%81%D0%BC%D0%B0%D1%80%D1%82%D1%84%D0%BE%D0%BD-razer/", "text": "\n                    Мтел, част от A1 Group, е първият телеком у нас, който ще предлага дебютния смартфон на марката Razer, създаден специално за геймъри и фенове на развлечението. Razer Phone ще бъде наличен в търговската мрежа на телекома от началото на следващата седмица за 56,98 лева на месец или за 1219,98 лева в брой с абонаментите планове Мтел без граници 5XL.\n\nHD дисплеят е с размер 5.72 инча и предоставя реалистични цветове и максимална бързина. Потребителите, които предпочитат слушалки, могат да разчитат на USB-C аудио адаптер с 24-битов дигитален аудио конвертор.\n\nАудиовизуални качества са комбинирани с висока производителност на процесора Qualcomm Snapdragon 835 и 8GB RAM памет. Razer Phone разполага с батерия от 4 000 mAh – една от най-големите смартфон батерии днес с технология за бързо зареждане.\n\nЗа да изпробват пълната сила на Razer Phone, потребителите ще имат достъп до мобилни гейминг заглавия от водещи разработчици. Tencent ще представи “Arena of Valor”, една от най-популярните игри. Други партньорства включват заглавия от поредиците “Final Fantasy”, “Tekken”, “World of Tanks Blitz” и други.\n\nВъзможностите за забавление се допълват 12 MP двойна задна камера, която разполага със светкавица в два нюанса за постигане на по-естествена светлина. Операционна система е Android Nougat, а през пролетта потребителите ще имат достъп до най-новата версия Android Oreo.\n                    ", "date": "2018.03.16", "title": "Мтел ще предлага геймърския смартфон Razer"}
{"url": "http://www.monitor.bg/a/view/73986-%D0%97%D0%B0%D0%BF%D0%BE%D1%87%D0%B2%D0%B0-%D1%81%D1%82%D1%80%D0%BE%D0%B8%D1%82%D0%B5%D0%BB%D1%81%D1%82%D0%B2%D0%BE-%D0%BD%D0%B0-%D0%BE%D1%89%D0%B5-9-%D0%BA%D0%BC-%D0%BE%D1%82-%D0%BC%D0%B0%D0%B3%D0%B8%D1%81%D1%82%D1%80%D0%B0%D0%BB%D0%B0-%D0%A5%D0%B5%D0%BC%D1%83%D1%81/", "text": "\n                    Министърът на регионалното развитие и благоустройството Николай Нанков издаде разрешение за строеж на АМ „Хемус“ в отсечката от Ябланица до п.в. „Боаза“. Участъкът от км 78+500 до км 87+800 е с дължина от близо 9 км.\n\nОсвен строителството на новата магистрална отсечка, се предвижда и рехабилитация на близо 400 м от директното трасе при км 78+500, където сега магистралата свършва, и строителство на етапна връзка при км 87+600 в близост до село Брестница за връзка с пътя Коритна - Белокопитово. Проектът включва и рехабилитация на външните водопроводи за селата Брестница и Златна Панега, които попадат в трасето на аутобана и полагане на тръбна мрежа за интелигентни транспортни системи по протежение на новия участък. Ще се извърши и реконструкция на далекопровод.\n\nДоговорът за строителството на магистралната отсечка с Консорциум „ХВП Ябланица“ бе подписан през м. юли 2017 г. Срокът за строителство е 910 дни, като от тях 180 дни са предвидени за проектиране, а 730 дни са за изграждане на обекта. При реализацията на проекта ще бъдат изградени 5 селскостопански подлеза, 2 селскостопански надлеза, както и подлез при общинския път от Брестница към пещерата „Съева дупка“. Автомагистралната отсечка ще бъде с по две ленти за движение в посока по 4 м, две ленти за спиране по 3 м, средна разделителна ивица - 2 м, водещи ивици и банкети.\n                    ", "date": "2018.03.16", "title": "Започва строителство на още 9 км от магистрала „Хемус“"}
{"url": "http://www.monitor.bg/a/view/59996-%D0%9C%D0%BE%D1%81%D0%BA%D0%BE%D0%B2%D1%81%D0%BA%D0%B8-%D1%80%D0%B0%D0%B7%D0%BF%D0%BE%D1%80%D0%B5%D0%B4%D0%B8-%D0%BF%D1%80%D0%BE%D0%B2%D0%B5%D1%80%D0%BA%D0%B0-%D0%BD%D0%B0-%D1%82%D1%8A%D1%80%D0%B3-%D0%BD%D0%B0-%D0%91%D0%94%D0%96/", "text": "\n                    Министърът на транспорта Ивайло Московски разпореди проверка в БДЖ-Пътнически превози заради публикации в медиите за злоупотреби с обявен търг за ремонт на локомотиви.\n\nВ дружеството ще бъде извършен одит обществена поръчка с предмет: „Извършване на планова техническа поддръжка (ТП, МПР и ГПР) и извънпланова техническа поддръжка (РН) на електрически локомотиви серия 46200 и електрически локомотиви 44001 и 44002, собственост на „БДЖ-Пътнически превози” ЕООД за тригодишен период”.\n\nПроверката на откритата процедура ще бъде извършена от Звеното за вътрешен одит към МТИТС във връзка с появилите се медийни материали в публичното пространство. Тя включва преглед на цялата документация на процедурата.\n                    ", "date": "2018.03.16", "title": "Московски разпореди проверка на търг на БДЖ"}
{"url": "http://www.monitor.bg/a/view/86623-10-%D1%84%D0%B8%D1%80%D0%BC%D0%B8-%D0%B8%D1%81%D0%BA%D0%B0%D1%82-%D0%B4%D0%B0-%D0%B4%D0%BE%D1%81%D1%82%D0%B0%D0%B2%D1%8F%D1%82-%D1%82%D1%80%D1%8A%D0%B1%D0%B8%D1%82%D0%B5-%D0%B7%D0%B0-%D0%BA%D0%BE%D0%BD%D0%B5%D0%BA%D1%82%D0%BE%D1%80%D0%B0-%D1%81-%D0%93%D1%8A%D1%80%D1%86%D0%B8%D1%8F/", "text": "Съоръжението трябва да заработи до края на 2020 г.\n                    10 фирми, сред които само една българска, подадоха заявления за участие в процедурата за производство и доставка на тръби за изграждане на интерконектораГърция - България. Това стана ясно преди публичното заседание, на което днес бяха отворени подадените заявления.\n\nНай-много 3 са заявленията от Турция - на фирмите „Ноксел Челик Бору Санайи“ А.Ш, Umran Celik Boru Sanayii A.S и Erciyas Celik Boru Sanayi A.S (Erciyas Steel Pipe Co). От Русия желание за участие в процедурата са заявили две JSC \"Zagorsk Pipe Plant\" и Public Joint Stock Company \"Chelyabinsk Pipe Plant\". Индийските компании също са две - Jindaw SAW Ltd. и Welspun Corp. Limited. С по една фирма са България - „Топливо-2“ ЕООД, Германия - с Salzgitter Mannesmann International GmbH и Гърция с Korinth Pipeworks S.A Pipe Industry S.A.\n\n„Това е първата от няколко ключови процедури, които ще осигурят фактическия старт на строителството на интерконектора Гърция-България. В нея участниците ще бъдат селектирани на два етапа, като първо те удостоверяват съответствието с критериите за подбор, а след това се подават и оценяват същинските оферти. При нея покани за втория етап се изпращат само до кандидатите, преминали предварителния подбор и това се очаква да стане около 20 април, а конкретният изпълнител да бъде избран до края на юни“, обясни изпълнителният директор на българо-гръцката компания ICGB Теодора Георгиева.\n\nПо думите й в началото на април ще бъде започната и процедурата по основната поръчка за възлагане на строителството на интерконектора и за археологически проучвания по трасето и за избор на строителен надзор.\n\n„Проектът за изграждане на междусистемната връзка Гърция-България е ключов за изпълнение на целите, свързани с диверсификация на енергийните доставки“, каза министърът на енергетиката Теменужка Петкова и припомни, че с интерконектора България и други страни от района ще получат достъп до Южния газов коридор. „Надявам се изграждането да започне в средата на годината, в рамките на първото българско председателство на Съвета на ЕС“, допълни тя.\n                    ", "date": "2018.03.16", "title": "10 фирми искат да доставят тръбите за конектора с Гърция"}
{"url": "http://www.monitor.bg/a/view/78852-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%95%D1%80-%D0%BF%D1%83%D1%81%D0%BA%D0%B0-%D0%BF%D0%BE%D0%BB%D0%B5%D1%82%D0%B8-%D0%BE%D1%82-%D0%91%D1%83%D1%80%D0%B3%D0%B0%D1%81-%D0%BA%D1%8A%D0%BC-%D0%A1%D0%BE%D1%84%D0%B8%D1%8F-o%D1%82-%D1%8E%D0%BD%D0%B8/", "text": "\n                    Авиопревозвачът „България Ер“ тази година започва да оперира по сезонната си линия между София и Бургас по-рано. Авиокомпанията пуска два специални еднопосочни полета от черноморския град към столицата на 1 април и на 8 април. Полетите ще излитат от Бургас в 18,50 часа и ще пристигат в София около 19,40 часа. Цените на билетите започват от 29 евро, като включват всички летищни такси, 1бр. ръчен багаж до 10кг, кетъринг на борда и безплатен check-in.\n\nТази година всекидневните полети между София и Бургас започват от началото на юни, а преди стартирането на сезонната линия авиокомпанията ще изпълни и други специални еднопосочни полети между двата града.\n                    ", "date": "2018.03.16", "title": "„България Ер“ пуска полети от Бургас към София oт юни"}
{"url": "http://www.monitor.bg/a/view/71447-%D0%9E%D0%B1%D0%BB%D0%B0%D1%87%D0%B5%D0%BD-%D0%BF%D0%B5%D1%82%D1%8A%D0%BA-%D1%81-%D0%BF%D0%BE%D0%B2%D0%B8%D1%88%D0%B0%D0%B2%D0%B0%D1%89%D0%B8-%D1%81%D0%B5-%D1%82%D0%B5%D0%BC%D0%BF%D0%B5%D1%80%D0%B0%D1%82%D1%83%D1%80%D0%B8-%D1%82%D0%BE%D0%BF%D0%BB%D0%B0-%D1%81%D1%8A%D0%B1%D0%BE%D1%82%D0%B0-%D0%B8-%D1%81%D1%82%D1%83%D0%B4%D0%B5%D0%BD%D0%B0-%D0%BD%D0%B5%D0%B4%D0%B5%D0%BB%D1%8F/", "text": "\n                    Днес ще бъде почти тихо с минимални температури между 2° и 7°, в София около 4°. Увеличението на облачността, средна и висока, от югозапад ще продължи и през деня на места в Западна България ще превали слаб дъжд. Вятърът ще се ориентира от югозапад и след обяд в Източна България ще бъде умерен до силен. Температурите ще продължат да се повишават и максималните ще бъдат между 14° и 19°, по морския бряг между 11° и 17°, в София около 15°. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус” дежурният синоптик Христо Христов. Атмосферното налягане е по-ниско от средното за март и през деня ще се понижава. Над Черноморието денят ще започне с предимно слънчево време, но постепенно през деня облачността ще се увеличи. Ще духа югозападен вятър, който през деня ще се усили. Максималните температури ще са между 11° и 17°, вълнението на морето ще бъде 1 - 2 бала. Температурата на морската вода е 6° – 7°. Над планините облачността ще е значителна и на места в масивите от Западна България ще превали слаб дъжд, над 2000 метра сняг. Ще духа слаб до умерен югозападен, по най-високите върхове силен западен вятър. Максималната температура на височина 1200 метра ще е около 9°, на 2000 метра - около 4°.\n\nВ събота югозападният вятър ще усили още, особено в Източна България и в районите, в близост до северните склонове на планините. Дневните температури ще достигнат 20° - 25°, на отделни места и повече. Облачността ще е променлива, предимно висока и средна. През нощта срещу неделя и в неделя ще бъде предимно облачно. От запад на изток ще превали, на места временно валежите ще са интензивни и значителни по количество, придружени и с гръмотевици. Възможни са и градушки. Силният югозападен вятър ще се смени с умерен северозападен, в източните райони - север-североизточен. Ще започне бързо понижение на температурите, чувствително ще бъде в Северна България, особено в североизточните райони, където по-късно през деня в неделя дъждът ще се примеси със сняг. В понеделник ще остане динамично, вятърът ще е предимно от североизток, застудяването ще продължи. Валежите ще са все още предимно от дъжд, по-слаби в сравнение с неделя.\n                    ", "date": "2018.03.16", "title": "Облачен петък с повишаващи се температури, топла събота и студена неделя"}
{"url": "http://www.monitor.bg/a/view/23098-%D0%9A%D0%B0%D1%80%D0%B0%D0%BA%D0%B0%D1%87%D0%B0%D0%BD%D0%BE%D0%B2-%D0%BD%D0%B5-%D0%BC%D0%BE%D0%B6%D0%B5-%D0%B4%D0%B0-%D0%BD%D0%B0%D0%BF%D1%80%D0%B0%D0%B2%D0%B8-%D0%BA%D0%BE%D1%80%D0%B5%D0%BC%D0%BD%D0%BE-%D0%BD%D0%BE-%D0%B8%D1%81%D0%BA%D0%B0-%D0%B4%D0%B0-%D0%B2%D0%BA%D0%B0%D1%80%D0%B0-%D0%BC%D0%BB%D0%B0%D0%B4%D0%B5%D0%B6%D0%B8%D1%82%D0%B5-%D0%B2-%D0%BA%D0%B0%D0%B7%D0%B0%D1%80%D0%BC%D0%B0-%D0%B7%D0%B0-%D0%B4%D0%B0-%D0%BC%D0%BE%D0%B3%D0%B0%D1%82/", "text": "\n                    „Човек приема предизвикателства, там където може да се реализира. След като върховният главнокомандващ може да направи едно коремно възлизане, аз мога да направя половин. А пък господин Витков, ако ме покани да се надпиваме с бира – той е специалист в тая област, и там няма да приема, защото не мога толкова да пия”, заяви пред Би Ти Ви министърът на отбраната Красимир Каракачанов.\n\n„Съжалявам ако можех, щях да го направя. Но не съм във форма. Човек трябва да поддържа форма, но когато имаш време да ходиш по фитнес зали, можеш – аз нямам време”, каза още той по повод на предизвикателството, което му отправи във „Фейсбук” Светльо Витков.\n\n„Навремето, като е трябвало в казармата, съм правил, беше задължително. И аз затова казвам, че младежите трябва да ги вкараме в казармата – да възстановят малко мъжкия си вид и дисциплина. Една част ходят на фитнес, другите – предимно по бирариите, но това е една друга тема”, каза още военният министър.\n                    ", "date": "2018.03.16", "title": "Каракачанов не може да направи коремно, но иска да вкара младежите в казарма, за да могат"}
{"url": "http://www.monitor.bg/a/view/70784-%D0%9F%D0%BE%D0%B5%D0%B7%D0%B8%D0%BE%D0%BC%D0%B0%D1%82-%D1%80%D0%B5%D1%86%D0%B8%D1%82%D0%B8%D1%80%D0%B0-%D1%81%D1%82%D0%B8%D1%85%D0%BE%D0%B2%D0%B5-%D0%B2%D1%8A%D0%B2-%D0%92%D0%B5%D0%BB%D0%B8%D0%BA%D0%BE-%D0%A2%D1%8A%D1%80%D0%BD%D0%BE%D0%B2%D0%BE/", "text": "\n                    Поезиомат ще рецитира романтични стихове на жителите и гостите на Велико Търново. Устройството, тип джубокс, е монтирано на централния вход на парк Марно поле. То има в паметта си 21 стихотворения на български и европейски поети. Произведенията са представени на родния език на автора в превод на български. Автор на уникалния проект е чехът Ондржей Козба, а Велико Търново е първият български град, в който поезиоматът се представя от 15 март до 27 април. Представянето му е в рамките на европейската инициатива Нощ на литературата, организирана в партньорство с Чешкия културен център в България.\n                    ", "date": "2018.03.16", "title": "Поезиомат рецитира стихове във Велико Търново"}
{"url": "http://www.monitor.bg/a/view/74969-%D0%91%D0%B5%D0%B7%D1%80%D0%B0%D0%B1%D0%BE%D1%82%D0%B5%D0%BD-%D1%81%D0%BB%D0%BE%D0%B6%D0%B8%D0%BB-15-%D0%BA%D0%B3-%D1%82%D1%80%D0%BE%D1%82%D0%B8%D0%BB-%D0%B2-%D0%BA%D0%BE%D0%BB%D0%B0-%D0%B4%D0%BE-%D1%81%D1%82%D0%B0%D1%80%D0%BE%D0%B7%D0%B0%D0%B3%D0%BE%D1%80%D1%81%D0%BA%D0%BE-%D1%88%D0%BA%D0%BE%D0%BB%D0%BE/", "text": "\n                     \n\n \n\n1,5 кг тротилови пресовки откриха полицаи от Стара Загора в багажника на лек автомобил „Фолксваген голф“, паркиран на метри от оградата на основно училище „Димитър Благоев“ на улица „Любен Каравелов“. Опасният товар е бил намерен след подаден оперативен сигнал, при вида на подредените в  багажника шашки униформените буквално  зинали от изненада. При последвал обиск в апартамент, обитаван от 33-годишен заралия , който карал фаувето с пълномощно, дадено от баща му били открити още няколко пресовки, 4 електродетонатора и пиротехническа запалка.Ръководството на учебното заведение е било предупредено децата да не напускат класните стаи, затворен е бил изходът в близост до паркинга, а половин квартал е бил затворен за минувачи. Според специалисти количеството тротил е било достатъчно за събарянето на намиращия се паркинга 13-етажен блок.\n\nОпасните предмети са иззети, образувано е досъдебно производство за престъпление по член чл. 339 от НК, а 33-годишният Живко Ж. е задържан за 24 часа по закона за МВР.Тепърва ще се изяснява произходът на взривовете и евентуалното им предназначение . По предварителни данни мъжът няма постоянна месторабота, от районна прокуратура издадоха в петък постановление за удължаване престоя му в ареста за още 72 часа.\n\n \n                    ", "date": "2018.03.16", "title": "Безработен сложил 1,5 кг тротил в кола до старозагорско школо  "}
{"url": "http://www.monitor.bg/a/view/69921-%D0%9C%D0%B0%D0%BA%D0%B5%D0%B4%D0%BE%D0%BD%D1%81%D0%BA%D0%B8-%D0%BC%D0%B0%D0%B9%D1%81%D1%82%D0%BE%D1%80-%D0%BD%D0%B0-%D0%BE%D0%B1%D0%B5%D0%BA%D1%82%D0%B8%D0%B2%D0%B0-%D0%B2%D0%BE%D0%B4%D0%B8-%D0%90%D1%82%D0%BE%D0%BD-%D0%B2-%D0%9A%D0%B0%D0%B7%D0%B0%D0%BD%D0%BB%D1%8A%D0%BA/", "text": "\n                     \n\n \n\n40 черно-бели и цветни фотоси, заснети из манастирите на Атон ще представи в Казанлък под обединителното заглавие „Монос“ македонският майстор на обектива Александър Дончев.\n\n43-годишният „комшия“ е възпитаник на НАТФИЗ „Кръстьо Сарафов“ – София, това е поредната му изложба в България, след като през 2014  г. подреди в столичния артцентър „Фотосинтезис“ серия от снимки под заглавие „Между“.\n\nПоканата за новото му гостуване е от казанлъшкия музей на фотографията и визуалните изкуства. Домакините уточняват , че гостът им освен със студийна фотография се занимава и  с външно заснимане, като сред любимите му обекти са планините. Заедно с изложбата Дончев ще представи и едноименния си албум, където е включил най-интересните мигове от пътуването до Атон:монаси,скалисти пътеки, море, манастирски гори…\n\n„Винаги разглеждам фотографията като послание, кодирана емоция, опитваща се да победи времето и нашето объркано разбиране...“,споделя в аванс струмичанинът.\n                    ", "date": "2018.03.16", "title": "Македонски майстор на обектива „води“ Атон в Казанлък  "}
{"url": "http://www.monitor.bg/a/view/65270-%D0%94%D1%80%D0%B0%D0%B3%D0%BE%D0%BC%D0%B8%D1%80-%D0%A1%D1%82%D0%BE%D0%B9%D0%BD%D0%B5%D0%B2-%D0%B7%D0%B0-%D0%95%D0%BA%D0%B0%D1%82%D0%B5%D1%80%D0%B8%D0%BD%D0%B0-%D0%97%D0%B0%D1%85%D0%B0%D1%80%D0%B8%D0%B5%D0%B2%D0%B0-%D0%9F%D0%BE%D0%B4%D0%BE%D0%B1%D0%BD%D0%B8-%D1%85%D0%BE%D1%80%D0%B0-%D0%B2%D0%BA%D0%B0%D1%80%D0%B2%D0%B0%D1%82-%D1%81%D1%82%D1%80%D0%B0%D0%BD%D0%B0%D1%82%D0%B0-%D0%B2-%D0%B8%D0%B7%D0%BB%D0%B8%D1%88%D0%BD%D0%B8-%D0%BA%D0%BE%D0%BD%D1%84%D0%BB%D0%B8%D0%BA%D1%82%D0%B8/", "text": "\n                    Като близка до премиера ли се изказва Екатерина Захариева по темата за Сергей Скрипал – подобни изявления вкарват страната ни в излишни конфликти. Това каза заместник-председателят на ПГ на „БСП за България“ Драгомир Стойнев, цитиран от „Фокус“ във връзка с публикация в социалните медии на вицепремиера и министър на външните работи Екатерина Захариева, в който тя изказва солидарност с позицията на Обединеното кралство за случая „Скрипал“.\n\n„Не знам тя като каква се изказва“, коментира Стойнев и заяви, че Захариева трябва да даде отговор на въпроса дали е в качеството си на министър на външните работи или като министър на държава, която председателства Съвета на ЕС. „Като най-близка до премиера ли се изказва? За мен са недопустими подобен род изказвания, още повече, че не е ясно какво се случва. Ако се изказва в качеството си на външен министър, къде е официалната позиция? Ако се изказва в качеството си на външен министър на държава, която председателства Съвета на ЕС, хептен“, коментира Стойнев. По думите му жалкото е, че подобни хора, за да се натягат на някоя държава, правят изявления и вкарват страната в излишни конфликти.\n                    ", "date": "2018.03.16", "title": "Драгомир Стойнев за Екатерина Захариева: Подобни хора вкарват страната в излишни конфликти"}
{"url": "http://www.monitor.bg/a/view/8331-%D0%93%D0%95%D0%A0%D0%91-%D0%B8-%D0%91%D0%A1%D0%9F-%D1%81%D0%B5-%D1%81%D0%BA%D0%B0%D1%80%D0%B0%D1%85%D0%B0-%D0%B7%D0%B0-%D1%87%D0%B0%D1%81%D1%82%D0%BD%D0%B0%D1%82%D0%B0-%D0%BE%D1%85%D1%80%D0%B0%D0%BD%D0%B0-%D0%BF%D0%BE-%D1%81%D0%B5%D0%BB%D0%B0%D1%82%D0%B0/", "text": "\n                    ГЕРБ и БСП си размениха взаимни обвиненията заради частната охрана по селата. Повод бяха последните промени в закона за частната охранителна дейност, който позволява на кметовете по места да наемат частни фирми.\n\nВ декларация от името на БСП Тодор Байчев посочи, че правителството раздържавява МВР и се заиграва със сигурността на гражданите. Според него законовите промени са вратичка към „връщането на добре познатите охранители от прехода\". По думите му тези поправки са абдикация на държавата от грижата з абългарските граждани и „абсолютна слабост” на управлението. Според червените така се предоставя в ръцете на кметовете ресурс за обществени поръчки, които да наливат пари в свои фирми. БСП дори обвини управляващите, че МВР се превръща в инструмент за разправа и политически натиск и припомниха случая с БСП-Шумен, от където полицията бе поискала протоколи от партийни заседания. Байчев дори припомни, че промените за закона за частната охрана са били атакувани от прокуратурата и дадени на КС от президента.\n\nРеакцията на ГЕРБ не закъсня, които на свой ред обвиниха червените, че се заиграват със страховете на хората и водят популистка политика. „Да си играеш със страховете на хората по темата сигурност, е опасно и за държавата”, заяви Маниол Манев от ГЕРБ. Според него БСП и президентът Румен Радев просто яхват вълната политически. Той обясни, че Радев още януари месец е разписал закона, но го дава на КС с няколко месеца закъснение и даде да се разбере, че ако президентът е имал притеснения по него е трябвало да го върне веднага. \"Когато една българска институция осъществява конституционните си и законови права да подаде към Конституционния съд текст от един закон - това е правилното. Но да се упражняваш, да яхваш вълната политически е опасно за националната сигурност\", каза Манев.От ГЕРБ се усъмниха кога наистина от БСП са били загрижени за сигурността на гражданите. Манев припомни, че именно при управлението на социалистите СОД е изваден от МВР и продаден, която се е занимавала тъкмо с охрана имуществото на гражданите. „Вие ги продадохте и ги затворихте. А когато управлението на премиера Орешарски назначаваше по списъци от партийните ви централи неграмотни и необразовани лица да охраняват обществения ред - тогава бяхте ли загрижени за отстъплението на МВР?”, попита риторично депутатът.\n                    ", "date": "2018.03.16", "title": "ГЕРБ и БСП се скараха за частната охрана по селата"}
{"url": "http://www.monitor.bg/a/view/55409-%D0%94%D1%80%D0%B0%D1%81%D1%82%D0%B8%D1%87%D0%BD%D0%BE-%D0%BD%D0%B0%D0%BC%D0%B0%D0%BB%D1%8F%D0%B2%D0%B0-%D0%B8%D0%B7%D0%BF%D0%BE%D0%BB%D0%B7%D0%B2%D0%B0%D0%BD%D0%B5%D1%82%D0%BE-%D0%BD%D0%B0-%D0%A1%D0%A0%D0%A1-%D0%B2-%D0%94%D0%BE%D0%B1%D1%80%D0%B8%D1%87/", "text": "\n                    През 2017 г. са издадени 17 разрешения за прилагане на специални разузнавателни средства, съобщи зам.-председателят на Окръжния съд, съдия Петър Монев. В резултат на използването на СРС е внесено само едно веществено доказателствено средство. Според съдия Монев, статистиката показва, че през всяка следваща година броят на разрешенията за използване на СРС-та намалява. Преди пет години имаше 200 разрешения за СРС, посочи съдия Монев.\n\nПрез 2017 г. в Окръжен съд - Добрич са постъпили 448 наказателни дела, които са по-малко в сравнение с 2016г., но повече от 2015 година. Образувани са 51 първоинстанционни наказателни производства от общ характер. 18 от тях са за престъпления, свързани с притежание и разпространение на наркотици, и 6 за причиняване на смърт при управление на МПС, което е показателно за протичащите в обществото процеси. Десет са първоинстанционните дела за престъпления против финансовата, данъчната и осигурителната системи, като е отчетен значителен ръст спрямо предходната година, когато в съда е имало само едно дело от този вид и увеличение с 3 дела спрямо 2015 година. В тази категория попадат делата за пране на пари, за използване на чужди платежни инструменти, за пласиране на подправени парични знаци и укриване на данъчни и осигурителни задължения.\n\nСамо 3 са наказателните дела, чието разглеждане е продължило повече от година, но причините за това за обективни. Две от тях са с изключителна фактическа и правна сложност, множество свидетели и вещи лица, а подсъдимият и свидетели по третото дело се издирват в чужбина.\n\nПрез годината са осъдени общо 47 души. 38 от тях са получили наказание „лишаване от свобода“ за срок до 3 години, като за 32-ма то е било условно, а за останалите 6 - ефективно. Шест са присъдите, с които е определено наказание от 3 до 10 години затвор. Постановена е една 10-годишна ефективна присъда. Двама души са наказани с пробация и глоба. Не са постановявани оправдателни присъди. Сред осъдените през годината няма непълнолетни.\n                    ", "date": "2018.03.16", "title": "Драстично намалява използването на СРС в Добрич"}
{"url": "http://www.monitor.bg/a/view/38500-%D0%9F%D1%80%D0%BE%D0%B4%D1%8A%D0%BB%D0%B6%D0%B0%D0%B2%D0%B0%D1%82-%D1%80%D0%B5%D0%BC%D0%BE%D0%BD%D1%82%D0%B0-%D0%BD%D0%B0-%D0%90%D1%81%D0%BF%D0%B0%D1%80%D1%83%D1%85%D0%BE%D0%B2%D0%B8%D1%8F-%D0%BC%D0%BE%D1%81%D1%82-%D0%B1%D0%B5%D0%B7-%D0%B4%D0%B0-%D0%B3%D0%BE-%D0%B7%D0%B0%D1%82%D0%B2%D0%B0%D1%80%D1%8F%D1%82/", "text": "\n                    Ремонтът на Аспаруховия мост във Варна ще продължи през април с подмяна на компрометираната асфалтова настилка. Съоръжението обаче няма да се затваря, като с това ще се елиминират възможностите за обичайните проблеми с натоварения трафик на преминаващите автомобили. Това съобщи министърът на регионалното развитие и благоустройството Николай Нанков, с което успокои притесненията на много варненци, живеещи и работещи в Южната част на града. Министърът пристигна вчера във Варна, за да провери напредъка на финансираните по Оперативна програма „Региони в растеж“ ремонти на ул. „Мара Тасева“ и бул. „Първи май“ в Аспарухово и на кръстовището между тях, както и за оглед на изграждането на втория етап от водопровода за квартала. Инспектира също ремонта по варненските булеварди „Цар Освободител“ и „Приморски“, както и изграждането на продължението на бул. „Левски“. Министърът пристигна със закъснение, заради проблем с мъглата, която забави полета му от София до Варна. „Понякога до Варна може да се стигне по-бързо с кола, отколкото със самолет, коментира ситуацията след пристигането си край морето Нанков. Дойдохме да инспектираме всички ремонтни дейности, а във Варна те са много, добави той. Трудно стартирахме работата по програмата „Региони в растеж\", но сега изключително бързо се строи. Тук се изпълняват обекти за над 150 млн. лв., само за територията на общинския център. Всички ремонти вървят по график. Най-големият проблем обаче е липсата на работници, като за такива големи обекти са нужни над 2000 души. Налага се да се наемат от съседни области, даже от съседни държави“, каза още Нанков. Той отбеляза, че всички обекти са с конкретни срокове и всички ще бъдат спазени, според данни от изпълнителите.\n                    ", "date": "2018.03.16", "title": "Продължават ремонта на Аспаруховия мост, без да го затварят"}
{"url": "http://www.monitor.bg/a/view/29801-%D0%92%D1%81%D0%B8%D1%87%D0%BA%D0%B8-%D0%BD%D0%B5%D0%BE%D1%85%D1%80%D0%B0%D0%BD%D1%8F%D0%B5%D0%BC%D0%B8-%D0%BF%D0%BB%D0%B0%D0%B6%D0%BE%D0%B2%D0%B5-%D0%B2%D1%8A%D0%B2-%D0%92%D0%B0%D1%80%D0%BD%D0%B5%D0%BD%D1%81%D0%BA%D0%BE-%D1%89%D0%B5-%D0%B8%D0%BC%D0%B0%D1%82-%D1%81%D0%BF%D0%B0%D1%81%D0%B8%D1%82%D0%B5%D0%BB%D0%B8/", "text": "\n                    Всички неохраняеми плажове във Варненско ще бъдат със спасители през предстоящия летен туристически сезон. Това заяви областният управител Стоян Пасев, по повод началото на процедурата за отдаване под наем на морските плажовеПасев бе категоричен, че през тази година до края на месец март ще са ясни всички плажни концесии, за да може тези места по брега, които ще останат неохраняеми, да им бъдат осигурени спасители. „За първа година няма да имаме катаклизми - няма да има избори, няма да се правят смени в ръководството на туризма... Имам уверението на министъра на туризма Николина Ангелкова, че в края на март ще се знае кои плажове са без концесионери, за да може навреме да осигурим охраната им за лятото. Миналата година се наложи да назначим 24 спасители, припомни Стоян Пасев. Поради високата цена, въпреки намаляването й, и тази година без наематели ще са най-големите плажове във Варненско - край Шкорпиловци и Камчия. Сумите за тях бяха намалени двойно, но пак няма кандидати, защото там няма инфраструктура, няма хотели, а само гол пясък на квадратен метър, на базата на което е направена офертата. Тя обаче, отново не е атрактивна“, коментира още областният управител на Варна. Според него, през тази година действа още старият закон, но от догодина процедурата вече ще е по Закона за концесиите и тогава картината ще е по-различна.\n                    ", "date": "2018.03.16", "title": "Всички неохраняеми плажове във Варненско ще имат спасители"}
{"url": "http://www.monitor.bg/a/view/74853-%D0%91%D0%BE%D1%80%D0%B8%D1%81%D0%BE%D0%B2-%D1%81%D0%B5-%D1%81%D1%80%D0%B5%D1%89%D0%BD%D0%B0-%D1%81-%D0%BF%D1%8A%D1%80%D0%B2%D0%B0%D1%82%D0%B0-%D0%B6%D0%B5%D0%BD%D0%B0-%D1%88%D0%B5%D1%84-%D0%BD%D0%B0-%D0%95%D0%B2%D1%80%D0%BE%D0%BF%D0%BE%D0%BB/", "text": "\n                    Борбата с тероризма, с трафика на хора, със злоупотребата с платежни инструменти, компютърните престъпления бяха сред темите, които обсъди министър-председателят Бойко Борисов с генералния комисар на Федералната полиция на Белгия Катрин де Бол, съобщиха от правителствената информационна служба. От 1 май тя ще оглави европейската служба за борба с престъпността Европол.\n\nБойко Борисов и Катрин де Бол оцениха високо успешните съвместни операции на българските и белгийските полицейски служби по линия на противодействие на тероризма. „Вярвам, че доброто сътрудничество между службите на двете държави ще продължи и след като Вие поемете ръководния пост на Европол“, каза българският премиер. Той посочи, че България и Белгия работят активно и по въпросите, свързани с трафика на хора, фалшиви документи, опазване на обществения ред, детска престъпност, странстващи престъпни групи и др.\n\nБългарският премиер увери своя гост, че България ще продължи да укрепва сътрудничеството си с Европол. „Службата винаги е бил надежден партньор на страната ни в борбата с миграционния натиск, с контрабандата на цигари, при злоупотребата с разплащателни средства“, подчерта министър-председателят.\n                    ", "date": "2018.03.16", "title": "Борисов се срещна с първата жена шеф на Европол"}
{"url": "http://www.monitor.bg/a/view/25210-%D0%9D%D0%B0%D0%B5%D1%81%D0%B5%D0%BD-%D0%BE%D1%81%D0%B8%D0%B3%D1%83%D1%80%D1%8F%D0%B2%D0%B0%D1%82-%D1%88%D0%BA%D0%B0%D1%84%D1%87%D0%B5%D1%82%D0%B0-%D0%B7%D0%B0-%D0%BF%D0%BE%D0%BB%D0%BE%D0%B2%D0%B8%D0%BD%D0%B0%D1%82%D0%B0-%D1%83%D1%87%D0%B5%D0%BD%D0%B8%D1%86%D0%B8/", "text": "\n                    Наесен ще има шкафчета за половината от учениците от 1 до 7 клас. Тази надежда изрази образователният министър Красимир Вълчев в кулоарите на парламента. Именно осигуряването на такива шкафчета е една от мерките на МОН за намаляване на тежестта на ученическите раници. Той обясни, че националните програми, с които ще се осигури финансиране на тази мярка, трябва да бъдат приети до средата на април. Доставката обаче трябва да се осъществи до края на годината или още през лятото, преди започването на следващата учебна година през септември. Вълчев уточни, че учениците от 1 до 7 клас са 450 000, като от ведомството прогнозират , че ще бъдат закупени между 150 000 и 200 000 броя шкафчета със средствата за тази година. Причината е, че в част от школата и в момента има такива шкафчета за част от децата. „Не тръгваме от нулата. Надяваме се, че наесен да има шкафчета за половината ученици от 1 до 7 клас”, каза министърът. Всяко школо ще трябва да заяви желание за покупката на такива, като ще се избират тези с най-ниска цена. Някой училища могат да закупят шкафчета и на по-висока стойност, но за тази цел трябва да ги съфинансират с пари от своите бюджети. Вълчев се надява програмата да се реализира до две година, като в най-лошия случай това трябва да стане за три.\n\nМинистърът коментира и правилата за прием за първи клас, с които се въведе уседналост за 3 години назад, но и възможност за пренасочване на децата от ромски произход. Вълчев отрече това да е дискриминация спрямо останалите деца. По думите му това ще става само със съгласието на родителите в съответното школо. Самите текстове ще бъдат прецизирани, а ромчетата ще се пренасочват само след края на класирането и то само в само в училища, където няма неприети деца от прилежащия район.\n\nПо време на парламентарния контрол пък Вълчев даде да се разбере, че ще се улесни достъпът до родни ВУЗ-ве на българчета, завършили в чужбина своето средно образование. Той обясни, че се подготвят нормативни промени, с които да се регламентира приемът на тези младежи. Как обаче ще стане приема и какви точно изпити ще държат кандидатите за родните ВУЗ-ве, не стана ясно. Той само обясни, че в повечето случаи в чужбина те посещават предимно неделни училища, където изучават предимно български език, литература, история.\n\nПовечето от децата, заминали с родителите си в чужбина се завръщат. Това заяви пък Вълчев на въпрос, свързан с проследяването на заминалите в чужбина деца и дали те продължават да се обучават. По думите му се констатира увеличение на т.нар. „ „епизодична мобилност”, С цел да се улесни записването на върналите се деца и интегрирането им в системата, те полагат приравнителни изпити по български и литература. По думите му трябва да има възможност почасово допълнително обучение.\n                    ", "date": "2018.03.16", "title": "Наесен осигуряват шкафчета за половината ученици"}
{"url": "http://www.monitor.bg/a/view/72852-%D0%9F%D0%B5%D0%BB%D0%B8%D0%BA%D0%B0%D0%BD%D0%B8%D1%82%D0%B5-%D1%81%D0%B5-%D0%B2%D1%8A%D1%80%D0%BD%D0%B0%D1%85%D0%B0-%D0%B2-%D0%A1%D1%80%D0%B5%D0%B1%D1%8A%D1%80%D0%BD%D0%B0-%D0%B8-%D0%B3%D0%BD%D0%B5%D0%B7%D0%B4%D1%8F%D1%82-%D0%BE%D1%82%D0%BD%D0%BE%D0%B2%D0%BE/", "text": "\n                    Пеликаните се върнаха в резервата „Сребърна“ и възобновиха гнездовия си период. В момента на трите наколни платформи се наблюдават около 70 екземпляра от защитения вид, съобщават от Регионалната инспекция по околната среда и водите (РИОСВ) в Русе.Преди десетина дни птиците избягаха от езерото, след като лисици и чакали достигнаха по леда до гнездата им и ги прогониха. След нападението пеликаните се разпръснаха по течението на Дунав да търсят храна.След разтопяването на леда охраната на резервата е успяла да достигне до гнездата с лодки. Намерени са осем мъртви малки птици и едно оцеляло новоизлюпено. Експертите са установили, че при завърналите се пеликани се наблюдава активна копулация. Очаква се снасянето на нови яйца.През 2005 г. е имало подобно нападение на колониите от животни. Тогава птиците са избягали, но се върнали, възобновили са гнездовия период и са успели да отгледат поколението си.\n\n\n                    ", "date": "2018.03.16", "title": "Пеликаните се върнаха в „Сребърна“ и гнездят отново"}
{"url": "http://www.monitor.bg/a/view/10767-%D0%93%D0%BB%D0%B0%D1%81-%D0%BD%D0%B0%D1%80%D0%BE%D0%B4%D0%B5%D0%BD-%D1%81%D0%B5-%D1%80%D0%B0%D0%B7%D0%B4%D0%B5%D0%BB%D1%8F-%D1%81-%D1%80%D0%B5%D1%84%D0%BE%D1%80%D0%BC%D0%B0%D1%82%D0%BE%D1%80%D0%B8%D1%82%D0%B5/", "text": "\n                    С писмо до ръководството на Реформаторски блок, Светослав Витков съобщава, че ПП Глас Народен продължава самостоятелно, като партията остава отворена към всички десни партии, организации и граждани за диалог, общи политики и инициативи. ПП Глас Народен не вижда смисъл да продължава да легитимира политическия разпад на традиционната десница, като следва позиции и действия, в чиито смисъл не сме убедени и които задълбочават разединението, коментират в своето писмо Витков. Смятат, че замразяването на членството на ДБГ в РБ е ясен знак за разединени позиции и непреодолими различия на партиите в Реформаторския блок. \"През месец февруари 2017 г. ПП Глас Народен подписа коалиционно споразумение с Реформаторски блок, с ясната идея, че единственият път за запазване на дясното, е обединение\", обяснява Витков. Допълва, че \"в последвалата предизборна кампания за 44-то НС разцепените на три и самоопределили се за десни коалиции воюваха сами със себе си, като оставиха на изборното поле близо 300 хиляди души без представителство в българския парламент. От това спечелиха ГЕРБ, БСП, ДПС, ОП, та дори и ВОЛЯ на Марешки, които произвеждат най-големия законодателен брак в политическата история на България\". Витков коментира, че в последните месеци са инициирали дебати и срещи за обединение на десните партии, като заявяват, че ПП Глас Народен няма претенции да си приписва водеща роля в този процес, но обединението е задължително, за да има дясната опозиция алтернатива на сегашното управление. За него, в момента, традиционната десница продължава своя разпад, като десните партии търсят партньори, без значение от мястото им в политическото пространство, чрез които да се бори за влизане в парламента.\n                    ", "date": "2018.03.16", "title": "Глас народен се разделя с реформаторите"}
{"url": "http://www.monitor.bg/a/view/10638-%D0%91%D0%BE%D0%BB%D0%BD%D0%B8%D1%86%D0%B8-%D1%83%D0%B6%D0%B8%D0%BB%D0%B8%D0%BB%D0%B8-%D0%9D%D0%97%D0%9E%D0%9A-%D1%81-%D0%BC%D0%B8%D0%BB%D0%B8%D0%BE%D0%BD%D0%B8-%D0%BB%D0%B5%D0%B2%D0%B0/", "text": " Ловешката с щети за 20,5 млн. лв. от неизгодни договори\n                    Куп болници са ужилили Националната здравна каса с милиони лева. Това показват резултатите от прокурорска проверка.\n\nСтава дума за 7 многопрофилни болници с държавно участие в градовете Ловеч, Враца, Бургас, Русе, Велико Търново, Кърджали, както и общинската болница в Попово.Те са пред фалит, съобщи прокурор Румяна Арнаудова – говорител на главния прокурор. Директорът на здравната каса в Ловеч пък е задържан, защото сключил незаконен договор с частна болница, с което е ощетил здравноосигурителната институция с 1 млн. лева, посочи още прокурор Арнаудова.\n\nПо думите й ще бъдат проверени и друго болници, като приоритет ще се даде на тези от тях, които са с най-големите задължения. Сред тях е и „Пирогов”.\n\nДнес прокуратурата е образувала досъдебно производство за безстопанственост и в спешното лечебно заведение. Оказва се, че нарушенията са започнали през 2010 г., още при предишните ръководства, като те се изразяват в сключване на незаконни договори, както и договори за отдаване на апаратура под наем.\n\nПовечето от болниците с огромни финансови задължения са работели по схемата „болница в болницата“, какъвто беше случаят във Военно-медицинска академия. Според тази сфема едно лечебно заведение сключва договори с друго, най-вече частно, при това за едни и същи дейности. Тази практика е забранена от 14 декември 2010 г. със специална промяна в нормативната уредба. Според нея припокриване на дейности на две и повече болници на една и съща територия не може да има. Въпреки това се оказва, че и след тази дата практиката „болница в болница“ продължава. Така е във Врачанската болница, както и в Русенската, последната е с общо 28 договора.\n\nСрещу директорите на седемте болници започват разследвания за безстопанственост.\n\nПрокурор Арнаудова изтъкна, че случаите ще се гледат от Софийска градска прокуратура, както и от служители на МВР от други области. В проверката ще участват и инспектори от Министерството на здравеопазването. Целта е да се постигне максимална обективност, като се избегнат възможни роднински и приятелски връзки, както и познанства между проверявани и проверяващи. Ще се съобират данни и за шефове на районните здравни каси, за да се установи зали не са толерирали частни лечебни заведения за сметка на държавни и общински.\n\nОкончателният доклад за състоянието на всички лечебни заведения в страната ще бъде оповестени от Министерство на здравеопазването до края на месец март.\n\nПрокурор Арнаудова припомни, че проверките са разпоредени в началото на есента от главния прокурор Сотир Цацаров, който се е самосезирал от протестите на лекарите в МБАЛ Враца за неизплатени заплати. Тя уточни, че Изпълнителната агенция „Медицински одит“ не е подавала сигнал за проверяваните от прокуратурата лечебни заведения.\n\nНяколко сериозни сигнала за източване на средства от НЗОК е получило Министерството на здравеопазването, обяви през април 2016 г. тогавашният зам. -здравен министърът д-р Ваньо Шарков. Нарушенията са били проверени от Изпълнителната агенция \"Медицински одит\" (ИАМО). Едното от тях се отнася до лекар, работещ уж във Врачанската болница, но по едно и също време, когато отчита дейности се оказва, че той е работил в специализираната извънболнична помощ в Шумен.\n\n \n                    ", "date": "2018.03.16", "title": " Болници ужилили НЗОК с милиони"}
{"url": "http://www.monitor.bg/a/view/62289-%D0%97%D0%B0%D1%82%D0%B2%D0%B0%D1%80%D1%8F%D1%82-%D1%83%D0%BB%D0%B8%D1%86%D0%B8-%D0%B2-%D1%86%D0%B5%D0%BD%D1%82%D1%8A%D1%80%D0%B0-%D0%B7%D0%B0%D1%80%D0%B0%D0%B4%D0%B8-%D0%9F%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE/", "text": "\n                    Улици в центъра на София ще бъдат затворени в неделя вечерта във връзка със събитие от календара на българското председателството на съвета на ЕС, съобщиха от Столичната община. В понеделник ще се проведе среща на съвместната група за парламентарен контрол на Европол.\n\nОт 20.00 часа на 18.03.2018 г. до приключване на мероприятието на 19.03.2018 г. се забранява престоят и паркирането на пътни превозни средства, с изключение на автомобилите превозващи участниците в мероприятието, както следва:\n\n- на ул. „Доспат” между бул. „Витоша” и ул. „Баба Неделя”;\n\n- на ул. „Баба Неделя”;\n\n- на ул. „Д-р Христо Стамболски”.\n\nОт 07.00 часа до приключване на мероприятието на 19.03.2018 г. се забранява влизането на пътни превозни средства, с изключение на автомобилите обслужващи мероприятията, само при необходимост и по преценка на отдел „Пътна полиция” при СДВР, както следва:\n\n- по ул. „Доспат” между бул. „Витоша” и ул. „Баба Неделя”;\n\n- по ул. „Баба Неделя”;\n\n- по ул. „Д-р Христо Стамболски”.\n\n\n \n                    ", "date": "2018.03.16", "title": "Затварят улици в центъра заради Председателство"}
{"url": "http://www.monitor.bg/a/view/76918-%D0%97%D0%B0%D1%85%D0%B0%D1%80%D0%B8%D0%B5%D0%B2%D0%B0-%D0%BA%D1%8A%D0%BC-%D0%BA%D0%BE%D0%BB%D0%B5%D0%B3%D0%B8%D1%82%D0%B5-%D0%BE%D1%82-%D0%97%D0%B0%D0%BF%D0%B0%D0%B4%D0%BD%D0%B8%D1%82%D0%B5-%D0%91%D0%B0%D0%BB%D0%BA%D0%B0%D0%BD%D0%B8-%D0%94%D0%B0-%D0%BF%D0%BE%D0%BA%D0%B0%D0%B6%D0%B5%D0%BC-%D1%87%D0%B5-%D1%81%D0%BC%D0%B5-%D1%87%D0%B0%D1%81%D1%82-%D0%BE%D1%82-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%BE%D1%82%D0%BE-%D1%81%D0%B5%D0%BC%D0%B5%D0%B9%D1%81%D1%82%D0%B2%D0%BE/", "text": "\n                    Европейският съюз иска да подкрепи шестте страни от Западните Балкани с конкретни проекти. Нашето желание е по време на Срещата на върха в София през май не само да ви окажем политическа подкрепа, но и да се разберем за конкретни инициативи. Колеги, имаме голям шанс, нека да покажем на всички страни членки, че нашият избор да сме част от европейското семейство, не е само на думи. Нека да покажем, че сме готови с проектите, тъй като вече имаме финансиране. С тези думи вицепремиерът и министър на външните работи Екатерина Захариева се обърна към колегите си, външните министри от страните от Западните Балкани, които все още не са се присъединили към Европейския съюз. Това съобщиха от пресцентъра на Министерството на външните работи\n\nНа форума в Сараево се събраха първите дипломати на Албания - Дитмир Бушати, на Босна и Херцеговина - Игор Църнадак, на Косово - Беджет Пацоли, на Република Македония - Никола Димитров, на Сърбия - Ивица Дачич, и на Черна гора - Сърджан Дърманович. Министрите обсъдиха не само политическата интеграция на региона в Европейския съюз, но възможностите за свързаност, които да се финансират по различни програми.\n\nВ изказването си на форума министър Захариева припомни, че в Триест на форума на Берлинския процес миналата година, на която присъства и българският министър-председател Бойко Борисов, бе решено да бъдат отпуснати 500 милиона евро по седем програми за инфраструктурна свързаност на Балканите, 194 милиона евро от които са от Европейския съюз, а останалите ще бъдат предоставени под формата на кредитни линии от Европейската инвестиционна банка, Европейската банка за възстановяване и развитие (ЕБВР), както и от национално съфинансиране.\n\nНа инвестиционния форум през февруари т.г. в Лондон, на който присъстваха лидерите на шестте държави и премиера Борисов, бяха отпуснати разпределени 800 милиона евро за конкретни проекти, като към момента само инвестициите на ЕБВР в региона надхвърлят вече 10 милиарда евро.\n\nЕвропейската комисия успя да привлече 48 милиона евро допълнително финансиране по програмата за развитие на иновациите и предприемачеството в Западните Балкани, която се очаква да генерира близо 250 милиона евро приходи за компаниите от региона.\n\n“Надявам се следващата среща на високо ниво за Западните Балкани след тази в София през май т.г. да не е след 15 г., надявам се такива срещи да се организират на две години - каза Захариева в приветствието си към външните министри. - Вярвам, че Република Македония и Албания са готови да започнат преговори за членство и се надявам те да започнат по време на нашето председателство. Работим със Сърбия и Черна гора за напредъка по преговорните глави. Нашето място е в европейското семейство.”\n\nКристиян Даниелсон, генерален директор на Генерална дирекция “Разширяване” на ЕК, както и шестте външни министри специално подчертаха “активното Българско председателство”, което е върнало темата за Западните Балкани след 15 години отново в дневния ред на ЕС.\n\nПо-рано през деня Захариева и водената от нея делегация се срещна с колегата си от Босна и Херцеговина Игор Църнадак. Тя го поздрави, че страната му успя да връчи на Европейската комисия отговорите на въпросника с 3242 питания, който е първата значителна крачка към европейската интеграция на държавата.\n\n“Мисля, че Стратегията за Западните Балкани, представена от ЕК, е много положителна. Уверявам ви, че и първите реакции от страните членки бяха доста окуражителни”, добави Екатерина Захариева. Тя изтъкна и знаковата обиколка на председателя на ЕК Жан-Клод Юнкер в страните от Западните Балкани.\n\n“Знам колко трудно ви е било да отговорите на въпросника, но усилията си заслужават”, каза българският външен министър.\n\n“С договора с Република Македония дадохте уникален позитивен пример на целия регион как може да се решават отворените въпроси. А участието на премиера Борисов в Скопие за почитането на паметта на депортираните евреи в лагерите на смъртта показа, че този договор не е само на хартия“, каза министър Църнадак. Захариева подкрепи думите му с факта, че след подписването на договора стокообменът между двете държави се увеличи с 11%, а туристите – с 10%.\n\nВ края на срещата министрите на външните работи на шестте държави от Западните Балкани приеха обща декларация, в която благодарят на вицепремиера Захариева, на Българското председателство на Съвета на ЕС, на Европейската комисия, на британското правителство и на организационния комитет на срещата на Берлинския процес в Лондон през юли за техния принос за интеграцията на региона.\n\n“Приветстваме позитивното политическо послание на Европейския съюз и даването на открита перспектива, за да се придвижим напред по своя път на база на собствените си заслуги. Оставаме решени да продължим да засилваме регионалното сътрудничество”, се казва в документа.\n\n“Това е първата среща на външни министри на Западните Балкани, на която България е поканена. Всички, включително представителите на ЕК, благодариха на България, че е върнала фокуса върху региона и неговата перспектива, и че сега е дошъл моментът да постигнем конкретни неща. Не само ни трябва политическа ангажираност, но и конкретни проекти, които хората да усетят, да пипнат, да видят. Пътищата водят и до близост между хората”, обобщи Екатерина Захариева впечатленията си от срещата в Сараево пред българските медии на форума.\n                    ", "date": "2018.03.16", "title": "Захариева към колегите от Западните Балкани: Да покажем, че сме част от европейското семейство"}
{"url": "http://www.monitor.bg/a/view/12243-%D0%A0%D0%B5%D1%82%D1%80%D0%BE%D0%BC%D1%83%D0%B7%D0%B5%D0%B9-%D1%81%D1%8A%D0%B1%D0%B8%D1%80%D0%B0-%D0%B4%D0%B0%D1%80%D0%B5%D0%BD%D0%B8%D1%8F-%D0%B7%D0%B0-%D0%B4%D0%B0-%D0%B2%D1%8A%D0%B7%D1%81%D1%82%D0%B0%D0%BD%D0%BE%D0%B2%D0%B8-%D1%89%D0%B5%D1%82%D0%B8%D1%82%D0%B5-%D1%81%D0%BB%D0%B5%D0%B4-%D0%BF%D0%B0%D0%BB%D0%B5%D0%B6/", "text": "\n                    Музеят на автомобилите на социализма в Пещера обяви кампания за набиране на средства, за да може да възстанови щетите, нанесени след палежа на 8 март т.г. Според собственика на атрактивния обект Динко Кушев пораженията от огнената стихия са огромни и ще трябва да бъдат вложени финансови суми, за да се оправят. . Всеки , който може да помогне с някакви предмети от това време и желае да направи дарение на музея може да ги изпраща на адрес : Гр. Пещера , до офис на „ Еконт „ в Пещера , получател Динко Кушев - тел: 0896 62 62 61. На страницата на музея във Фейсбук има обявена и банковата сметка, на която могат да се превеждат парите:\n\nРайфайзен банк\nBIC: RZBBBGSF\nIBAN сметка: BG68RZBB91551085953812\n\" ПЕРГАМ - ДК \" ЕООД :\nБулстат:131507320\n\nВ началото на тази седмица Динко Кушев разпространи и апел за помощ, ако някой вечерта на 8 март е забелязал подпалвачите, щракнали клечката на ретромузея, да се обади в местното Районно управление на МВР. Вътре в помещението бяха намерени пластмасови бидони, в които е била сипана запалителната течност, с която  са били залети колите и експонатите, както и фуния, през която течността е сипвана.\n                    ", "date": "2018.03.16", "title": "Ретромузей събира дарения, за да възстанови щетите след палеж"}
{"url": "http://www.monitor.bg/a/view/26849-%D0%A6%D0%B5%D1%86%D0%BA%D0%B0-%D0%A6%D0%B0%D1%87%D0%B5%D0%B2%D0%B0-%D0%9D%D0%B5%D0%BE%D0%B1%D1%85%D0%BE%D0%B4%D0%B8%D0%BC%D0%BE-%D0%B5-%D0%BF%D0%BE%D1%82%D0%B5%D0%B6%D0%BA%D0%BE-%D0%BF%D1%80%D0%B5%D1%81%D0%BB%D0%B5%D0%B4%D0%B2%D0%B0%D0%BD%D0%B5-%D0%BD%D0%B0-%D0%BD%D0%B0%D1%81%D0%B8%D0%BB%D0%B8%D0%B5%D1%82%D0%BE-%D0%BD%D0%B0%D0%B4-%D0%B6%D0%B5%D0%BD%D0%B8/", "text": "\n                    91% от убийствата на жени са извършени от мъже, като по-голямата част са от техните съпрузи, партньори или от бивши такива. Заради това са необходими сериозни промени в НК, стана ясно от думите на правосъдния министър Цецка Цачева на международна конференция, посветена на борбата с домашното насилие.\n\nМинистерството на правосъдието е извършило задълбочен анализ на действащото законодателство. Цачева посочи, че е необходимо по-тежко преследване на физическото насилие. Що се отнася до преследването, дебненето, както и психическото насилие, според правосъдният министър те трябва да бъдат криминализирани. По отношение на принудителните бракове и в момента има текстове в НК, които са обвързани с тях, но съществуват и начини за заобикалянето им като например тези бракове се сключват в чужбина.\n\nПрез миналата година децата, които са били притеснявани онлайн, са 17 % при 13 на сто през 2010 г., сочат данните.\n                    ", "date": "2018.03.16", "title": "Цецка Цачева: Необходимо е по-тежко преследване на насилието над жени"}
{"url": "http://www.monitor.bg/a/view/9789-%D0%A3%D0%9C%D0%91%D0%90%D0%9B-%D0%9A%D0%B0%D0%BD%D0%B5%D0%B2-%D0%B2-%D0%A0%D1%83%D1%81%D0%B5-%D0%92-%D0%B4%D0%BE%D0%B1%D1%80%D0%BE-%D1%84%D0%B8%D0%BD%D0%B0%D0%BD%D1%81%D0%BE%D0%B2%D0%BE-%D1%81%D1%8A%D1%81%D1%82%D0%BE%D1%8F%D0%BD%D0%B8%D0%B5-%D1%81%D0%BC%D0%B5/", "text": "\n                    Дружеството е в добро финансово икономическо състояние, съобщават в писмо до медиите от УМБАЛ „Канев“ в Русе в отговор на твърдението на прокуратурата, че болницата е една от седемте в страната, които са на ръба на фалита. Говорителят на главния прокурор Румяна Арнаудова съобщи днес, че са образувани досъдебни производства за безстопанственост и ще се разследват болница „Пирогов“ и още шест други в страната.\n\n„УМБАЛ „Канев“ АД завършва отчетната 2017 г. с положителен резултат, нарастване на приходите спрямо 2016 г. и без задължения към работници и служители, НОИ и НАП. В потвърждение на липсата на свръхзадлъжнялост говори и фактът на тенденцията за намаляване на задълженията към доставчици като цяло и в частност на просрочените задължения спрямо 2016 г.“, аргументират се от болницата и допълват, че от началото на мандата си настоящото ръководство на УМБАЛ „Канев“ се стреми да се придържа единствето към закона и интереса на болницата.\n                    ", "date": "2018.03.16", "title": "УМБАЛ „Канев“ в Русе:  В добро финансово състояние сме"}
