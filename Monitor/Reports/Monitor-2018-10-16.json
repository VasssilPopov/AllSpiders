{"url": "https://www.monitor.bg:443/bg/a/view/aleksandra-nacheva-e-olimpijska-shampionka-za-devojki-147115", "text": "Александра Начева спечели титлата в тройния скок за девойки от младежките олимпийски игри в Буенос Айрес! Талантливата пловдивчанка направи два перфектни състезателни дни, в които даде най-добри резултати от 13,76 м и 13,86 м тази вечер. Тройката се запази от първия ден, като среброто отиде у испанката Мариа Висенте с 13,76 и 13,67 м, а бронзът стана притежание на Мария Привалова от Русия с 13,04 и 13,03 м. Състезанието се провежда по експериментална състема, като се сумират двата най-добри опита от двата състезателни дни, в които всички правят по 4 опита. В началото на днешната надпревара Висенте, която имаше същия резултат като българката от първия старт, поведе с 13,67 м. Начева скачаше с последен (15-и) стартов номер и се призени на 13,56 м. Възпитаничката на треньора Стойко Цонов нанесе своя удар във вторите опити, когато регистрира 13,86 срещу 13,50 за испанката. И двете направиха фаулове в третите си опити. При последното засилване Висенте се приземи едва на 11,45 м, след което Алекс се отказа от последния си опит и вдигна победоностно ръце. Това е първа индивидуална титла за България след 4-те, спечелени в отборни състезания или в дуети. Донесоха ги стрелецът Кирил Киров, бадминтонистката Мария Делчева и двойката акробати Мариела Костадинова и Панайот Димитров, които станаха първи в отборното състезание по гимнастика и на смесени двойки. Начева пък си тръгва с медал и от трите големи първенства, в които участва тази година при подрастващите. Тя започна със сребро от еврошампионата за кадети, където я победи Висенте. След това Алекс триумфира на световното първенство за девойки под 20 г. с национален рекорд за под 18 г. от 14,18 м. 17-годишната пловдивчанка досене и втори медал за треньора си Стойко Цонов от младежки олимпийски игри. В първото издание на форума през 2010 г. в Сингапур синът на Цонов – Георги, заслужи бронза в тройния скок. Това е и трето отличие за страната ни в леката атлетика от трите олимпиади за кадети до сега. Само преди 24 часа Валентин Андреев се окичи със среброто в хвърлянето на чук в Буенос Айрес.", "date": "2018.10.16", "title": "Александра Начева е олимпийска шампионка за девойки!"}
{"url": "https://www.monitor.bg:443/bg/a/view/banichkata-typkana-s-palma-ot-borsata-147107", "text": "Баничките, пиците и шопската салата, които си хапваме навън, често са с имитиращи млечни продукти закупени директно от борсата, вместо сирене, произведено от мляко, научи „Монитор“. Основната причина е стремежът на търговците да бъдат конкурентни. На тържищата, откъдето се снабдяват повечето заведения, цената на имитиращите продукти е 2,90 лв./кг, а на нормалното бяло саламурено сирене около 8 лева или над 2,5 пъти повече. „В баничка или шопска салата в заведението трудно можем да разберем по вкуса дали са ни пробутали сирене менте. В същото време в общественото хранене - ресторанти, столове, болници, училища контролът е много слаб. В България в обществени заведения и в училищата и детските градини могат да правят проверки само от агенцията по храните, но не и потребителските организации“, казва Богомил Николов, изп. директор на Асоциация „Активни потребители“. По думите му в суперите вече трудно може да се намери имитиращ продукт, а на борсите го има, защото от там купуват ресторантите.", "date": "2018.10.16", "title": "Баничката тъпкана с палма от борсата"}
{"url": "https://www.monitor.bg:443/bg/a/view/dilemata-morkov-ili-vafla-147098", "text": "Детето ти е първолак, а ти вече челно се сблъскваш с проблема. Колкото и да си се притеснявал преди, вече го изпитваш на гърба си. Доскоро си бил спокоен, че хлапето ти яде качествена храна през деня, защото докато е било на детска градина, менюто е съобразено с наредба. Когато постъпи в училище, ти отново влагаш всички усилия, за да не купува Junk food. Нещо, което се превърна в диагноза за подрастващото поколение. Болест, за която май още няма лечение. И въпреки че приготвяш сандвичи от вкъщи и записваш първолака в училищния стол, някак си не можеш да избегнеш детето ти да не попада под общ знаменател с останалите. Отиваш на родителска среща и чуваш как учителката казва: „В нашия клас автоматът е на почит. Храната в стола се подбутва, защото децата знаят, че след това могат да си купят чипс или солети“. И тогава се питаш как изобщо да предпазиш детето си от влиянието на околния свят. А и нужно ли е това, след като едва ли има полза да расте в стерилна среда. Сигурно помните и как преди време специалисти по хранене се опитаха да реабилитират реномето на баничката, като заявиха, че това е традиционен български продукт, в който няма нищо вредно. Дори дадоха пример-приготвен е с масло и сирене и няма нищо лошо в това децата да закусват баничка веднъж или два пъти в седмицата. Да не говорим, че сигурно едва ли има човек, който да не пази топли спомени от детството си, в което сладко е похапвал топлата баница на баба. Уви, обаче реалността е друга. Оказва се, че по магазините ни истинска баничка почти няма. Защото при приготвянето й на почит е палмата, а не истинското сирене. А за наличието на масло, дори не си заслужава да говорим. Факт е, че е евтино. Според някои дори не било толкова вредно. Само че последни проучвания сочат, че палмовото масло повишава нивата на т.нар. лош холестерол. В същото време децата ни продължават да страдат от затлъстяване и да се хранят нездравословно. Лекари пък са категорични, че вече наблюдават „подмладяване“ при десетки болести, което е изключително опасна тенденция. Явно е, че нещо трябва да се промени и то е в начина на живот на децата ни. Решението обаче едва ли е да му спираш джобните за деня, за да не търчи да си купи пакетче с чипс от автомата. Или пък да забраним машините за лакомства в училищата. Защото тези навици се изграждат от ранна възраст. И ако родители предпочитат детето им да си уплътнява времето с таблета вместо да тича и да похапва чипс, за да не остане все пак гладно, едва ли ще има промяна. И може би ще се успокояваме, че палмовото масло не е толкова вредно. Защото едва ли скоро автоматите в училище ще пускат моркови вместо вафли.", "date": "2018.10.16", "title": "Дилемата - морков или вафла?"}
{"url": "https://www.monitor.bg:443/bg/a/view/norvegija-izlyga-bylgarija-i-oglavi-grupata-147114", "text": "Норвегия излъга България и взе домакинството си с 1:0 в мач от 4-ия кръг в група 3 на Лига \"С\" от турнира Лига на нациите. Мохамед Елюнуси отбеляза единствения гол в 31-ата минута. Така \"лъвовете\" прекъснаха серията си от три поредни победи и сдадоха първата позиция за сметка на скандинавците. Двата отбора имат по девет точки от четири мача, но норвежците имат по-добра голова разлика. Тимът на Ларс Лагербак е отбелязал четири гола и е допуснал един, докато родните национали имат пет отбелязани попадения и три допуснати гола. Селекцията на Петър Хубчев има визита на Кипър и домакинство на Словения, докато Норвегия има две гостувания на същите съперници през ноември. Именно след тези мачове ще се види дали България ще успее да се върна на първото място. \"Лъвовете\" могат да бъдат доволни, че не загубиха с по-голям резултат, който можеше да да даде още по-голямо предимство на северняците.", "date": "2018.10.16", "title": "Норвегия излъга България и оглави групата "}
{"url": "https://www.monitor.bg:443/bg/a/view/mongolija-iska-da-e-domakin-na-sreshta-kim-trymp-147111", "text": "Лидерът на Северна Корея Ким Чен Ун е приел покана да посети Монголия, потвърдиха монголските власти, докато втора среща на върха между Ким и американският президент Доналд Тръмп е в процес на подготовка, но още не е определена дата за нея, предаде АФП. Потвърждавайки информация на севернокорейската агенция КЦТА, монголското президентство съобщи, че на 10 октомври е изпратило на Ким покана да посети Монголия на удобна за него дата, за да се срещне с президента Халтмаагийн Батулга. Монголия е една от малкото държави по света, които поддържат нормални отношения с КНДР, отбелязва агенцията. От идването си на власт в края на 2011 г. младият севернокорейски лидер е напускал страната си само три пъти. Тази година той беше в Китай, в Сингапур през юни за срещата си с президента на САЩ и веднъж в разделящата двете Кореи демилитаризирана зона за среща с южнокорейския президент Мун Дже-ин. Монголия, която поддържа добри отношения и със САЩ, предложи да бъде домакин на първата среща Ким-Тръмп, преди впоследствие да бъде избран Сингапур. Миналата седмица Тръмп заяви, че се обсъждат три-четири места, на които може да се проведе втора среща с Ким, като Сингапур \"вероятно\" не е сред тях.", "date": "2018.10.16", "title": "Монголия иска да е домакин на среща Ким-Тръмп"}
{"url": "https://www.monitor.bg:443/bg/a/view/tusk-iska-konkretni-predlojenija-za-brekzit-147108", "text": "Председателят на Европейския съвет Донад Туск обяви на пресконференция, че ще поиска \"конкретни предложения\" от британската министър-председателка Тереза Мей \"за излизане от застоя\" в преговорите за Брекзит, предаде АФП. \"За да се осъществи пробив, освен добра воля, трябват и нови действия. Утре ще попитам министър-председателката Тереза Мей дали има конкретни предложения за преодоляване на застоя\", обясни Туск в навечерието на срещата на високо равнище на ЕС. Главният преговарящ за Брекзит от името на ЕС Мишел Барние обяви в Люксембург, че иска \"да отдели време\", за да постигне през \"идните седмици\" с Лондон цялостно споразумение за излизането на Обединеното кралство от общността. \"Работихме усилено през изминалите седмици и през всички последни дни, за да постигнем цялостно споразумение за планираното напускане на Обединеното кралство. Още не сме успели\", обяви Туск преди утрешната европейска среща на върха в Брюксел на 27-те министри на външните работи, без участие на британския им колега. \"Има още много отворени теми, сред които и тази за Ирландия. Трябва повече време за постигане на това цялостно споразумение. Ще отделим това време спокойно, сериозно, за да постигнем цялостното споразумение през следващите седмици\", каза Барние. Упълномощен да преговаря по това споразумение, Барние ще информира европейските министри от преговарящите с Великобритания държави и ще обясни защо обсъжданията в неделя се провалиха в последната минута. Преговорите продължават да бъдат спъвани от мерките, които трябва да бъдат взети за избягване на появата на физическа граница между Ирландия и британската провинция Северна Ирландия. Лидерите на ЕС ще изслушат в сряда вечерта обясненията на Тереза Мей и после ще решат как да процедират по време на работна вечеря на 27-те. Те трябва да вземат решение и за евентуалното провеждане на извънредна среща на върха в средата на ноември. \"Всичко е на масата. Искаме от Тереза Мей да проучи предложението, направено от 27-те. Може да имаме мек Брекзит или твърд Брекзит\", предупреди френският министър по европейските въпроси Натали Лоазо преди срещата с Барние. От френското президентство обявиха, че Париж настоява за спешно възобновяване на преговорите между ЕС и Великобритания \"в деня след европейската среща на върха\" в сряда и четвъртък, за да се финализира споразумение \"преди ноември\", като признаха, че споразумение в сряда е \"много малко вероятно\". В Лондон висши британски министри подкрепиха министър-председателката Мей по време на заседание на кабинета, посветено на Брекзит, на което не е имало никакви намеци, че някой може да напусне правителството, предаде Ройтерс като се позова на говорителя на Мей.", "date": "2018.10.16", "title": "Туск иска конкретни предложения за Брекзит"}
{"url": "https://www.monitor.bg:443/bg/a/view/izgotvjat-karta-na-socialnite-uslugi-do-2021g-147112", "text": "Агенция социално подпомагане трябва да изготви национална карта на социалните услуги до 1 януари 2021г. Това е залегнало в законопроекта за социалните услуги, който е публикуван за обществено обсъждане. За целта общините ще трябва да изготвят анализ какви са потребностите на местното население. Едва след това на тази база ще бъде подготвена и националната карта като целта е държавата да гарантира минимален пакет от социални услуги в цялата страна. Тя ще се актуализира от Министерски съвет по предложение на министъра на труда и социалната политика. Услугите, финансирани от държавния бюджет, ще бъдат класифицирани в няколко групи – услуги на общинско ниво, които задоволяват нуждите на население от общината; услуги на областно ниво, които задоволяват потребностите на областта; услуги на областно ниво, които отразяват потребностите на лицата от цялата страна. Предвижда се и създаване на общодостъпни безплатни услуги като информиране, консултиране, подкрепа и помощ в кризисна ситуация. Тези, които се грижат за инвалид без да получават заплащане за това пък ще имат право на 30-дневен отдих за година. Той обаче няма да може да бъде ползван повече от 14 календарни дни на веднъж. За тази цел ще им бъде осигуряван заместник, който да се грижи за нуждаещия се. В законопроекта се предвижда още и учредяването на нова агенция, която ще следи за качеството на социалните услуги в страната. Такъв тип услуги са личният и социалният асистент, домашният помощник, приемната грижа, социалният патронаж и дневните центрове. Сред правомощията на агенцията ще бъде и налагането на санкции, както и оказването на методическа помощ при разработването на стандарти. Новата структура ще поеме и лицензирането на доставчиците на социални услуги, което в момента се извършва от Държавната агенция за закрила на детето. Правомощията на доставчиците пък ще бъдат разширени, като те ще могат да участват в публично-частно партньорство с общините. Ако кметството не може да създаде дадена услуга, то ще има възможност да я възложи на доставчика. С новия закон се предвижда облекчаване на достъпа до услуги. Затова вече, за да бъде предоставяна дадена услуга ще е достатъчно да има решение на общинския съвет. Вече общините ще могат да сключват договори за предоставяне на социални услуги помежду си, за да се обхванат и по-отдалечените населени места.", "date": "2018.10.16", "title": "Изготвят карта на социалните услуги до 2021г."}
{"url": "https://www.monitor.bg:443/bg/a/view/s-30-na-sto-skacha-danykyt-za-dve-treti-ot-kolite-147100", "text": "30 на сто увеличение на данъка грози собствениците на 2,4 млн. от общо 3,6 млн. автомобила у нас от началото на следващата година. Това може да стане реалност от догодина, след като депутатите от финансовата комисия на парламента приеха промени в Закона за местните данъци и такси на първо четене.   Данните за броя на автомобили е по данни на КАТ към края на 2017 г. Какво се променя в облагането на МПС-тата? Най-общо казано концепцията за облагане на автомобилите. Досега те се собствениците плащаха на имуществена база, която се формира от мощността на автомобила и годините му. Сега вече се добавя още един компонент – екологичен, според който ще му, на и в коя община живеем. „През този екологичен компонент ще се коригира и данъкът в посока увеличение на данъка за замърсяващите околната среда автомобили и намаление на данъка за тези, които са с последна категория Евро 6“, коментира промените шефът на финансовата комисия Менда Стоянова. Но няма конкретна сметка с колко се увеличава данъка, защото конкретния размер на ставката се определя от Общинските съвети. „Може да се изчисли само процента на бъдещето завишение, което няма да надхвърли 30 на сто“, допълни Стоянова. Синдикатите и работодателите подкрепиха промените. От КНБС са „за“ заради екологичното въздействие, въпреки че ще се които карат основно стари коли. Даже оповестиха данни, че колите над 15 години са 87 на сто от всички коли по пътищата. Част от работодателите са готови да отидат и предлагат екотаксата.    Други данъчни промени ще ограничат ползването на данъчните облекчения за основно жилище, като на общините се даде законово основание да облагат тези, които са се опитвали да избягват облагането на жилищата им. „В момента много хора декларират по няколко жилища в различни общини като основни и по този начин ползват 50 на сто облекчения на данъка за всяко едно от тях“, аргументира се Стоянова.Опозицията в лицето на БСП обвини финансовото министерство, че на промените. Стоянова контрира червения депутат Румен Гечев с думите, че народните представители определят данъчната основа и диапазон на данъчни ставки, а общините да имат по-голяма възможност да са конкретни въз основа на големината на населеното място и др.    От сдружението на общините предлагат ново забавяне във въвеждането на промените в данък „смет“. Сега общинарите предлагат новата формула да влезе в сила от 2021 г., когато се предвижда да има „Така няма да се карат хората да ходят в общините и да попълват декларации колко души живеят и други обстоятелства, а това да се случи автоматично от резултатите на преброяването, обоснова предложението си изп. директор на НСОРБ Силвия Георгиева. По думите на Менда Стоянова има логика в предложението с цел да се облекчат от административната тежест хората.", "date": "2018.10.16", "title": "С 30 на сто скача данъкът за две трети от колите"}
{"url": "https://www.monitor.bg:443/bg/a/view/ek-pravi-odit-na-vtoroklasnite-ni-pytishta-147103", "text": "Европейската комисия е назначила одит на второкласната ни пътна мрежа. Той трябва да даде яснота за проблемните и опасни участъци на пътя. Това стана ясно по време на семинар по пътна безопасност в Правец. От комисията са изискали доклад за състоянието на различните от трансевропейски пътища у нас, тъй като там ставали редица произшествия. При последното загинаха 20 души край Своге, след като рейс излетя от платното. За момента отговорност носи единствено шофьорът на автобуса, но 15 служители на Агенция \"Пътна инфраструктура\" също бяха привикани на разпит. Няколко лаборатории пък започнаха изследвания на качеството на пътната настилка. Според инж. Росица Спасова, която е експерт по одити и пътна безопасност, по шосетата у нас има редица нередности. Такива били например знаците за \"черни точки\" или иначе казано табелите, които предупреждават за наличието на участък с концентрация на катастрофи. \"Повечето знаци седят по 15 години на едно място. Това ще рече, че за това време никой не е направил нищо, за да се ограничат катастрофите на това място\", каза инж. Спасова. Според нея трябва шосетата да се обезопасяват, а не само да се слагат предупредителни знаци. Друга мярка освен инспекцията, която също е препоръчана от Европа, е да се ограждат дърветата и стълбовете покрай пътя. Ако тя бъде приета, то всяко храстче покрай шосето ще си има собствена ограда. Според натовареността на трасето и позволената максимална скорост, те ще са мрежи или мантинели. До въвеждането им в експлоатация обаче ще трябва да минат редица обществени обсъждания, поръчки и проекти. В семинара участие взе и доскорошният шеф на \"Пътна полиция\" Бойко Рановски, който преди месец оглави \"Автомобилна администрация\". В новото си амплоа той се закани, че ще въведе по -строги мерки за техническите прегледи на колите. По-старите автомобили пък ще минават още по-стриктни инспекции. По думите му над 60% от автопарка у нас е над 20-годишен, което също допринася за многото катастрофи и жертви на пътя. Журналисти така изкривиха фактите и очерниха България за убийството на Виктория Маринова в Русе, та стигна чак до ООН в лицето на генералният й секретар Антониу Гутериш, каза в Правец зам.-вътрешният министър Стефан Балабанов. \"Нашето общество има нужда да разграничава фейковете от обективната журналистика. Тя действа в интерес на всички нас\", посочи той. Балабанов похвали полицаите за разкриването на убийството.", "date": "2018.10.16", "title": "ЕК прави одит на второкласните ни пътища "}
{"url": "https://www.monitor.bg:443/bg/a/view/nova-veriga-servizi-otvori-vrati-v-bylgarija-147030", "text": "Вносителят на Peugeot за България – „София Франс Ауто”, ще представи новата верига от сервизи Euro Repar Car Service. Веригата е световната мрежа на PSA Group за сервизна поддръжка и ремонт на автомобили от различни марки, която включва и гама от резервни части за Eurorepar. Компанията предлага широка и надеждна мрежа от сервизи, ръководени от екипи от опитни професионалисти, като осигурява сервизно обслужване и поддръжка на автомобили от различни марки на всякаква възраст във всички области, от смяна на масло, поддръжка, сервизно обслужване, гуми, спирачки, климатични системи, акумулатори, видимост, изпускателна система, двигател, окачване, проверки преди технически прегледи, диагностика на ходовата част и електрическите системи, както и множество пакетни предложения. Мрежата на Euro Repar Car Service включва над 3200 сервиза в целия свят, като над 1400 от тях са във Франция и 400 са в Германия. Тя се разраства бързо в глобален аспект. Целта е до 2021 г. да се надхвърлят 10 000 сервиза. У нас сервизите вече са 8, като амбицията е броят им да нарасне. Всички сервизи, които имат опит с различни марки автомобили и са отдадени на качественото обслужване, са поканени да се присъединят към мрежата на Euro Repar Car Service и да се възползват от подкрепата на голяма международна марка, като същевременно запазят независимостта си. Euro Repar Car Service е силен актив в стратегията на PSA Group за следпродажбено обслужване на редица марки, която включва спечелването на нови клиенти, които притежават автомобили от различни марки и на всякаква възраст. Тази стратегия играе важна роля в глобалния стратегически план на PSA Group, който цели да разшири базата от клиенти. Гамата резервни части на Eurorepar е с гарантиран произход и конкурентна цена, с 2 години гаранция, съгласно стандартите на производителя. Предлага разнообразие от над 10 000 резервни части, обособени в 45 групи, с до 50% по-изгодни от оригиналните части.", "date": "2018.10.16", "title": "Нова верига сервизи отвори врати в България "}
{"url": "https://www.monitor.bg:443/bg/a/view/pipa-midyltyn-rodi-147106", "text": "По-младата сестра на херцогиня Кейт Мидълтън – Пипа, стана майка. Тя роди момче, потвърди неин представител пред сп. People. казва още говорителят на Мидълтън. Раждането идва броени дни, след като Пипа присъства на сватбата на принцеса Юджени. Младата Мидълтън се омъжи за фондовия мениджър Джеймс Матюс през 2017 г. Той е бивш автомобилен състезател и настоящ финансов ас. Двамата потвърдиха, че очакват първата си рожба през юни тази година.", "date": "2018.10.16", "title": "Пипа Мидълтън роди"}
{"url": "https://www.monitor.bg:443/bg/a/view/krilijat-se-7-g-erelijski-shte-sydi-bylgarija-v-strasburg-147057", "text": "Укривалият се от родното правосъдие цели 7 години във Великобритания бивш полицай от „Охранителна полиция” в Пловдив Никола Ерелийски се връща зад решетките, за да изтърпи наложената му ефективна присъда от 2 години затвор. Това реши Апелативният съд в Пловдив по заведеното дело с искане за незабавно освобождаване на беглеца поради изтекла абсолютна давност на престъплението. От определението на Апелативния съд не останаха доволни Ерелийски и защитничката му адвокат Катина Бончева, която заяви, че обмислят завеждане на дело в Страсбург. „Ще обсъдим с клиента ми възможността за завеждане на дело по Конвенцията за защита на правата на човека и основните свободи в Страсбург”, коментира лаконично след финала на делото тя. Казусът предизвика оживени дискусии сред юристите в града на тепетата. Мнозина дори направиха сравнение със скорострелно заловения убиец на журналистката Виктория Маринова от Русе, чието бягство в Германия продължи броени дни. За разлика от него, при пловдивския казус Европейската заповед за арест била издадена едва на 26 март 2018г., което позволило на беглеца да се укрива години наред в чужбина. В същото време през тези 7 години полицията в Пловдив е изготвила общо 34 докладни записки до прокуратурата за проведени беседи и разузнавателни мероприятия с близките на Никола Ерелийски в опит да разберат къде се крие той. А че той е бил в чужбина сочи фактът, че полетът му е бил от летище „Пловдив”. До заседанието в Апелативния съд в Пловдив се стигна след определение на окръжната съдийка Елена Захова, че абсолютната давност на присъдата на беглеца от правосъдието Ерелийски не е изтекла и той трябва да си излежи наказанието за стореното на 30 август 2009г. 25-годишният тогава полицай връхлетял с аудито си, което карал с над 120 км/час, върху таксиметров автомобил. Това станало на кръстовището на бул. „Пещерско шосе” и ул. „Момина сълза” в Пловдив. Аудито на полицая ударило силно таксито на 37-годишния Радостин Николов, който бил откаран в болница в кома. Останал в кома до смъртта си на 30 ноември 2009г. Пробата с дрегер след катастрофата на полицая отчела 1,59 промила алкохол в кръвта. На  22 март 2011г. ВКС постанови Ерелийски да лежи 2 години в затвора при първоначален общ режим, а книжката да му бъде отнета за 5 години. Със същата присъда той се задължаваше да плати на съпругата и бебето на починалия таксиметров шофьор по 100 000 лева кръвнина. Делото през 2011г. било гледано по реда на съкратеното съдебно следствие. Пред пловдивските съдебни състави екс полицаят е признал вината си с цел да намали с 1/3-та своята присъда. Така, съгласно тогава действащия закон, съдът е бил длъжен да наложи наказание под минимума, което на първа инстанция било 2,5 г. затвор. Делото стигнало до Върховния касационен съд (ВКС), който намалил с 6 месеца присъдата и престоят в затвора на Ерелийски станал 2 години. Само 3 часа, след като присъдата на ВКС била публикувана в сайта на съда, експолицаят се качил на самолета към Великобритания. Криенето му в чужбина продължило 7 години и 5 месеца преди да бъде „хванат” по издадената в негова чест Европейска заповед за арест. Намирал се в английския град Мичъм и бил закопчан на 17 август т.г. В момента, в който стъпил обратно на родна земя, завел дело в окръжния съд в Пловдив с искането да бъде незабавно освободен, тъй като абсолютната давност от 7 години и половина по стореното от него престъпление, била изтекла. В искането за незабавно освобождаване се сочело, че с този му арест и връщането му в затвора се нарушавали неговите основни човешки права. Именно тази теза изтъкна и пред окръжния съд в Пловдив, а и пред въззивната инстанция адвокатката на Никола Ерелийски Катина Бончева. Тя поиска от тричленния съдебен състав на Апелативния съд да отправи запитване към съда на Европейския съюз с три основни въпроса, които, според нея, са свързани с тълкуването на правото в ЕС и затова никой национален съд няма право да се произнася по тях, освен в случаите когато вече има тълкувателно решение. Тезата на адвокат Бончева и пред Апелативния съд бе, че абсолютната давност на престъплението е изтекла и че е неправилно датата на изпълнение на Европейската заповед за арест да се счита за начало на изтърпяване на наказанието на Ерелийски. „Подкрепям казаното от адвоката ми”, само заяви пред апелативния съд Никола Ерелийски. Той бе видимо спокоен, като отговорите му на въпросите на съдия Крачолов, бяха лаконични. Когато обаче съдебният състав прочете определението си и обясни защо трябва да се върне в затвора и да изтърпи двугодишната си присъда, Ерелийски само заяви: „Съжалявам за случилото се. Нямам какво да добавя”. Полицията не е спала през 7-те години, в които Никола Ерелийски се е укривал. Бившият полицай отлита от България на 22 март 2011г. и е бил обявен за общодържавно издирване на 14 май с.г. Оттам нататък до залавянето му през лятото на тази година всеки месец полицаите от Второ районно в Пловдив са провеждали беседи с неговите роднини и близки, за да разберат къде се крие той. Пращали са всички изготвени справки по издирването на беглеца в прокуратурата, изтъкна прокурорът по делото Иван Перпелов. „Когато е бил задържан, не е била изтекла предвидената в закона давност”, бе категоричен той. Катина Бончева го атакува, че защитата се позовава на абсолютната давност, а не на относителната, при която са важни именно какви действия по дни и месеци са били предприемани от полицията, за да издирва Ерелийски. С това й твърдение обаче не се съгласи апелативният съдебен състав, според който абсолютната давност на престъплението не е била изтекла на 17 август т.г., когато Никола Ерелийски е бил закопчан в английския град Мичъм. Не е необходимо да се отправя запитване към съда на ЕС, защото тези въпроси са уредени в българския НПК, изтъкнаха съдиите. Наред с това европейската Конвенция дори не предвижда обжалване на подобен тип дело, но апелативният съд го е допуснал за разглеждане именно, за да не бъдат нарушени правата на Никола Ерелийски, каза съдия Крачолов. Той и колегите му преброили, че за 7 години полицаите от Второ районно са изготвили и подали към прокуратурата общо 34 докладни записки, в които ясно е записано какви действия са предприемали по издирването на беглеца. „Задържан сте преди изтичането на абсолютната давност на 22 септември 2018г”, обясни на Ерелийски съдия Крачолов. По думите му в Закона за европейската заповед за арест този период – от изпълнението на издадената заповед до привеждането на беглеца в родината, се счита за период, в който присъдата се търпи. В самата европейска заповед за арест, издадена от окръжната прокуратура в Пловдив пък също било посочено кога точно изтича абсолютната давност на престъплението, стана ясно още в апелативния съд. Така определението на окръжния съд в Пловдив за привеждането в затвора на екс полицая е законосъобразно и трябва да бъде потвърдено, бе категоричен съдия Крачолов. Думите му бяха посрещнати от Никола Ерелийски с пълно мълчание. Затворникът не реагира нито с дума, нито с жест или мимика на думите, че се връща зад решетките. Коментар отказаха и присъстващите на делото в Апелативния съд баща и роднини на Ерелийски.", "date": "2018.10.16", "title": "Крилият се 7 г. Ерелийски ще съди България в Страсбург"}
{"url": "https://www.monitor.bg:443/bg/a/view/nad-85-ot-parlamentaristkite-v-evropa-jertvi-na-nasilie-147099", "text": "Ново проучване на Интерпарламентарния съюз и Парламентарната асамблея на Съвета на Европа (ПАСЕ) установява, че проявите на сексизъм, тормоз и насилие срещу жени са широко разпространени сред европейските парламенти. В съобщението за доклада, поместено на уебсайта на ПАСЕ, се посочва, че 85 от жените депутати са ставали обект на психологическо насилие в парламентите, като за жените под 40 години е по-голяма вероятността да са тормозени. Жените от парламентарния персонал по-често биват подложени на сексуално насилие, отколкото жените депутати, а повечето парламенти в Европа не разполагат с механизми, чрез които жените да се оплакват, установява проучването. Докладът се основава на подробни интервюта със 123 жени от 45 европейски страни. В извадката 81 от анкетираните са депутатки и 42 - парламентарни служителки. Този доклад потвърждава заключенията на изследване на Интерпарламентарния съюз от 2016 г., разкрило ширещия се тормоз в парламентите по полов признак. Лилиан Мори-Паске, която е председател на ПАСЕ, каза, че новото проучване констатира \"тъжна действителност\". \"Движението #MeToo не пощади политиците. Доколкото неравенството между жените и мъжете се запазва, нито една жена няма да бъде предпазена от насилие и тормоз. Обаче ние, жените и мъжете в политиката, имаме лост, който да ни превърне в двигатели на промяна. Истанбулската конвенция е законов инструмент за превенция, защита, преследване и преди всичко за разрушаване на сексисткия модел\", заяви Мори-Паске, цитиран от пресслужбата на ПАСЕ. Съвместното изследване установява, че депутатките под 40-годишна възраст са по-често изложени на различни форми на насилие, вкл. в медии и социални мрежи. Освен това около 40,5% от интервюираните млади парламентарни служителки са съобщили за случаи на сексуално насилие срещу тях по време на работа (за разлика от 25 на сто при жените депутати), като в 69 процента от случаите извършителите са били мъже. Една от анкетираните разказала, че нейна колежка получавала есемеси със сексуални намеци от шефа си депутат, който веднъж искал да влезе в хотелската й стая със заплахата, че може да я уволни. Тя не се подчинила и се оплакала, но накрая била принудена да напусне, а мъжът си останал член на парламента, какъвто е и досега. Според проучването едва 23,5% от депутатките и 6 на сто от служителките докладват за сексуалното посегателство срещу тях.  ", "date": "2018.10.16", "title": "Над 85% от парламентаристките в Европа жертви на насилие"}
{"url": "https://www.monitor.bg:443/bg/a/view/pone-10-zaginali-i-90-raneni-pri-derajlirane-na-vlak-v-maroko-147094", "text": "Най-малко 10 души са загинали и други 90 са ранени при дерайлиране на пътнически влак в Мароко, съобщава телевизия \"Скай нюз-Арабия\". Инцидентът е станал в 10.50 часа местно време недалеч от столицата на кралството Рабат. На първите снимки, разпространени от медиите след трагедията, се виждат тежко повредените и преобърнати вагони. Националното управление на мароканските железници за момента не коментира причините за инцидента. Мароко е известна с големия брой на катастрофи и броят на жертвите наброява 3000 на година, но инцидентите в железниците са редки.      ", "date": "2018.10.16", "title": "Влак в Мароко уби най-малко 10 и рани над 90"}
{"url": "https://www.monitor.bg:443/bg/a/view/3-titli-i-srebro-za-unoshite-ot-evropejskoto-po-boks-147113", "text": "Невероятен успех постигнаха българските юноши на европейското първенство по бокс в Анапа, Русия. Водени от треньорите Борислав Георгиев и Роман Цветков млади национали извоюваха за България 3 титли и един сребърен медал. Шампиони на Стария континент станаха Радослав Росенов (46 кг), Емирджан Мехмед (63 кг) и Уилям Чолов (66 кг), а със сребърен медал се окичи Ясен Радев (52 кг). Във финалите днес Росенов победи руснака Михаил Григорян при най-леките с 4:1 съдийски гласа. Също с руснак – Игор Кузнецов, се справи и Уилям Чолов в кат. до 66 кг. Българинът бе далеч по-убедителният на ринга и заслужено получи пълното единодушие на съдиите – 5:0 гласа. Така Чолов добави още една евротитла към тази за ученици от м.г.  В кат. до 63 кг шампион стана Емирджан Мехмед след победа в много оспорван мач срещу англичанина Джордж Бенс с 3:2 съдийски гласа.  Загуба във финала при 52-килограмовите претърпя Ясен Радев, който бе равностоен на опонента си Семир Аличич, но съдиите предпочетоха сърбина с 3:2 гласа.", "date": "2018.10.16", "title": "3 титли и сребро за юношите от европейското по бокс"}
{"url": "https://www.monitor.bg:443/bg/a/view/hyrvatija-v-shengen-do-2020-g-147105", "text": "Хърватия очаква да изпълни техническите критерии за влизане в Шенген до края на тази година и се надява да се присъедини към зоната за свободно движение до 2020 г., заяви високопоставен представител на вътрешното министерство в интервю за Ройтерс.", "date": "2018.10.16", "title": "Хърватия в Шенген до 2020 г."}
{"url": "https://www.monitor.bg:443/bg/a/view/obuchavat-po-500-uchiteli-godishno-po-byrza-pista-147090", "text": "500 учители ще се обучават годишно по така наречената „бърза писта“. Идеята е, миналите скоростно обучение, да попълнят недостига на специалисти в образователната система. Педагозите ще се обучават в 3 университета – СУ „Св. Кирил и Методий“, ПУ „Паисий Хилендарски“ и ВТУ „Св.св Климент Охридски“. Това ще се случва по национална програма за алтернативни пътеки, обяви просветния министър Красимир Вълчев по време на дискусия за кадрово обезпечаване на българското образование. Програмата ще се финансира изцяло от бюджета на МОН, като се очаква до края на 2018-та година да бъде пусната за обществено обсъждане, обясниха от ведомството. Тя ще дава възможност по нея да се обучават специалисти по четири основни пътеки, които ще имат различна продължителност и тренинги, обясни Наталия Михалевска, директор дирекция „Образованието на българи зад граница и училищна мрежа. \"За всички се предвиждат въвеждащи обучения ,независимо по коя пътека ще се включат. Те ще се насочват към конкретно училище, клас, общности и населени места.“, коментира още тя. Първата пътека е за мотивираните, подготвени кадри, които ще бъдат пренасочени към „трудни места“ - училища с уязвими общности, по-отдалечени райони или такива с проблеми в образователните постижения. Друга опция пък е предназначена за хора, които имат педагогическа правоспособност, но не са започнали работа в училище или отдавна са работили. За тях ще има опреснителен курс и въвеждащо обучение в самото школо. По националната програма се предвижда и модул за обучение за действащи учители, които да придобият възможност за преподаване по други дисциплини. „ Учител по физика може да преподава и химия, или по математика да комбинира с информационни технологии, а по история с религия“, даде за пример Вълчев, който обясни, че тази практика е най-подходяща за дисциплини с по-малък хорариум. Четвъртата пътека е насочена към специалисти, които са придобили висше образование, но нямат педагогическа правоспособност. В рамките на 1-2 години те ще могат да направят това, в зависимост от специалността, към която са се насочили. Тази година пък има 500 места незаети в системата (298,5 в училище и 192 в детските градини) и около 1800 учители, които нямат педагогическа квалификация, (1842 в училище и 15 в центрове за подкрепа). По данни представени по време на дискусията стана ясно, че до 2022 г. учителите в пенсионна възраст ще бъдат 9991. Най-много ще са тези от началния етап – 1661 учители по предмети в начален етап и 1396 в целодневна организация. Голям ще е броят на пенсионерите при учителите по математика (988), български език и литература (916) и чужди езици (895). След 8 години в образователната системата пък ще липсват 39 000 учители, а само след 2 години - 10 000 учители, заяви председателят на Синдиката на българските учители Янка Такева, позовавайки се на данни от проучване на СБУ. Всички учители, след като завършат програмата, ще имат малък стаж училище, който да им даде възможност практически да усвоят нещата. Освен него, към всеки учител ще има наставник, като в програмата е предвидено и заплащането на тези наставници. От МОН обясниха, че възнаграждението им ще зависи от одобрението на бюджета за 2019-та г. За миналата година 4 хиляди учители за постъпили в училище след като са завършили висше образование, като към тях има наставник, който да ги подкрепя, обясни Янка Такева. Според нея някой може да има нужда от наставник за 1 година, друг за 2. За 7 години от са СБУ подготвени 1500 наставници за цялата страна, обясни Такева.", "date": "2018.10.16", "title": "Обучават по 500 учители годишно по „бърза писта“"}
{"url": "https://www.monitor.bg:443/bg/a/view/ministyr-marinov-blagodari-na-nemskija-poslanik-za-sydejstvieto-pri-zadyrjaneto-na-severin-147093", "text": "Вътрешният министър Младен Маринов се срещна с посланика на Германия Херберт Салбер и му благодари за съдействието на държавата му при задържането на предполагаемия убиец на 30-годишната Виктория Маринова, съобщиха от пресцентъра на МВР. Младен Маринов и Херберт Салбер отчетоха, че през годините са установени отлични взаимоотношения с Посолството на Федералната република в София. \"Ценя високо постигнатия открит диалог и високото ниво на партньорство в областта на вътрешните работи”, заяви вътрешният министър и изрази благодарност към всички федерални институции, и по-специално на Федералната криминална служба и полицейските служби на Хамбург, Шлезвиг-Холщайн и Долна Саксония, за съдействието по задържането на извършителя на жестокото убийство в Русе. „Надяваме се, че екстрадицията му в България ще бъде факт в кратки срокове\", посочи Маринов. Приоритетите на двустранното сътрудничество, противодействието на организираната престъпност и корупцията, управлението на миграционните процеси, защитата на външните граници, и други теми от взаимен интерес ще са обект на разговори по време на предстоящата визита на Маринов в Германия на 22 и 23 октомври.", "date": "2018.10.16", "title": "Министър Маринов благодари на немския посланик за Северин "}
{"url": "https://www.monitor.bg:443/bg/a/view/fen-darjava-bileti-za-cska-etyr-147087", "text": "Активизацията сред феновете на ЦСКА за мача с „Етър“ продължава с пълна сила. Двубоят е в неделя от 20 часа на стадион „Българска армия“. Срещата е очаквана с огромен интерес заради това, че е първа след плащането на 8-те милиона лева и закупуването на емблемата с трите звезди. Очаква се на мача да има и кратка церемония, на която емблемата символично да се завърне в клуба. От фенклуб Сектор „Г“ очакват около 10 000 запалянковци за мача, а дори се похвалиха, че запалянко от Германия предлага финансова помощ. „Армейци, с нас се свърза М.Н. от Германия, който пожела да ни изпрати пари, с които да закупим 5 билета за сектор Г на хора, които нямат финансовата възможност да го направят сами. През изминалата седмица видяхме още подобни инициативи в социалните мрежи, което може само да ни радва. На специален щанд пред Северната трибуна в часовете преди мача ще се продава списанието Sektor G Fanzine, а там ще ви очакват и 5-те пропуска. Апелираме в инициативата да се включат само и единствено хора с по-ограничени финансови възможности! За да спечелите, отговорете на лично съобщение на следния въпрос: Кога и с колко е най-голямата победа на ЦСКА над \"Етър\" в историята? От всички отговорили правилно на случаен принцип ще бъдат избрани и петимата победители”, пишат от фенклуба на ЦСКА. Ултрасите пък ще загреят за мача с „Етър“, като в петък посетят дербито с „Левски“ на базата в Панчарево в шампионата на тимовете до 19 години.", "date": "2018.10.16", "title": "Фен дарява билети за ЦСКА - „Етър“"}
{"url": "https://www.monitor.bg:443/bg/a/view/tovarite-po-dunav-namaljaha-s-50-sprjaha-i-kruizite-147089", "text": "Товарите по Дунав са намалели с около 50 на сто, а круизите на практика са спрени заради критично ниското ниво на реката. Това съобщи инж. Николай Пашанов, шеф на отдел „Експлоатация на флота“ в Агенцията за поддържане на плавателния път (АППД). Река Дунав достигна критично ниски нива по цялото си поречие и на места корабоплаването е спряло. В български води при Свищов има заседнал кораб вече от 3 седмици и екипажът му бедства. Заради ниското ниво круизни кораби са блокирани в Унгария, Австрия и Германия. Нивото на Дунав по целия корабоплавателен път критично се понижава и прогнозата е да продължава да пада. Притоците в Горен Дунав също са маловодни, от 3 месеца не е имало валежи, няма и прогноза за дъжд и ситуацията с всеки изминал ден се усложнява. В българския участък има 16 прага, обясни инж. Павлин Цонев - изп. директор на АППД. Като критичност може би приближаваме 2003 г., тъй като вече при пегел Русе наблюдаваме стойност минус 11, което показва, че водата е почти метър под ниското корабоплавателно ниво. Това е характерно не само за българския участък, добави Цонев пред БНТ. Блокирано е корабоплаването и в Горен Дунав. Русенска компания е прекратила екскурзиите на пасажерите си заради невъзможност плавателните съдове да се придвижват. А пътниците ще трябва да бъдат компенсирани за провалените круизи.“ Миналата седмица във Виена целият кей за пасажерски кораби беше затрупан от пасажерски кораби, които престояват и именно заради тези ниски водни стоежи и невъзможността да преминат участъка от Виена до Братислава. Такива проблеми има и в района на Вахау, където реката е свободно течаща“, каза инж. Павлин Цонев. Търговските кораби също трудно се придвижват. До заседналия при Свищов кораб може да се стигне само с лодка, за да се доставят провизии на екипажа. Заради ниското ниво само една от русенските търговски компании е правила ремонти на два от корабите си. Според специалистите една от причините за маловодието, което периодично се наблюдава през последните 40 години, се дължи на икономическата дейност в района на реката и самият транспорт става неефективен.", "date": "2018.10.16", "title": " Товарите по Дунав намаляха с  50%, спряха и круизите "}
{"url": "https://www.monitor.bg:443/bg/a/view/bivsh-lokomotivec-stava-trenior-na-usejn-bolt-147083", "text": "Малтийският “Валета” е европейският клуб, който е готов да подпише с легендата на леката атлетика Юсейн Болт и така да сбъдне мечтата на ямаеца, като го превърне в професионален футболист. В момента 32-годишният оттеглил се спринтьор кара пробен период в австралийския “Сентръл Коуст Маринърс”. В първата контрола на тима той дори се отчете с два гола. Изглежда това е убедило малтийския шампион, че Болт си заслужава усилията, а това е довело и до предложението към него. От “Валета” ще направят всичко по силите си да уредят осемкратния златен олимпийски медалист навреме, за да може да участва той в мача срещу “Балзан” за Суперкупата на Малта, който ще се играе на 13 декември. „Един шампион винаги е добре дошъл в нашия клуб. Вярваме, че няма невъзможни неща”, коментира изпълнителният директор и генерален мениджър на “Валета” Гастон Слимен за ESPN. Агентът на Юсейн Болт също потвърди, че пред клиента му стои такова предложение. Интересното е, че в момента треньор на малтийския тим е Данило Дончич. Името на сърбина е добре познато у нас, защото в периода 2008-2010 беше помощник-треньор в “Локомотив” (Сф).", "date": "2018.10.16", "title": "Бивш локомотивец става треньор на Юсейн Болт"}
{"url": "https://www.monitor.bg:443/bg/a/view/tom-i-djeri-se-zavryshtat-na-goljam-ekran-147077", "text": "Любимите анимационни герои на поколения телеманиаци – Том и Джери, ще изгреят отново на голям екран. Това стана ясно, след като Warner Bros. привлякоха режисьора Тим Стори за ново пълнометражно заглавие, фокусиращо се върху неспирната гонитба между котката и мишката. Филмът ще бъде хибриден – Том и Джери по традиция ще ги видим анимирани, в своята си цялост обаче продукцията ще бъде игрална, казват източници пред The Hollywood Reporter. Припомняме, че за първи път очарователните герои оставиха отпечатъка си върху детската телевизия през 1940 г. Техни създатели са Уилям Хана и Джоузеф Барбера. Седем от късометражните филмчета за Том и Джери са окичени с „Оскар“ в периода от 1943-53 г., а първият пълнометражен проект за тях се появява през 1993 г. Междувременно стана ясно, че Скуби Ду също ще се разходи в киносалоните по света. Лентата за кучето със следователски нюх и апетит като за трима ще бъде изцяло анимирана, като на режисьорското столче ще седне Крис Кълъмбъс („Мисис Даутфайър“, „Хари Потър и Философският камък“).", "date": "2018.10.16", "title": "Том и Джери се завръщат на голям екран"}
{"url": "https://www.monitor.bg:443/bg/a/view/slavisha-zasekreti-levski-147088", "text": "Треньорът на „Левски“ Славиша Стоянович предприе безпрецедентни до този момент мерки, като закри всички тренировки на тима преди дербито с „Лудогорец“ в събота. На „Герена“ не допускат нито привърженици, нито журналисти още след провелата се през уикенда контрола с „Локомотив“ (София), а разпореждането идва след изрично настояване от словенския специалист. Стоянович е поискал от ръководството да му бъде осигурено пълно спокойствие за работа през седмицата преди възловия двубой с шампионите в Разград. Сред доводите на наставника да закрие всички занимания дори за привържениците, са били множеството снимки и видеа, които хората правят по време на заниманията. Опасенията на Стоянович са, че материалити, които се публикуват в социалните мрежи могат да послужат на съперника за разкриване на тактическите идеи на треньорския щаб на „сините“.   „Левски“ ще се радва на мощна подкрепа в Разград, след като първите 500 билета за запалянковци от столицата вече са продадени, а се очаква до края на седмицата да бъдат пласирани още толкова. Очакват се и много привърженици на „сините“ от провинцията, които да изпълнят капацитета от 2 400 места в сектора за гости.", "date": "2018.10.16", "title": "Славиша засекрети „Левски“"}
{"url": "https://www.monitor.bg:443/bg/a/view/pripadnal-banker-precaka-obirdjii-147053", "text": "Дегизирани като зидари обирджии успяха да влязат вчера безпрепятствено в клона в Рим на известна банка, но си тръгнаха с празни ръце. Бандитите пробили съседни на помещенията на клона стени и се натресли в него в края на работното време, когато входът е заключен за клиенти. Били маскирани, размахали пищови, набили охранителя и го завързали, а служителите повалили на земята с лице към нея. След това маскираните „зидари“ подкарали директора на банката към подземието с нейния трезор, тъй като само той знаел кода му и можел да го отвори. Човекът обаче припаднал от шубе точно пред масивната врата и опитите на обирджиите да го свестят с вода и шамари останали напразни. Явно давайки си сметка, че полицейските патрулки вече хвърчат към банката, бандитите избягали от там, от където били влезли – през проправения в съседни помещения проход. За да не са пък съвсем капо, взели само „дребните пари“ на касиерката или няколко хиляди евро. Веднага бил блокирани целия район около банковия клон и половината Рим, но до обяд днес от обирджиите не бе открита и следа.  ", "date": "2018.10.16", "title": "Припаднал банкер прецака обирджии"}
{"url": "https://www.monitor.bg:443/bg/a/view/bsp-podgotvja-svoj-akterntiven-budjet-147091", "text": "БСП подготвя свой алтернативен бюджет за следващата година. Председателите на съветите към Националния съвет на БСП обсъждат на \"Позитано\" 20 алтернативния бюджет, който БСП ще внесе в Народното събрание, съобщават от пресцентъра на соцпартията.   В него се залагали предложения, които срещали най-висока подкрепа в страната, в съсловните организации и сред експертите. Сред тях били мерки за стимулиране на икономиката, диференцирана ставка на ДДС за хляб и лекарства, семейно подоходно облагане, редица предложения, свързани с образованието. В НС на БСП има 18 секторни съвети и комисии, които и миналата година изготвиха алтернативен бюджет, припомнят от левицата. ", "date": "2018.10.16", "title": "БСП подготвя свой алтернативен бюджет"}
{"url": "https://www.monitor.bg:443/bg/a/view/tutunoproizvoditelite-otnovo-na-protest-147080", "text": "Утре в 11 часа тютюнопроизводителите от Гоцеделчевско излизат отново на протест на площада в Хаджидимово. Този път причината е обложените неправомерно с корпоративният данък от 10 % референтни пари, които тютюнопроизводителите получават  във вид на премии и  помощ:  „След 3 години затишие отново се вдигаме на протест, каза нициаторът на бунта Иван Сабахлъков. Оказва се, че над 50 000 тютюнопроизводители са с данъчни задължения за получените от държавата пари за референтните периоди. Данъкът е наложен дори и със стара дата. Корпоративният налог от 10 % отпадна в цяла Европа, този факт е обнародван и в Държавен вестник  а  тук в България продължават да го налагат“, твърди пред журналисти Сабахлъков който ежедневно се среща със земеделците от района, за да им обяснява за  наложеният им неправомерно данък. Снимки: Топпреса и архив на автора  ", "date": "2018.10.16", "title": "Тютюнопроизводителите отново на протест"}
{"url": "https://www.monitor.bg:443/bg/a/view/ukrepvat-svlachishte-v-kachulka-s-400-hil-lv-147092", "text": "Договор за укрепване на свлачище в селище Качулка, община Сливен на стойност 400 хил. лв. подписаха министрите на околната среда и водите Нено Димов и на регионалното развитие и благоустройството Петя Аврамова. Това съобщиха от екоминистерството. Средствата са осигурени от Оперативна програма \"Околна среда 2014-2020 г.\" Геозащитните мерки, които трябва да бъдат предприети, заради активно свлачище се намират на територията на \"Дом за пълнолетни лица с умствена изостаналост - селище Качулка\". Проектът ще осигури извършване на мониторингови наблюдения за оценка на състоянието и динамиката на геодинамичните процеси и изготвяне на прогнозни тенденции за развитие на свлачищните процеси. С изпълнението на мерките се цели повишаване на защитата на 750 жители. Проектът трябва да приключи в срок от 24 месеца. Подписан е и договор за предприемане на превантивни дейности във всички регистрирани свлачищни райони, като предвидените средства са над 2.5 млн. лв. Договорът предвижда изграждане на контролно-измервателни системи /КИС/ за изпълнение на превантивни дейности, свързани с опазване живота и здравето на хората в свлачищните райони. У нас има регистрирани 26 свлачища в 20 населени места, които са на територията на 16 общини в 12 области. С изпълнението на проекта ще се предотврати рискът от свлачищни процеси за над 4000 жители в общините Стражица, Тетевен, Котел, Златарица, Брегово, Лом, Плевен, Кърджали, Оряхово, Габрово, Лясковец, Долни Чифлик, Варна, Несебър, Гулянци и Бобов дол, съобщават от МОСВ.", "date": "2018.10.16", "title": "Укрепват свлачище в Качулка с 400 хил. лв. "}
{"url": "https://www.monitor.bg:443/bg/a/view/sybirat-pari-za-bolno-dete-v-pamet-na-viki-147086", "text": "Събират пари за болно дете в памет на убитата Виктория Маринова. От русенската телевизия, в която работеше журналистката съобщават, че седмица преди злощастните събития Вики е била заета с организацията на благотворителен концерт, чиято цел е била събиране на средства за лечението на малката Лора. Момиченцето е на почти 2 години и е родена с рядко заболяване - вроден дефицит на бедрената кост. То се среща при едно на 250 000 раждания и се лекува успешно единствено във Флорида, САЩ. Операцията на Лори е насрочена за 15 януари 2019г., а стойността й след направена отстъпка е 199 200 щатски долара. Благотворителният концерт за събиране на средства ще се проведе на 19 октомври от 19 часа в зала Дунав в Русе. Заради ангажираността на Виктория Маринова с каузата той ще бъде под надслов „Да помогнем на Лори да ходи – в чест на Виктория Маринова“. Реализирането на каузата е било едно от последните желания на журналистката, тя е участвала и в създаването на сценария на концерта. Участие в него ще вземат Росица Кирилова, Сунай Чалъков, Димитър Туджаров – Шкумбата, Георги Мамалев и др. Цената на билетите е между 10 и 30 лв. Всеки, който желае да помогне, може да се включи в един от начините за събиране на пари в кампанията. Открита е дарителска сметка на името на Лори, където ще се набират необходимите средства. - Изпратете дарителски SMS с текст на латиница  (за абонати на Telenor, VIVACOM и A1). За абонаментни дарения и други начини за даряване посетете http://www.dmsbg.com/  За абонати на Telenor, VIVACOM и A1 цената на един SMS е 1 лв., за потребители на предплатени услуги един SMS е 1,20 лв. с ДДС, за абонаментни дарения стойността е 2 или 5 лв. месечно\". -  - ", "date": "2018.10.16", "title": "Събират пари за болно дете в памет на Вики (ВИДЕО)"}
{"url": "https://www.monitor.bg:443/bg/a/view/skot-hilyr-se-sreshta-s-bg-kinomani-na-sofija-independynt-147084", "text": "Американският режисьор Скот Хилър, автор на наградения с „Оскар“ Twin Towers, ще раздаде автографи на родните любители на седмото изкуство в рамките на тазгодишното издание на филмовия фестивал „София Индепендънт“. Форумът за независимо кино ще се проведе за 9-и пореден път, като първата прожекция ще бъде излъчена на 26 октомври. Събитията под шапката на фестивала ще продължат до 3 ноември. Освен като специален гост на събитието, Хилър и организираният от него фестивал ще бъдат и сред основните партньори на „София Индепендънт“. Общо 30 филма ще се борят за престижните награди в трите категории: игрален, документален и късометражен филм, а извънконкурсната програма ще ни срещне с най-добрите заглавия от световните кино афиши за последните 12 месеца. Официалното откриване на фестивала а на 26 октомври в 19:00 часа в кино Люмиер с биографичния филм McQueen, който разказва за живота и кариерата на модния дизайнер Лий Александър Маккуийн – от прохождането му като шивач, през стартирането и управлението на едноименната му линия и чак до ненавременната му смърт. Режисьор на продукцията е Иън Бонхьоте.", "date": "2018.10.16", "title": "Скот Хилър се среща с БГ киномани на „София Индепендънт“"}
{"url": "https://www.monitor.bg:443/bg/a/view/mestnite-lideri-ot-formata-16-1-obsyjdat-turizma-i-industrialnite-zoni-147076", "text": "Сътрудничеството в областта на туризма, селското стопанство, индустриалните и демонстрационни зони и паркове, малките и средните предприятия ще се съсредоточат дискусиите по време на четвъртата среща на местните лидери на страните от Централна и Източна Европа (ЦИЕ) и Китай от формата 16+1. Тя трябва да се състои на 20 октомври в НДК, съобщиха организаторите на форума, цитирани от БТА. Срещата е под мотото \"Глобално мислене, действия на местно ниво\", а форумът се организира от Министерството на БГ председателство, областния управител на София в партньорство със Столична община, сдружението на общините в България, както и НДК и Секретариата за сътрудничество между Китай и страните от ЦИЕ. Програмата ще включва презентации и речи на говорители от България, Китай и страните от ЦИЕ. Срещата се провежда само три месеца след Седмата среща на правителствените ръководители на държавите от формата, състояла се в София на 7 юли. Целта на форума е да доразвие и надгради постигнатите резултати от Срещата на върха, на която са очертани и \"Насоките от София\". Инициативата \"16+1\" е важен механизъм за стимулиране на политическия диалог, инвестициите, търговските и икономическите отношения и сътрудничеството в широк кръг от области, изтъкват организаторите на форума. През последните години сътрудничеството на местно ниво във формат \"16+1\" придобива по-голяма видимост чрез подкрепата за побратимяване на градове, провинции, регионите и общини на страните от ЦИЕ и Китай, и осъществяването на посещения на делегации с цел насърчаване на прекия обмен и сътрудничество на местно равнище.", "date": "2018.10.16", "title": "Местните лидери от формата 16+1 обсъждат туризма и индустриалните зони"}
{"url": "https://www.monitor.bg:443/bg/a/view/55-godishen-myj-spasi-starica-s-demencija-padnala-vyv-vada-147073", "text": "55-годишен мъж от септемврийското село Варвара е спасил 84-годишна жена с деменция, която изчезнала от дома си и близки и полиция я издирваха. Илко Петракиев намерил баба Цвета Боерикова в полето, паднала в една вада-сред храсти от къпини, малини и шипки, където е преседяла цели 10 дни на открито. За историята с хубав край разказа говорителят на пазарджишката Областна дирекция на МВР Мирослав Стоянов. Баба Цвета излязла от дома си в Септември на 3 октомври, когато близките й отишли по работа в съседния град Белово. Като се върнали от възрастната жена нямало и следа, като хора споделили, че я били видели да се разхожда по улиците. Семейството й обиколило освен района на Септември и Белово, стигнали и до съседната община Лесичово, но не успели да открият бабата. Сигнал в Районното управление на МВР в Септември, че баба Цвета е изчезнала, подала 63-годишната й дъщеря, силно разтревожена.По данните на дъщерята пенсионерката страдала от деменция и лесно се дезориентирала. Криминалисти от Районното управление незабавно обявили жената за местно издирване и с нейното описание били запознати дежурните автопатрули, полицейските и младши-полицейските инспектори. След няколко дни безуспешно търсене полицаите и най-вече близките започнали съвсем основателно да се притесняват. Ето тук обаче се намесва и невидимата ръка на Съдбата, която е решила да възнагради усърдността на търсещите. На 13 октомври /събота/ 55-годишен мъж от съседното село Варвара решил да отиде в землището на селото, за да нагледа конете си, които пуснал на паша. Съвсем неочаквано насред полето той дочул едва доловим женски глас. Човекът действал бързо, разтършувал се и открил баба Цвета паднала в една вада насред гъсти храсти малини, къпини и шипки. Но по- важното е  доброто общо състояние, в което е намерена бабата и че няма опасност за живота й въпреки почти десет денонощия престой на открито. Той се обадил на телефона за спешни повиквания, на мястото са се отзовали полицейски екипи и линейка на «Спешна помощ». Старицата е транспортирана за преглед в болницата, а малко по-късно е предадена обратно на близките си. Ръководството на Районното управление в Септември изказва сърдечната си благодарност към г-н Илко Петракиев – 55г.  от Варвара, който е имал късмета да открие изгубилата се старица, действал е бързо и съвсем по- човешки.Всичко е добре, когато свършва добре в името на живота !    ", "date": "2018.10.16", "title": "55-годишен мъж спаси старица с деменция, паднала във вада"}
{"url": "https://www.monitor.bg:443/bg/a/view/finlandija-leti-estonija-i-ungarija-s-golov-trilyr-147082", "text": "Финландия продължава с впечатляващото си представяне в Група 2 на Дивизия \"С\" на турнира Лига на нациите. Скандинавците надиграха с 2:0 на свой терен Гърция и записаха четвърта победа от четири мача в групата. По този начин Финландия събра 12 точки, а на второ място остава Гърция с 6 точки. Унгария е на трето място в групата с 4 точки, а на последната позиция е тимът на Естония, който пък се пребори за първите си попадения в турнира и първата си точка след голова фиеста за 3:3 с Унгария. В друг мач от вечерта Босна и Херцеговина затвърди лидерската си позиция в Група 3 на Дивизия \"B\". Босненците победиха у дома Северна Ирландия с 2:0, като автор и на двете попадения стана звездата Един Джеко, който бе точен по веднъж във всяко от двете полувремена (27, 73). Босненският тим е убедителен лидер в класирането в групата с три победи от три мача и 9 точки. Втори е отборът на Австрия с 3 точки (от 2 мача), а Северна Ирландия заема последната трета позиция с 0 точки. В контрола пък финалистът от Мондиал 2018 Хърватия си припомни вкуса на победата, след като спечели у дома с 2:1 в контрола срещу Йордания. Възпитаниците на треньора Златко Далич за последно победиха Англия в средата на юли в полуфинален мач в Русия, а само преди три дни в Риека записаха 0:0 срещу “трите лъва”. В герои за “ватрените” се превърнаха Домагой Вида (24) и Матео Митрович (63). Срещу Йордания селекционерът Далич беше дал почивка на най-големите звезди в състава Лука Модрич, Иван Ракитич и Иван Перишич, а в последния момент отпадна и Матео Ковачич.", "date": "2018.10.16", "title": "Финландия лети, Естония и Унгария с голов трилър"}
{"url": "https://www.monitor.bg:443/bg/a/view/jelka-cvijanovich-e-novijat-prezident-na-republika-srybska-147078", "text": "Настоящият министър-председател на Република Сръбска, която е част от Босна и Херцеговина, Желка Цвиянович спечели президентските избори в страната. За Цвиянович, която е издигната от партията Съюз на независимите социалдемократи, са гласували 47,58% или 308 887 гласоподаватели. Нейният основен опонент Вукота Говедарица от движението Съюз в името на победата получава 42,96% или 278 878 гласа. Досегашният президент на Република Сръбска бе Мирослав Додик. Република Сръбска е една от двете автономии, които образуват Босна и Херцеговина съгласно Дейтънския мир, сложил край на кръвопролитната война (1992-1995 г) между сърби, хървати и босненски мюсюлмани.", "date": "2018.10.16", "title": "Желка Цвиянович е новият президент на Република Сръбска"}
{"url": "https://www.monitor.bg:443/bg/a/view/jivotyt-na-ejmi-uajnhaus-shte-blesne-vyv-film-147063", "text": "Животът на певицата Ейми Уайнхаус ще бъде разказан в биографичен филм. За това разкри бащата на изпълнителката на хита Rehab, която умря трагично на 27-годишна възраст вследствие на алкохолно отравяне. \"С нас се свързваха многократно във връзка с подобен филмов проект. Искаме на големия екран Ейми да бъде представена така, както бе в реалния живот - забавна, много талантлива, очарователна.\", заяви таткото. Семейството на Уайнхаус е сключило договор за няколко милиона британски лири. На режисьорския стол за лентата ще седне Алисън Оуен, а сценарият е поверен на Джеф Дийн, известен с работата си по „Секси ботуши“ и „Момчета и момичета“. Очаква се клапата за снимките на биографичния филм да щракне догодина. В момента усилено се търси актриса, която да скочи в кожата на носителката на пет награди „Грами“. Новината за продукцията идва, след като семейството на Ейми оповести, че нейна холограма тръгва на турне. Компанията BASE Hologram е създала виртуално подобие на певицата. В рамките на предстоящо турне то ще придружава банда и бек вокалистки, изпълняващи ремастерирани версии на хитове й. Припомняме, че Ейми Уайнхаус ни напусна през 2011 година.", "date": "2018.10.16", "title": "Животът на Ейми Уайнхаус ще блесне във филм"}
{"url": "https://www.monitor.bg:443/bg/a/view/syrbija-holandija-i-kitaj-italija-na-polufinali-147085", "text": "Отборите на Сърбия и Холандия и на Китай и Италия са двойките, които ще играят на полуфиналите на световното първенство по волейбол за жени в Япония. В последния мач от група G сръбкините нанесоха първо поражение на непобедимия в 10-те си мача до този момент тим на Италия, като го надиграха с 3:1 (21, 19,-23, 23). Срещата беше пряк сблъсък за първото място в групата и след нея италианките останаха втори. Най-резултатна за сръбския отбор беше Тияна Бошкович с 29 точки (1 блок, 1 ас), Милена Расич добави 15 т. за успеха. За Италия най-резултатна беше Паола Егону с 28. В група Н пък олимпийските шампионки от Китай победиха изненадата на шампионата - отбора на Холандия с 3:1 (-23, 13, 18, 17) и завършиха начело в потока. \"Лалетата\" взеха първия гейм, но това само амбицира съперничките им, които промениха драстично тактиката си и доминираха до края на мача. Топреализатор за китайките стана Жу Тинг с 19 точки (2 блока), Ксинхюе Юан завърши с 16 (5 блокади, 2 аса). За холандския тим Лонеке Сльоетйес приключи с 26 т. (2 блокади, 2 аса). По регламент за място във финала играят първият от едната група срещу втория от другата. Мачовете са в петък от 07.40 и 10.10 ч. българско време. За петото място от 13.20 часа пък играят последните в двете групи - Япония и САЩ.", "date": "2018.10.16", "title": "Сърбия - Холандия и Китай - Италия на полуфинали"}
{"url": "https://www.monitor.bg:443/bg/a/view/pensionerski-syuzi-iskat-indeksirane-na-pensiite-147079", "text": "Пенсионерски съюзи настояват за индексиране на всички пенсии за осигурителен стаж от 1 юли 2019 г. Според тях при механизма за преизчисляване на основата на средния осигурителен доход за предходната календарна година трябва да бъде отчетена средногодишната инфлация за 2016 и 2017 г. Друго искане е минималната пенсия за осигурителен стаж и възраст от началото на следващата година да стане 55 на сто от минималната работна заплата, установена за същата година, предаде БТА. Пенсиите за инвалидност поради общо заболяване, трудова злополука, професионална болест или военна инвалидност, пък да се определят след актуализиране на нормативната и поднормативната уредба свързана със социалното осигуряване, здравеопазването, медицинската експертиза и оценката на работоспособността на хората с увреждания. Те трябва да са обвързани с размера на социалната пенсия за старост. Освен това те искат и премахване на тавана на пенсиите. Според тях по този начин се нарушавали принципите на равнопоставеност и справедливост. Пенсионерските организации настояват още да се приеме Закон за възрастните хора, които съставляват над 30 процента от населението на страната.", "date": "2018.10.16", "title": "Пенсионерски съюзи искат индексиране на пенсиите "}
{"url": "https://www.monitor.bg:443/bg/a/view/kanada-legalizira-marihuanata-147081", "text": "На 17 октомври Канада ще стане втората и най-голямата страна в света с легален национален пазар за марихуана. Уругвай започна законни продажби миналата година след неколкогодишно планиране. Това е дълбока социална промяна, обещана от канадския премиер Джъстин Трюдо и подхранена от желанието след близо вековна забрана черният пазар да бъде превърнат в регулирана, обложена с данъци система. Тази позиция е в контраст с подхода на САЩ, където федералното правителство поставя марихуаната извън закона, докато повечето щати разрешават употребата й за медицински или развлекателни цели от хора над 21-годишна възраст. Националният подход на Канада позволи на освободената от оковите индустрия да използва банкови услуги, да прави доставки на канабис между отделните провинции, да обработва онлайн поръчки, да използва пощенски доставки и да привлича инвестиции за милиарди. Националната забрана в САЩ блокира по-силното разрастване на сектора. Хана Хецър, която следи международната политика за марихуаната за нюйоркската организация Drug Policy Alliance, определя решението на Канада като \"изключително значително\", предвид че около 25 държави вече са легализирали медицинската употреба на марихуаната или са декриминализирали притежаването на малки количества. Няколко, включително Мексико, се изразили интерес към регулирането на употребата за развлекателни цели. \"Това ще промени световния дебат за политиката към наркотиците. Няма друга страна, която в момента да обмисля легализацията за немедицинска употреба на канабиса. Според мен обаче Канада ще разреши на други да направят крачка напред\", казва експертът. Най-малко 109 законни магазина за канабис се очаква да бъдат отворени в цялата страна с население 37 милиона души в сряда, а в бъдеще вероятно ще заработят още много, сочи проучване на АП в канадските провинции. Засега те ще предлагат изсушени цветове, капсули, тинктури и семена, а идната година се очаква да започнат продажбите на храни с добавка на марихуана и концентрати. На провинциите е възложено да следят разпространението на марихуана. За някои, включително Британска Колумбия и Алберта, това означава да купуват марихуана от лицензирани производители, да я съхраняват в складове, след което да я доставят до магазини за търговия на дребно и онлайн клиенти. Други като Нюфаундленд оставят производителите да доставят директно до магазините или по пощата. Федералните данъци ще бъдат 1 долар на грам или 10 %, което е повече, отколкото за други стоки. Федералните власти ще прибират една четвърт от тези постъпления, а остатъка ще връщат на провинциите, които могат да включат собствени надбавки. Потребителите ще плащат и местните данъци върху продажбите. Някои провинции избраха да управляват собствени магазини, подобно на държавните магазини за алкохол в САЩ, а други дадоха зелена светлина на частните търговци. Повечето разрешават на гражданите да отглеждат до четири растения в домовете си. Най-населената канадска провинция Онтарио няма да позволи откриването на каквито и да е магазини до април догодина, след като новото консервативно правителство отхвърли плана за държавни магазини в полза на частните. Дотогава единствената законна възможност за снабдяване за гражданите на Онтарио ще бъдат доставките по пощата - перспектива, която не се харесва особено на дългогодишния привърженик на тревата, 48-годишният Райън Бос. \"Пушачите на трева не са прочути с голямо търпение. Когато искат трева, те си я искат. Да чакат два или три дни за доставка по пощата? Не съм сигурен, че мнозина ще го направят\", казва той, след като е купил половин унция (около 14 грама - бел. прев.) от незаконен пункт за разпространение на марихуана в Торонто. Британска Колумбия се радва на широко разпространена \"култура на марихуаната\" от 70-те години на миналия век, когато американци, бягащи от повиквателни за войната във Виетнам, се установяват на остров Ванкувър и в югоизточните планини на провинцията. Промяна в правителството миналата година обаче забави плановете за разпространение на канабиса там и до сряда в провинцията ще има само един готов магазин - държавен магазин в Камлопс, на няколко часа с кола от Ванкувър. За сравнение, провинция Алберта очаква 17 магазина да отворят врати тази седмица и 250 до една година. Министерството на обществената безопасност на Британска Колумбия сформира екип от 44 инспектори, които да изкоренят незаконната дейност, като конфискуват продукция и налагат глоби. Те ще отговарят за провинция с население 4,7 милиона души и територия два пъти по-голяма от Калифорния, където черният пазар все още силно надхвърля легалния, който бе обявен през януари. Крис Клей, дългогодишен канадски активист за легализиране на марихуаната, управлява центъра за разпространение Warmland Centre в стар търговски мол в Мил Бей на остров Ванкувър. Той затваря магазина си, докато получи лиценз, страхувайки че, че перспективите му ще бъдат застрашени, ако продължи да работи и след легализацията. Междувременно някои от осемчленния му персонал вероятно ще трябва да кандидатстват за помощи при безработица. \"Това ще бъде стресиращо, но като цяло съм развълнуван. От десетилетия чакам това\", казва Клей. Федералното правителство отпусна лицензи на 120 производители, някои от които са огромни. Canopy Growth, която неотдавна получи инвестиция за 4 милиарда долара от концерна Constellation Brands, сред чиито продукти са бирите Corona, вината Robert Mondavi и уиски Black Velvet, получи одобрение за 520 000 кв метра производствени площи из цялата страна. Двата й най-големи парника са близо до границата със САЩ в Британска Колумбия. Берeн, производител с 23-годишен опит, е консултант на Canopy. \"Непрекъснато се шегувахме, когато пътувахме до Ванкувър и минавахме покрай големите оранжерии край магистралата. Нещо като \"леле човече, някой ден... Ще бъде толкова страхотно да можем да отглеждаме канабис в един от тези парници\". Сега минаваме с колата и си казваме \"о, това вече става\", разказва той. До парника на Canopy в Делта е разположено друго огромно съоръжение, Pure Sunfarms, което е съвместно дружество на дългогодишния производител на домати Village Farms International и лицензирания производител на марихуана Emerald Health Therapeutics. Работници изкорениха последните стръкове домати миналата зима и се хванаха да модернизират парника за отглеждане на марихуана, инсталирайки оборудване, включващо лампи и клапи за контрол на миризмата на растенията. Дружеството се надява до 2020 година да доставя над 75 000 килограма годишно. Някои дългогодишни нелегални производители, които работят в много по-малък мащаб, се тревожат, че няма да получат лицензи или ще бъдат изтласкани от много по-големите производители. Провинциите могат да издават разрешителни за \"микро производители\", но в Британска Колумбия, където малките производители на марихуана допринасяха за поддържане на икономиката в селскостопанските райони на фона на кризата в минодобива и лесовъдството, периодът за кандидатстване все още не е обявен. Сара Кемпбъл от браншовата организация Craft Cannabis Association в Британска Колумбия разказва, че множество малки оператори си представят ден, когато ще могат да приемат посетители, на които да предлагат обиколка из производствените помещения и изпробване на продукта, както правят винарните. Представители на властите заявяват, че възнамеряват да се погрижат за малките производители, но първо трябва да гарантират, че има достатъчно канабис за покриване на търсенето след легализацията. Краткотрайните проблеми са неизбежни, отбелязват те. \"Да се остави на всяка провинция да решава какво е най-добро за нейните общини и техните граждани е нещо хубаво. Ще можем да проследим дали всеки закон е успешен или дали можем да се справим по-добре в определени области\", отбелязва Джийн Маковски, министър от провинция Саскечеван, която упражнява надзор над службата за алкохол и хазарт Министърът на безопасността на Британска Колумбия Майк Фарнуърт казва, че е научил два основни урока от посещенията си в Орегон и Вашингтон - два американски щата, които са разрешили марихуаната за развлекателни цели. Единият е да не гледа на сектора като на дойна крава, от която да се възползва незабавно, тъй като е необходимо време за изместване на черния пазар. Другият гласи да се започне със сравнително строги регулации, които след това да се смекчат при необходимост, защото постфактум е много по-трудно да се въведат по-строги изисквания. Легализацията ще бъде по-скоро процес, отколкото дата, подчертава Фарнуърт. \"Денят 17 октомври всъщност няма да бъде по-различен от предишните\", допълва той.", "date": "2018.10.16", "title": "Канада легализира марихуаната"}
{"url": "https://www.monitor.bg:443/bg/a/view/sestri-stoevi-se-celjat-v-top-8-na-sveta-147067", "text": "Сестрите Стефани и Габриела Стоеви имат за цел да се класират за финалния турнир по бадминтон през декември. За целта шампионките от европейските игри в Баку трябва за запазят осмото си място в световната ранглиста, която ще бъде обновена на 13 ноември. „Надяваме се тази година да видим имената си сред първите 8. В момента сме осми и засега това ни позволява да участваме във финала. Има още три турнира, които носят точки за тази ранглиста и на тях трябва да стигнем до четвъртфинал или полуфинал, за да си гарантираме участието”, заявиха пред БНР от Дания Габриела и Стефани. В неделя европейските ни шампионки спечелиха титлата на двойки на турнира от сериите 100 в Алмере (Хол) след победа на финала над двойка на домакините Селена Пийк и Черил Зайнен. „Трудно беше във финала, защото момичетата се бориха на 200 процента срещу нас. Не оставиха перо да падне на игрището. Не ни позволяваха да правим лесни точки. Успяхме да задържим няколко дълги разигравания и това беше ключът към успеха ни“, сподели още Стефани Стоева.  ", "date": "2018.10.16", "title": "Сестри Стоеви се целят в топ 8 на света"}
{"url": "https://www.monitor.bg:443/bg/a/view/obshtinski-syvetnik-ciganska-muzika-i-divi-kuponi-terorizirat-kvartal-v-ruse-147066", "text": "На системен звуков терор са подложени жителите на квартал „Родина“ в Русе. Циганска музика и диви купони нарушават спокойствието, а опитите на гражданите да въдворят ред са безуспешни. Хората се притесняват, че в определен момент ще се стигне до сблъсъци, на каквито сме свидетели в момента в Гълъбово. Това сигнализира председателят на групата общински съветници „Патриотите ВМРО – Глас народен“ Иво Пазарджиев. Той настоява на предстоящата сесия в четвъртък кметът Пламен Стоилов да вземе отношение по сигнала. Ромите са настанени в общински жилища, намиращи се южно от блоковете „Тича“, „Силистра“ и „Марица“. Ежедневието на живеещите в близост граждани е съпътствано от силната и постоянна музика, носеща се от мощни тонколони, а понякога изпълнявана и от живи цигански оркестри. Пространството пред къщите е заградено от наемателите им и често е място за провеждане на неколкодневни цигански тържества. Улицата пред общинските къщи често е блокирана от скъпи автомобили, собственост на живеещите там или на техните гости, пише Пазарджиев. „Обитателите на общинските жилища трябва да са граждани, които са полезни на обществото и допринасят за развитието му“, смята общинският съветник.", "date": "2018.10.16", "title": "Общински съветник: Циганска музика и диви купони тероризират квартал в Русе"}
{"url": "https://www.monitor.bg:443/bg/a/view/stojka-petrova-vdigna-kupa-balkan-147075", "text": "Европейската шампионка Стойка Петрова бе определена за най-добра боксьорка на завършилия в Ботевград 4-и международен турнир за жени и девойки „Балкан“. Тя спечели титлата в кат. до 54 кг с победа на финала над Златислава Чуканова с 5:0 съдийски гласа – 30:26, 30:27, 30:27, 30:27, 30:26. Българките спечелиха общо 4 златни медала, като единият от тях бе за Марина Сивенова при девойките. В кат. до 57 кг тя се наложи над рускинята Ангелина Глебова с прекратяване на срещата във втория рунд. Миналогодишната носителка на трофея Севда Асенова триумфира при 48-килограмовите с нова победа над старата си познайничка Стелута Дута (Рум) с 4:0. Станимира Петрова също стана първа в своята категория (до 57 кг) в оспорвана среща с румънката Лакрамиора Перижок с 3:2 съдийски гласа. В същото време 4-има наши юноши ще играят днес във финалите на европейското първенство в Анапа (Рус). До спора за титлите достигнаха Радослав Росенов (46 кг), Ясен Радев (52 кг), Емирджан Мехмед (63 кг) и Уилям Чолов (66 кг).", "date": "2018.10.16", "title": "Стойка Петрова вдигна купа „Балкан“"}
{"url": "https://www.monitor.bg:443/bg/a/view/cvetanov-za-vota-na-bsp-ako-njamash-alternativa-znachi-e-prosto-zajajdane-147068", "text": "Като опит за заяждане определи шефът на ПГ на ГЕРБ вотът на недоверие, който от БСП внесоха в парламента за здравеопазването. \"Един вот на недоверие може да бъде успешен само ако имаш алтернатива. Когато обаче нямаш такава, значи, че просто се заяждаш\", заяви Цветанов, който е на обиколка из Смолянско. По думите му БСП лесно дават страшни оценки и прогнози за БГ здравеопазването. при положение, че не предлагат алтернатива и не носят отговорност. Цветанов посъветва социалистите преди да търсят противопоставяне, първо си спомнят какъв е техният принос за развитието на сектора. Именно в тази връзка той припомни лошото състояние на болницата в Смолян преди около 10 години, а през последните 8 години са инвестирали над 10 млн. лева. Правителството пък било отпуснало целево 1 млн. лева. за изграждането на инвазивна кардиология, каквато липсвала в цялата област. По думите му преди до болницата нямало асфалтов път и достъпът на майки с деца е бил затруднен, докато днес лечебното заведение има изцяло обновен облик и може да привлича млади специалисти. Цветанов обясни, че ГЕРБ има амбицията да покаже, че успешният модел на управление в Смолян, Девин, Доспат, Златоград може да бъде реализиран и в Рудозем, Неделино, Борино и др. Цветанов обясни още, че БСП още от май миналата година говорели за предсрочни избори и припомни как левицата е искала да България да се откаже и от европредседателството. Според него това било ясен знак, че БСП искат да отклонят страната от правилната посока на развитие, към която правителството на Бойко Борисов и управляващото мнозинство в парламента водели страната. Той подчерта, че европейските избори догодина ще бъдат генерална репетиция за местния вот. Според него България ще е по-добре да има повече депутати в най-голямото европейско семейство – това на ЕНП. Преди това Цветанов посети се спортна зала към Природо-математическата гимназия в Смолян и центъра за за инвазивна кардиология в болницата в града. По-рано през деня пък бе в Широка лъка, където кметът поиска съдействие от Цветанов за създаване на център за надарени деца.", "date": "2018.10.16", "title": "Цветанов за вота на БСП: Ако нямаш алтернатива, значи е просто заяждане"}
{"url": "https://www.monitor.bg:443/bg/a/view/mej-tyrsi-podkrepa-za-brekzit-147070", "text": "Премиерът Тереза Мей има 48 „луди“ часа за да спаси споразумението за Brexit, пише британският в. „Гардиън“. Мей трябва да се опита да спаси стратегията си за преговори по Brexit, след като призна, че преговорите са спрели заради настояването на ЕС за предпазен механизъм, който отделя на практика Северна Ирландия от останалата част на Великобритания и би поставил граница в Ирландско море. Очаква се министър-председателят да апелира пред лидерите на ЕС да отхвърлят предложението за ирландски предпазен механизъм на вечерята преди срещата на върха в сряда, след като потърси подкрепата на членовете на кабинета си във вторник сутринта. Тереза Мей се обърна към парламента, за да предупреди, че планът на ЕС \"застрашава целостта на нашето Обединено кралство\", тъй като може да доведе до създаването на митническа граница в Ирландско море. Тя разказа на аудитория от доста скептични депутати, че ЕС настоява за предложението си за предпазен механизъм, защото преговарящият екип на Мишел Барние ѝ е казал, че няма време за оценка на британско обширно предложение \"в следващите няколко седмици\". Премиерът се очакваше да разговаря с френския президент Еманюел Макрон в понеделник вечер, като се опитва да лобира лидерите на ЕС да променят мнението си. Мей вече е говорила с германския канцлер Ангела Меркел и с холандския премиер Марк Рюте в последните дни според правителствената пресслужба. Предпазният механизъм е нужен, за да се гарантира, че в Ирландия няма да има „твърда“ граница, ако не може да бъде подписана всеобхватна сделка за свободна търговия преди края на 2020 г. Планът на ЕС би означавал, че Северна Ирландия ще остане на единния пазар и митническия съюз, нещо което хардлайнерите евроскептици и коалиционният партньор на Тереза Мей – северноирландската Демократична юнионистка партия не подкрепят. Това накара Мей да предложи алтернатива, в която цялото Обединено кралство ще остане в частите на митническия съюз след Brexit, но призна в парламента, че въпреки продължилите един месец разговори, нейното предложение не е прието от Брюксел. \"ЕС все още се нуждае от\" предпазен механизъм на предпазния механизъм . Те искат това да бъде решение само за Северна Ирландия, което преди това са предложили \", каза Мей пред депутатите. Премиерът заяви, че настояването на ЕС е заплаха за конституцията на Обединеното кралство: \"Очевидно е, че не можем да се съгласим с нещо, което застрашава целостта на нашето Обединено кралство\", добави тя. Ирландският премиер Лео Варадкар разсея очакванията за сключване на споразумение по Брекзит на срещата на високо равнище на ЕС тази седмица, като заяви, че постигане на споразумение е по-вероятно през ноември или декември. \"Знам, че някои хора са оптимисти за споразумението относно протокола за оттегляне тази седмица, но трябва да кажа, че това е малко вероятно. Смятам, че през ноември или декември вероятно има най-голямата възможност за сделка, но това е динамична ситуация“, каза той пред репортери.", "date": "2018.10.16", "title": "Мей търси подкрепа за Брекзит"}
{"url": "https://www.monitor.bg:443/bg/a/view/v-skopskija-parlament-prodyljava-obsyjdaneto-za-imeto-na-makedonija-147071", "text": "Парламентът на Република Македония днес продължи дискусията по предложението за конституционни изменения, съобщи МИА. Депутатката Снежана Калеска-Ванчева от СДСМ заяви, че ще гласува \"за\", тъй като според нея с приемането на това решение се отваря пътят към НАТО и ЕС, пътят към стабилност и просперитет, път, към който ще се стремят бъдещите поколения. Във вчерашните дискусии властта и опозицията останаха на своите противопоставени становища. Парламентарното мнозинство призова за отговорност и единство и посочи, че по-добър договор от този не може да има и ако той се отхвърли държавата ще бъде заплашена от изолация. Опозицията от своя страна заяви, че договорът от Преспа е вреден, противоконституционен и политически мъртъв.", "date": "2018.10.16", "title": "В скопския парламент продължава обсъждането за името на Македония"}
{"url": "https://www.monitor.bg:443/bg/a/view/selata-undola-i-butreva-nad-velingrad-s-novi-asfaltirani-ulici-147065", "text": "Велинградското село Юндола е с 2 нови асфалтирани улици и подменен водопровод. Кметът на село Бутрева Мехмед Асан сподели, че за първи път в селото се асфалтират улици, въпреки че регулацията в населеното място е от 1987 г. Средствата за двата проекта са отпуснати от държавния бюджет с постановления на Министерски съвет. Кметовете на двете населени места, заедно с кмета на община Велинград д-р Костадин Коев и народните представители Сергей Кичиков и Халил Летифов тържествено прерязаха лентите за откриване на новите придобивки за жителите на двете села. Събитията бяха уважени и от кметовете на общините Сърница и Ракитово– Неби Бозов и Костадин Холянов, председателят на ОбС Велинград инж. Али Мареков, общински съветници. Осъществяването на двата проекта е пример за доброто взаимодействие на местната и централната власт в полза на населението в малките населени места.", "date": "2018.10.16", "title": "Селата Юндола и Бутрева над Велинград с нови асфалтирани улици"}
{"url": "https://www.monitor.bg:443/bg/a/view/reznaha-sauditskija-princ-za-manchestyr-unajted-147074", "text": "Семейство Глейзър няма намерение да продава “Манчестър Юнайтед”, въпреки че към клуба проявява интерес един от най-богатите хора в света - принцът на Саудитска Арабия Мохамад бин Салман. В последните дни се заговори, че Бин Салман има желание да инвестира във водещ европейски клуб и се е спрял на един от най-популярните отбори в света - “Манчестър Юнайтед”. По този начин Саудитска Арабия ще последва примера на съседите си Абу Даби и Катар, които на практика притежават “Манчестър Сити” и “Пари Сен Жермен”. Според \"Скай Спортс\" обаче, сегашните собственици на \"червените дяволи\" - фамилията Глейзър, нямат намерение да продават клуба, въпреки че в последните години липсата на успехи доведе до недоволство към тях от страна на феновете. Въпреки липсата на трофеи, всяка година “Юнайтед” увеличава приходите си и подписва все по-апетитни спонсорски договори, а популярността на клуба не спира да расте. Според изданието, Глейзър оценяват клуба на 4 милиарда паунда, но дори и да получат подобна оферта, не биха я приели, въпреки че това ще означава изключителна печалба за тях, тъй като през 2005 година те купиха отбора за 790 милиона. Саудитска Арабия пък се опитва да увеличи интереса към спорта в страната, като в момента строи цял град, посветен на спорта и забавленията, който ще се казва Ал Кадия и ще се намира на югозапад от столицата Рияд. Инвеститори от страната дори преговарят с ФИФА за преместването на Клубното световно първенство в Ал Кадия. В същото време американският милиардер Пол Алън почина на 65-годишна възраст, съобщава CNBC. Причина за смъртта са усложнения на заболяването на съоснователя на Microsoft . Той страдаше от Неходжкинов лимфом - вид рак на лимфната система. Алън бе един от кандидатите да купи “Челси” от Роман Абрамович и двете страни няколко месеца водеха преговори за акциите. Все още обаче не е ясно дали кончината му ще сложи край на сделката. 65-годишният богаташ бе собственик на тима от НБА “Портланд”, на отбора от НФЛ “Сиатъл Сийхоукс”, както и на “Сиатъл Саундърс” от МЛС.", "date": "2018.10.16", "title": "Резнаха саудитския принц за „Манчестър Юнайтед“"}
{"url": "https://www.monitor.bg:443/bg/a/view/97-uchastyka-na-reki-v-sofija-pochisteni-ot-nachaloto-na-godinata-147069", "text": "97 участъка от общо 250 речни корита в София са почистени от началото на година. Това съобщи кметът на София Йорданка Фандъкова, която провери почистването на река Слатинска. До края на сезона ще бъдат почистени още 6 участъка. Градоначалникът уточни, че за 2018г. от бюджета на столицата са заделени над 1,5 млн. лв. за почистване на реки. Столичната община е кандидатствала и в междуведомствената комисия за почистването на още 60 участъка. От „Московска“ 33 наблюдават постоянно и нивата на общинските язовири. Фандъкова подчерта, че отговорността за състоянието на речните корита е на всички - на общинските власти, на гражданите, и призова всички заедно да се включат в превенцията срещу наводнения. Тя обясни, че не може да се контролира нерегламентираното изхвърляне на отпадъци в реките и да се налагат санкции, защото общината няма как да се увеличи числеността на инспекторите, нито да поставят камери по цялото протежението на реките в града.", "date": "2018.10.16", "title": "97 участъка на реки в София почистени от началото на годината"}
{"url": "https://www.monitor.bg:443/bg/a/view/psihichno-bolen-podpali-kyshta-v-slavjanovo-roditelite-mu-izgorjaha-jivi-147058", "text": "Двама възрастни съпрузи на 78 и 80 години изгоряха живи в пожар, след като психично болният им син подпали семейната къща в село Славяново, община Харманли. Пейчо Стоянов, който имал психично заболяване и лежал в психиатрични клиники оставил незагасена цигара вътре и отишъл до тоалетната. Като излязъл къщата била цялата в пламъци. Сигналът за пожара е подаден в 23, 30 часа в понеделник вечерта. Горяла е къща на улица “3 март” в селото. Незабавно са изпратени спасителни екипи, които започнали да гасят огъня. След частичното овладяване на пожара, пожарникарите и крили в една от стаите двете овъглени тела. Предполага се, че старците са се задушили от дима и изобщо не успели да станат от леглото. Днес полицията направи предстои повторен оглед за изясняване причините за пожара. Неофиициално се предполага, че пожарът е причинен от сина, който е психично болен и преди време е лежал в болницата в хасковския квартал “Болярово”. Той и преди е правил опити да пали в къщата. Възможно е плъмъците да са лумнали и от свещи, тъй като от година в къщата нямало ток. Инсталацията се повредила след като Пейчо причинил друг голям пожар в имота миналата година. Тогава къщата била спасена по чудо, изгорели навеси по двора и стопански пристройки. Славяново е известно като селото, в което живеят родителите на президента Румен Радев. Загиналото възрастно семейство не са им нито роднини, нито съседи.", "date": "2018.10.16", "title": "Психично болен подпали къща в Славяново, родителите му изгоряха живи"}
{"url": "https://www.monitor.bg:443/bg/a/view/radev-pyrvo-v-shtaba-na-nato-posled-na-audencija-pri-kralica-elizabet-147072", "text": "Президентът Румен Радев заминава на тридневно работно посешение във Великобритания от 17 до 19 ноември. Държавният глава пътува за Англия по покана на Нейно Величество кралица Елизабет II, като той ще бъде придружаван от съпругата си Десислава Радева, съобщиха от администрацията на президента.  Така на 17 октомври той ще посети щаба на Съюзното военноморско командване на НАТО-MARCOM в Нортууд, в което се планират и контролират всички морски дейности на Алианса. Там той ще разговаря с командира на MARCOM вицеадмирал Клайв Джонстън, като двамата трябва да  обсъдят съвместните операции и учения, в които България участва, както и сътрудничеството на Военноморските сили на България в рамките на НАТО. По-късно същия ден Радев ще се срещнe с наши сънародници, живеещи във Великобритания. В четвъртък - на 18 октомври, държавният глава ще е на аудиенция при Нейно Величество Елизабет II.  След това пък ще изнесе лекция на тема „Предизвикателства за сигурността пред Европа“ в “Оксфорд Юниън“ – най-голямата общност за дебати на Университета в Оксфорд, основана през 1823 г. Там той ще има възможността да разговаря у с български студенти, които следват във Великобритания, и с членове на Комитета на „Оксфорд Юниън“. На 19 октомври президентът и българската делегация ще посетят Уестминстърското абатство в Лондон.  На свой ред пък по време на посещението във Великобритания Десислава Радева ще се срещне с учители, преподаващи в българските училища във Великобритания.", "date": "2018.10.16", "title": "Радев първо в щаба на НАТО, после на аудиенция при Елизабет Втора"}
{"url": "https://www.monitor.bg:443/bg/a/view/vtora-opravdatelna-prisyda-biznes-damata-nadejda-mincheva-nevinna-za-davane-na-podkup-na-kmet-147061", "text": "Втора оправдателна присъда постанови окръжният съд в Пловдив по сагата за доставките на храни за детски градини от бизнес дамата Надежда Минчева. След като тя вече бе оправдана по делото за храненето на малчуганите в пловдивския район „Централен”, бе оневинена и по обвиненията за същата дейност, но в община Куклен. Подсъдими по това второ дело бяха именно Надежда Минчева и бившият кмет на община Куклен Костадин Павлов. Последният получи 3 месеца условно с 3-годишен изпитателен срок за документно престъпление, а именно, че е скрил ценовото предложение от фирмата на Минчева по отворената процедура за доставката на храни за забавачницата и домашния социален патронаж в Куклен, реши окръжният съд в Пловдив. Присъдата в останалата й част е оправдателна както за Костадин Павлов, така и за Надежда Минчева. Те бяха подсъдими, че Минчева е дала на кмета два подкупа за общо 4 200 лева, за да избере нейната оферта по поръчката за общо 74 327 лева. Съдът прие, че по първото обвинение за двамата подсъдими не е доказан размерът на предмета на престъплението. По второто и третото обвинение, повдигнато срещу Костадин Павлов, в обвинителния акт е вписана конкретна дата, но нито един от разпитаните свидетели не посочва такава. По отношение на последното обвинение  срещу двамата подсъдими съдът приема, че сумата по втория подкуп от 1200 лева е поискана на 18 юни 2014 г., а в обвинителния акт се посочва като дата на извършване на престъплението 10 юни 2014 г. Присъдата не е окончателна и подлежи на протест и обжалване в 15-дневен срок пред Апелативен съд.", "date": "2018.10.16", "title": "Бизнес дамата Надежда Минчева невинна за даване на подкуп на кмет"}
{"url": "https://www.monitor.bg:443/bg/a/view/djoni-dep-kroi-sam-vizijata-si-za-fantastichni-jivotni-147025", "text": "Холивудският ас Джони Деп е поел кормилото по въпроса за визията на героя му във „Фантастични животни и къде да ги намерим“. Това стана ясно от интервю на актьора за EW по повод предстоящата втора част от франчайза, вдъхновен от вселената на Хари Потър. казва Деп, като уточнява, че различните очи на персонажа му са именно негова идея. „Смятам, че характерът на Гринделвалд не описва само един човек“, подчертава екранният карибски пират. Деп признава, че познава вселената на Хари Потър още от времето, когато чел книгите на децата си. Вторият филм от „Фантастични животни“ ще се фокусира именно върху Гринделвалд. Премиерата е заложена за 16 ноември, а режисьор е Дейвид Йейтс. Със сценария, логично, се заема самата Роулниг. Още преди представянето на заглавието пък Деп потвърди, че ще го видим и в третата лента от поредицата.", "date": "2018.10.16", "title": "Джони Деп крои сам визията си за „Фантастични животни“"}
{"url": "https://www.monitor.bg:443/bg/a/view/kanie-uest-podari-maratonki-na-prezidenta-na-uganda-147055", "text": "Рапърът Кание Уест, който е на посещение в Африка, подари на президента на Уганда чифт маратонки с негов автограф. Седемдесет и четири годишният държавен глава на източноафриканската страна Йовери Мусевени заяви, че са провели \"ползотворни разговори\" с музиканта за развитието на туризма и изкуството в Уганда. Президентът \"дари\" Уест и съпругата му Ким Кардашиян с местни угандийски имена. Звездната двойка прекарва ваканцията си в национален парк в Уганда. Местните туристически фактори гледат на посещение на известното американско семейство като на ценна промоция за местния туризъм. Според някои източници Кание Уест записва музика в палатката си.", "date": "2018.10.16", "title": "Кание Уест подари маратонки на президента на Уганда"}
{"url": "https://www.monitor.bg:443/bg/a/view/objavjavat-nov-konkurs-za-ploshtad-sveta-nedelja-do-mesec-147056", "text": "Нов конкурс ще бъде обявен за ремонта на площад „Света Неделя“ в столицата. Това стана ясно след среща на Камарата на архитектите в България (КАБ) с главния архитект на София Здравко Здравков. До нов конкурс се стига след като от КАБ поискаха да се спре обществената поръчка за обновяването на централния площад. Архитектите се възпротивиха срещу ограничените условия, с които се позволява участие на по-малко архитекти и обясниха, че липсва прозрачност в процедурата. Те заявиха, че обществената поръчка не отговаря на принципите за организиране на концептуални конкурси на Архитектурния съвет на Европа, чиято философия е, че най-добрата идея може да се появи при участието на най-голям брой професионалисти. На критиките арх. Здравков обясни, че заданието е изработено с участието на международни експерти и според него критериите са повече от прозрачни. „Искам да поканя екип, който да може да свърши задачата от идеята до крайната плочка, а не да се упражнява в центъра на София всяко бюро с неясен капацитет. Това е международен конкурс, в който искам да участват всички колеги, които са утвърдени и имат капацитета да свършат задачата, а не някое студентско бюро да ми представи концепция, която не може да изпълни впоследствие“, аргументира се главният архитект. Кметът на София Йорданка Фандъкова също се намеси и проведе срещи с КАБ и главния архитект. В крайна сметка експертите се се договорили за промяна в условията. Участниците в конкурса трябваше да пуснат документи от 17 септември до 18 октомври. Сега процедурата ще бъде прекратена и до месец ще се пусне нова.", "date": "2018.10.16", "title": "Обявяват нов конкурс за площад \"Света Неделя\""}
{"url": "https://www.monitor.bg:443/bg/a/view/zahranvan-ot-slynceto-inteligenten-portfejl-reagira-na-glasovi-komandi-147046", "text": "Неприятното чувство в стомаха, когато  портфейла е изгубен, е добре познато на някои хора, но за щастие има много възможности, които да помогнат това да не се случва. Ekster 3.0 е най-новият умен портфейл, чието местоположение може да се следи и разполага с гласов контрол, механизъм за изваждане на карти и още няколко полезни трика. В портфейла е новата карта за GPS проследяване, проектирана съвместно с Chipolo, която е с дебелина около четвърт сантиметра. Картата разполага със слънчев панел, който я зарежда за три часа слънчева светлина, което е достатъчно за два месеца употреба и позволява портфейла да бъде проследен по целия свят. Портфейлът поддържа връзка със сдвоен смартфон чрез Bluetooth 4.2 на разстояние до 60 м и сигнализира устройството на потребителя веднага, когато излезе извън обсег. Ekster 3.0 е съвместим с Google Assistant и Amazon Alexa, което помага за намирането на портфейла, в къщи, като през телефона или интелигентния високоговорител потребителя каже „Алекса, помоли Чиполо да позвъни на портфейла ми”, да чуе сигнала и спокойно да продължи деня си. Предлаган в различни цветове, цената при предварителна поръчка на портфейла Ekster 3.0 започва от € 35, като доставка е планирана за март 2019 г., ако кампанията бъде успешна.", "date": "2018.10.16", "title": "Захранван от слънцето интелигентен портфейл реагира на гласови команди"}
{"url": "https://www.monitor.bg:443/bg/a/view/rabotodatelite-protiv-kvotite-za-invalidi-147059", "text": "Работодателските организации не подкрепиха проекта на закон за хората с увреждания на Националния съвет за тристранно сътрудничество. Основната причина, заради която не одобряват разработения от социалното министерство и майките на деца с увреждания проект, е квотата за наемане на инвалиди. От бизнеса не са съгласни и със санкцията при неизпълнението им, която според работодателите е нов вид данък. В законопроекта се предвижда в такъв случай фирмите да дължат ежемесечно компенсационна вноска в размер на 30 на сто от минималната работна заплата за всяко незаето работно място, предназначено за инвалид. Това означава, че санкциите, които ще събира инспекцията по труда ще стигнат до 10 000 лв., обясни Димитър Бранков от Българската стопанска камара. По думите му от нея ще бъдат засегнати всички малки предприятия, които у нас са около 35 хил. Според Бранков заложените в законопроекта квоти идвали като допълнение към сега действащите задължения за трудоустрояване, които започват от 2% и стигат до 10%. Той изчисли, че някои от предприятията ще са длъжни 14 на сто от наетите им работници да са инвалиди. Освен това работодателите са категорични, че водещо при медицинската експертиза и в този проектозакон остава ТЕЛК-овото решение. По време на тристранката стана ясно още, че бизнесът иска предприемане на мерки за заетостта в специализираните предприятия, където в момента били заети около 2000 души, а 29 години по-рано те били над 50 хил. Докато КНСБ категорично подкрепиха закона за хората с увреждания, то от КТ „Подкрепа“ запазиха неутралитет. „Този закон можеше да е по-добър, но можеше и да е много по-лош“, каза Димитър Манолов, председател на КТ „Подкрепа“. По думите на вицепремиера и председател на тристранния съвет Валери Симеонов това бил закон заченат в грях и направен под безпрецедентен натиск. Въпреки това той благодари на социалния министър Бисер Петков и екипа му за денонощния труд, които са положили.", "date": "2018.10.16", "title": "Работодателите против квотите за инвалиди"}
{"url": "https://www.monitor.bg:443/bg/a/view/namaljavat-4-pyti-populacijata-na-divite-praseta-147054", "text": "Популацията трябва да се се намали 4 пъти от сегашните 1,2 на 0,3 на 100 хектара площ или едно животно на 300 ха. Това каза д-р Георги Чобанов, директор в БАБХ по време на семинара за борбата срещу Африканската чума по свинете (АЧС), провел се в столицата. „Най-важен е контролът върху популацията на дивите свине. БАБХ апелира отдавна тя да се редуцира до приемливи нива. За сравнение, популацията през 2011 г. беше около 45 хил., а към момента се дискутира число между 90 хил. и 120 хил. или над 2 пъти повече“, каза още той. „След началото на ловния сезон са взети общо 3100 проби, като 1100 от тях са от убитите при първия разрешен лов диви прасета. „Всяка една проба, която се взима, се описва, така че имаме точна информация за всичко и тя се изпраща на Европейската комисия“, обясни Чобанов. На въпрос на „Монитор“, дали агенцията има достатъчен капацитет за изследването на пробите д-р Петя Петкова, зам.-директор на БАБХ, обясни че с това се занимават и регионалните лаборатории във Велико Търново и Стара Загора. „Първоначално пробите се изследват за трихинелоза и след това за Африканска чума по свинете. Агенцията има достатъчен капацитет“, категорична бе тя и добави, че засега нито една от пробите не е положителна за вируса. Във връзка с разпространението на болестта във Варненско, д-р Чобанов посочи, че големите свинеферми в района не са засегнати от рестрикциите. „Ограниченията са за личните дворове и малките ферми. На 30 октомври трябва да приключи проверката и да се прецени дали да има отмяна на мерките, които са наложени за тази част от страната. „Очаквахме доста по-активно съдействие от стопаните, затова проведохме активна информационна кампания. Но, за съжаление, индикациите, които получаваме, е, че съседни на засегнати села например изобщо не знаят за болестта“, поясни д-р Чобанов. По думите му в БАБХ има опасения, че болестта може да повтори. „Затова апелираме стопаните да заколят по-рано прасетата си, а да не чакат Коледа“, каза още той. В семинара участва и д-р Стен Мортенсен, началник на отдел здравеопазване на животните към Служба по здравеопазване на животните и безопасност на храните в Дания. Той информира, че парламентът на богатата западноевропейска страна е взел решение за изграждане на ограда по границата с Германия срещу дивите прасета. „Преди години в Дания нямаше диви прасета, но те идват от съседната страна. За това сме решили в близките години отново да занулим популацията им“, обясни той. На събитието стана ясно още, че АЧС вече е констатирано в 9 страни от ЕС, сред които и България. В Европа заразата е проникнала през Грузия и Русия. На въпрос на „Монитор“ има ли внос на свинско месо от въпросните държави, д-р Петя Петкова, поясни, че доставките са забранени само от конкретни райони и решение за въвеждането на ограниченията или вдигането им се взема от Европейската комисия.", "date": "2018.10.16", "title": "Намаляват 4 пъти популацията на дивите прасета"}
{"url": "https://www.monitor.bg:443/bg/a/view/obshtina-pazardjik-proverjava-sluchaj-na-napadnata-ot-bezdomno-kuche-jena-147064", "text": "Общински екип е обходил района около моста на река Марица на ул.“Г.С.Раковски“, където в събота сутринта бездомно куче нахапа жестоко жена от близкия жкблок. Пострадалата Мануела показа в една от групите в социалната мрежа снимка на окървавения й крак и скъсаните от кучешките зъби дънки, след като й е била оказана медицинска помощ в областната болница в града. 33-годишната жена била пресрещната от две улични псета на площадката пред блока и едното от кучетата й се нахвърлило, хапейки я по десния крак и ръката й. Ако не е била бързата намеса на съседите й Мануела е щяла да бъде изпохапана още повече от острите зъби на четириногото. От общината съобщиха, че въпросното куче, което е проявило агресия и е нападнало жената, ще бъде заловено и изпратено в приют, най-вероятно в Пловдив. Бездомните кучета отдавна са проблем не само на община Пазарджик, но и на другите населени места, тъй като обикалят изгладнели и освирепели и често нападат хора.", "date": "2018.10.16", "title": "Община Пазарджик проверява случай на нападната от бездомно куче жена"}
{"url": "https://www.monitor.bg:443/bg/a/view/110-koli-na-tok-za-spodeleno-polzvane-plyznaha-v-sofija-147029", "text": "С доставката на още 50 електрически автомобила Volkswagen e-up!, колите на ток, които могат да се наемат и ползват споделено в София през специализираното мобилно приложение, надминаха внушителната бройка от 110. Плановете на компанията са до края на следващата година броят на предлаганите електромобили да надмине 350. Електрическата мобилност е сред най-важните приоритетите на Volkswagen за следващите 5 години, като целта на германския производител е да създаде електрически автомобил, който е достъпен за колкото се може повече хора. Затова компанията инвестира средства и усилия в изцяло ново електрическо портфолио.  Градският мъник Volkswagen e-up! предлага приятни емоции зад волана, отлично съотношение между цена и качество за електромобил и поставя София сред най-модерните столици по света с услугата за споделено ползване.", "date": "2018.10.16", "title": "110 коли на ток за споделено ползване плъзнаха в София"}
{"url": "https://www.monitor.bg:443/bg/a/view/antonija-petrova-chaka-momche-147060", "text": "Мъжка рожба ще проплаче в дома на Мис България 2009 Антония Петрова и новия й съпруг – Ивайло Батинков. За това се похвали самата тя в социалните мрежи. „Семейство Батинкови ще се увеличи! Ние сме най-щастливата и влюбена двойка! А синът ни е най-очакваното и обичано бебе!\", написа 34-годишната блондинка, която е носителка и на титлата Мисис Русия 2012. Младото семейство е готово да посрещне на бял свят няколко наследника. Припомняме, че Антония и Ивайло се запознаха преди няколко месеца, а миската с юридически ценз получи годежен пръстен още на 30-ия ден. Двамата си казаха заветното „да“ на пищна церемония в съседна Гърция през юни. Това е втори брак за Петрова. Тя беше във връзка с руския бизнесмен Александър Бередин цели десет години. Двамата обаче така и не се сдобиха с наследник.", "date": "2018.10.16", "title": "Антония Петрова чака момче"}
{"url": "https://www.monitor.bg:443/bg/a/view/oditorite-protiv-promjana-na-pragovete-za-proverkite-na-firmite-147049", "text": "Експерт-счетоводителите се обявиха против увеличаване на праговете на задължителните одити на фирмите. Евентуалното завишаване на критериите за проверка на финансовите отчети на компаниите би довело до увеличаване на „сивата икономика“, извежда съществена част от стопанския оборот и БВП и създава несигурност у потенциалните инвеститори, коментираха на пресконференция от Института на дипломираните експерт-счетоводители в България (ИДЕС). Припомняме, че работодателите настояват за по-облекчени условия за одитиране на малките и средните предприятия. Предложенията в Закона за счетоводството ще бъдат разгледани днес от депутатите от финансовата комисия. Работодателските организации считат, че при завишаване на праговете над 6500 фирми ще бъдат облекчени от административна тежест и ще се спестят 13 млн. лева. „Сметката на работодателите е грешна, няма средна сума колко струва един одит на фирмата, защото зависи от различни фактори и не се обявява никъде публично. Цифрите са хвърлени публично“, коментира Велин Филипов, зам. председател на ИДЕС. Различни данни показват, че у нас има между 200 и 300 хил. активни предприятия, от тях едва 15000 са попаднали в обхвата на задължителния одит на финансови отчети. Като в тази цифра са включени и доброволните проверки, твърдят от ИДЕС. От организацията смятат, че тяхната работа не е административна тежест, а защитава пряко публичния интерес и осигурява достоверност на финансовата информация. По време на обсъжданията с работодателите, финансовият министър Владислав Горанов заяви,  че „одитът, във вида, в който съществува, има за цел да защити интересите на акционерите … , но сме отворени за този дебат“, заяви Горанов. Праговете са установени със Закона за счетоводството от 2016 г. и се измерват чрез три показателя – приходи от дейността, стойност на активите и брой на персонала. На задължителен одит подлежат и акционерните дружества От ИДЕС предлагат да се създаде отново Национален съвет по счетоводство към финансовото министерство, където промените да се коментират преди „да се хвърлят в обществото“. Също така смятат, че публичният сектор трябва да се доближи максимално до частния сектор, като отчетите му започнат да изглеждат като тези на големите корпорации. Добър пример за това е Нова Зеландия, коментира Васко Райчев, председател на УС на организацията.", "date": "2018.10.16", "title": "Одиторите против промяна на праговете за проверки на фирмите"}
{"url": "https://www.monitor.bg:443/bg/a/view/italija-i-francija-pak-se-sdyrpaha-zaradi-migranti-147050", "text": "Френски жандармеристи влязоха вчера с камионетка на италианска територия, стовариха от нея няколко мигранти, зарязаха ги и веднага отпрашиха в родината, нажежавайки за пореден път напрежението в двустранните отношения. Защото според Рим то съществува от доста време и основната причина за него била безпардонното поведение на Париж, който погазвал международните споразумения за репатриране и експулсиране на имигранти. Обвинението бе припомнено от вицепремиера и министър на вътрешните работи Матео Салвини, който обяви научавайки за действията на жандармеристите, че „Франция на Макрон“ /президента Емануел Макрон – бел.кор./ използва полицейските си сили, за да вкарва скришом мигранти в Италия. Предизвикалият скандала екшън се завихря в понеделник в ранните часове до намиращото се на 94 км западно от Торино италианско курортно селце Клавиер. Камионетката с отличителните знаци на френската жандармерия стига до него по свободното за преход на превозни средства международно шосе и спира веднага след пограничната табела. Тогава униформените изкарват имигрантите от возилото, оставят ги насред пътя и с пълна газ се връщат на френска територия. Да, но действията им не само че са проследени от италианската гранична полиция, но и са заснети с видеокамера, като записът е изпратен веднага в прокуратурата на Торино. Час по-късно изготвеният спешно от магистратите доклад стига до министерството на правосъдието с копие до вътрешното ведомство и Матео Салвини за пореден път взема на мушка съседите от северозапад и техния президент Макрон. За разлика от последните месеци, когато при подобни случаи реакцията на Франция е била ако не арогантна, то поне високомерна, сега навлизането в чуждата територия и оставянето на нея на мигранти бе признато от Париж за „инцидент“, вина за който обаче имали недобросъвестни жандармеристите.", "date": "2018.10.16", "title": "Италия и Франция пак се сдърпаха заради мигранти"}
{"url": "https://www.monitor.bg:443/bg/a/view/traktorist-zaplashi-parlamenta-v-ankara-147048", "text": "Турската полиция днес откри огън по водач на трактор, който пътувал в района на парламента в Анкара, предаде Асошиейтед прес, като се позовава на турски медии. Според информация на в. \"Джумхуриет\" тракторът пътувал по главен булевард в центъра на Анкара. Полицейските сили, охраняващи в района, са отправили призив към шофьора да спре, но той игнорирал призива. По данни на телевизия НТВ мъжът е бил прострелян в крака, след което е бил задържан от полицията. Засега не са ясни мотивите на мъжа. Полицията не отхвърля версиите за опит за терористично нападение, отбелязва НТВ.", "date": "2018.10.16", "title": "Тракторист заплаши парламента в Анкара"}
{"url": "https://www.monitor.bg:443/bg/a/view/prokuraturata-iska-reshetki-za-mladej-ubil-dvama-na-pytja-147052", "text": "Окръжната прокуратура във Велико Търново поиска ефективна присъда лишаване от свобода за шофьор, блъснал и убил двама на пътя.  .  В началото на октомври състав на окръжния съд даде 3 години условно на подсъдимия А.И. затова, че на 13 октомври 2017 г. на пътя между Горна Оряховица и Лясковец блъснал пешеходците Димитър Д. и Красимир Е. при удара първият загинал на място, а вторият издъхнал по-късно в болницата.  Въпреки отнемането на човешки живот, заради чистото криминално и съдебно минало на подсъдимия и добриге характеристични данни, съдът не го прати зад решетките, а му наложи условна присъда от 4 години и 6 месеца с тригодишен изпитателен период. Младежът е лишен и от правото да управлява превозно средство за петгодишен срок. Прокуратурата обаче е преценила, че присъдата на Окръжен съд – Велико Търново, в частта относно определяне размера на наказанието лишаване от свобода  и неговото отлагане на изпълнението е неправилна и незаконосъобразна. За извършеното престъплението в Наказателния кодекс е предвидено наказание лишаване от свобода от 3 до 15 години. Окръжна прокуратура излага в протеста си, че определеното наказание не съответства на причинения престъпен резултат - смърт на две лица и телесна повреда на трето, поради което протестира присъдата с искане да се увеличи наложеното наказание на подсъдимия, без прилагане на института на условното осъждане.", "date": "2018.10.16", "title": "Прокуратурата иска решетки  за младеж, убил двама на пътя"}
{"url": "https://www.monitor.bg:443/bg/a/view/kulagin-shte-sydi-vanja-kostova-147047", "text": "Гримьорът с поразяваща уста Валентин Кулагин ще се изправи в съда срещу естрадната певица Ваня Костова. Това съобщи няколко пъти самият той, преди зрителите да го изгонят от „ВИП Брадър“. До решението на мъжа с руски корен да застане пред Темида се стигна след като 61-годишната звезда го удари няколко пъти с пластмасово шише. Въпреки че ситуацията се яви по-скоро комична, отколкото трагична, Големия брат заръча на феновете във Фейсбук да решат кой от двамата „насилници“ да напусне Къщата. За мнозина беше изненада, че 71 % от гласувалите се обявиха срещу Кулагин, при положение, че преди седмица 84% му симпатизираха. Някои почитатели на риалити формата са на мнение, че изгонването е нагласено и дори се обявиха в официалната страница на предаването, че повечето от \"гласувалите\" са фантоми, които дори нямат профилна снимка.  и \"Big Brother Bulgaria вижда се, че манипулирате вота\", са само част от коментарите. След физическа саморазправа с актьора Веселин Плачков, Валентин се закани да изправи и него в съдебна зала. Тогава случаят беше по-различен, тъй като звездата от „Дамасцена“ хвана гримьора за гушата.", "date": "2018.10.16", "title": "Кулагин ще съди Ваня Костова, фенове откриха манипулация във вота (СНИМКИ)"}
{"url": "https://www.monitor.bg:443/bg/a/view/reni-napira-za-juri-v-glasyt-na-bylgarija-147012", "text": "Да седне на стола на менторите в музикално риалити – на това се надява фолкпевицата Рени. Изпълнителката на „Ден след ден“ е категорична, че е готова на подобно предизвикателство. Предвид че „Гласът на България“ в момента е единственото певческо шоу, чиято подготовка за предстоящия сезон трескаво тече, фенове предполагат, че именно в тази посока е отправила погледа си Рени. коментира певицата пред Signal.bg. Рени допълва още, че според нея подобни предавания обезличават участниците. „Трудно може да се забележи някой. Дори след това да искат да направят нещо, трудно може да пробият. Успяват, може би, тези, които са най-добре финансово подплатени“, казва още певицата, чиито последни проекти предизвикаха известно недоволство у феновете й заради по-разголената й визия и провокативно поведение. Самата Рени обаче няма проблем с това, като отсича, че именно с тези козове в ръкава се пробива в шоубизнеса в момента.", "date": "2018.10.16", "title": "Рени напира за жури в „Гласът на България“"}
{"url": "https://www.monitor.bg:443/bg/a/view/ruski-hakeri-krali-prepiskata-na-konstantinopol-147051", "text": "Хакерската група Fancy Bear се е опитала да открадне електронната преписка на служителите на Константинополската православна църква, съобщи АП. По данни на агенцията, кибератаката е засегнала митрополитите, приближени до патриарха Вартоломей и „въвлечени в аферата с автокефалията на украинската църква“. Американските спецслужби свързват Fancy Bear с руското Главно разузнавателно управление /ГРУ/, посочва АР. Хакерската група действа от 2004 г. и е известна с кибератаките си срещу редица държавни, информационни и военни структури в различни точки на света, както и срещу руски журналисти и опозиционери. Според откритите интернет източници, сред жертвите на Fancy Bear са посолствата на десетки страни, министерствата на отбраната на Аржентина, Бангладеш, Турция, Южна Корея и Украйна, както и сътрудници на НАТО. Междувременно във вторник на свое заседание в Истанбул Синодът на Константинополския патриархат свали анатемата от предстоятеля на неканоническата Украинска православна църква на Киевския патриархат Филарет. Също така анатемата е снета и от ръководителя на Украинската автокефална православна църква Макарий. Константинопол пристъпва и към предоставянето на автокефалия на украинската църква, пише „Ведомости“. Изданието припомня, че през 1992 г. архиерейският събор на Руската православна църква лиши Филарет от сана му заради неговото участие в създаването на Украинска православна църква на Киевския патриархат. През 1997 г. той оглави църквата, след което му беше наложена анатема „за разколническа дейност“.  ", "date": "2018.10.16", "title": "Руски хакери крали преписки с Константинополската църква"}
{"url": "https://www.monitor.bg:443/bg/a/view/richard-madyn-ot-igra-na-tronove-stava-agent-007-147017", "text": "Шотландският актьор Ричард Мадън, когото телеманиаците обикнаха като Роб Старк в „Игра на тронове“, се гласи за новия Джеймс Бонд. Според спекулации в средите именно той ще наследи Даниел Крейг в ролята на Агент 007 след като блондинът изпълни и последния си ангажимент към франчайза в близките две години. Според източници, близки до екипа на поредицата, компанията Eon Productions ще влезе в преговори с Мадън през следващите дни. Припомняме, че сред фаворитите за култовата екшън роля доскоро бяха Идрис Елба, Том Харди и Том Хидълстън. Неотдавна фенове лобираха и за филм, фокусиран върху женски вариант на персонажа – Джейн Бонд. За главния образ тогава бяха предпочитани Емили Блънт и Джилиан Андерсън.", "date": "2018.10.16", "title": "Ричард Мадън от „Игра на тронове“ става Агент 007"}
{"url": "https://www.monitor.bg:443/bg/a/view/pijan-vilnja-s-noj-vyv-veliko-tyrnovo-147039", "text": "Пиян мъж вилня с нож в центъра на Велико Търново. В понеделник около 18,30 ч. в местната полиция е получен сигнал за мъж, който във видимо нетрезво състояние размахва нож и крещи ругатни в центъра на града, в парка „Майка България”, на метри от сградата на общината. На мястото веднага е изпратен патрул, който установява, че това е 44-годишен мъж от Павликени. Нарушителят на реда е задържан за срок до 24 часа. Срещу него е образувано бързо производство и той ще бъде предаден на съд.", "date": "2018.10.16", "title": "Пиян вилня с нож  във Велико Търново"}
{"url": "https://www.monitor.bg:443/bg/a/view/shofior-na-avtobus-pochina-v-dvijenie-v-slokoshtica-147042", "text": "Шофьор на училищен автобус почина, докато прибира около 10-на деца по домовете им. Нелепият инцидент е станал вчера следобед в кюстендилското село Слокощица, когато 54-годишният водач на микробус „Мерцедес“ трябвало да откараха група ученици до домовете им в населеното място. Внезапно влизайки в селото мъжът усетил, че му прилошава, намалил скоростта и дръпнал рязко ръчната на автомобила. Последвал и лек удар в намираща се наблизо стена на къща. „Ударът е бил буквално незначителен, няма пострадали или щети. Свидетел на случилото се става наш колега полицай, който по това време не е бил на работа. Той веднага се е качил в микробуса, децата са изведени, а на мъжа е започнал да прави изкуствено дишане“, коментираха от ОДМВР – Кюстендил. Минути по-късно на място е пристигнал екип на Спешен център – Кюстендил, който е продължил реанимационните действия на 54-годишния кюстендилец. Въпреки усилията на медиците водачът е починал. Най-вероятна причина за смъртта е масивен инфаркт, но това тепърва ще установят назначените експертизи, уточниха работещи по случая. „Този човек е истински герой. В последните секунди от живота си е успял да направи така, че дечицата да не пострадат. Имал е невероятно бърза реакция, което е предотвратило възникването на сериозен удар. В училищния автобус са пътували около 10-на деца от селото. Бог да го прости човека, страшно добър беше“, коментира кметът на село Слокощица, Румен Калфин. Пътуващите в автобуса деца не са разбрали точно какво се е случило, но още днес с тях ще работи училищен психолог. „Доколкото знаем учениците са слезли от автобуса напълно невредими. След това са се прибрали по домовете си“, коментираха жители от село Слокощица. По случая е започнато досъдебно производство в РУ Кюстендил, назначени са експертизи, уведомен е дежурен прокурор.  ", "date": "2018.10.16", "title": "Шофьор на автобус с ученици почина в движение"}
{"url": "https://www.monitor.bg:443/bg/a/view/chernovata-na-energijnata-strategija-gotova-do-sedmica-147045", "text": "„Следващата седмица експерти от министерството на енергетиката ще представят пред заинтересовани страни първоначални данни, свързани с разработваната Стратегия за устойчиво енергийно развитие с хоризонт 2030 - 2050 г. Очертани ще бъдат основните тенденции при формиране на енергийния микс, произтичащи от европейското законодателството в областта на енергетиката“. Това обяви енергийният министър Теменужка Петкова на провелата в министерството на енергетиката на ръководители на държавните дружества от отрасъла и и президентите на КТ „Подкрепа“ Димитър Манолов и на Конфедерацията на независимите синдикати в България Пламен Димитров. Според министъра страната ни следва да избере поетапен преход към нисковъглеродна икономика, за да се гарантират достъпни цени на енергията у нас. Основните теми на разговора бяха свързани с бъдещето на топлоелектрическите централи у нас, както и на „Мини Марица-изток“ във връзка с растящите цени на квотите за въглеродни емисии. „До март 2019 г. ТЕЦ „Марица-изток 2“ трябва да заплати за емисии парникови газове над 300 млн. лв. Работна група в министерството на енергетиката разработи краткосрочни и дългосрочни мерки с цел оздравяване на дружеството. Средствата за квоти за посочения период ще бъдат осигурени, а през следващите месеци ще конкретизираме мерките за дългосрочно гарантиране стабилността на държавната топлоелектрическа централа“, подчерта министър Петкова.", "date": "2018.10.16", "title": "Черновата на енергийната стратегия готова до седмица"}
{"url": "https://www.monitor.bg:443/bg/a/view/slynce-do-nedelja-posle-oblaci-i-dyjd-147037", "text": "Слънчевото време у нас ще продължи до неделя, а след това синоптиците прогнозират облаци и дъжд. Почти над цялата страна днес ще бъде слънчево, временно заоблачаване ще има над Източна България. Възможно е по крайбрежието на морето да превали, но съвсем слабо. Денят започва с ниски температури, но в следобедните часове ще имаме максимални стойности между 20-25 градуса, посочи синоптикът на Bulgaria ON AIR Симеон Матев. Антициклонът \"Виктор\" започва да отслабва и това ще доведе до повече облаци през следващите дни. От четвъртък над България ще има заоблачаване, но няма да се стигне до съществени валежи. Не се очакват повече 3-4 литра дъжд на кв/м, стана ясно още от прогнозата на Матев. В сряда времето ще продължи в златно-есенно русло и ще бъде предимно слънчево. От четвъртък започва разкъсана облачност и се очакват слаби валежи. Температурите ще паднат с няколко градуса. В петък облаците ще започнат да намаляват. В събота ще се появи северозападен вятър, отново ще има облаци, но времето ще бъде приятно. От неделя есента ще започне да показва истинския си характер.", "date": "2018.10.16", "title": "Слънце до неделя, после облаци и дъжд"}
{"url": "https://www.monitor.bg:443/bg/a/view/baba-sama-remontira-pytja-do-doma-si-147041", "text": "Възрастна жена сама пълни дупките и ремонтира пътя до дома си в севлиевската махала Горно Селище. Старицата кара със строителна количка камъни от над 100 метра и ги изсипва в зейналите кратери на черния път. Тя прави това за да могат близките и да стигнат с колата си до нея и да и дойдат на гости. „За няколко години пътят беше напълно разбит от тежките камиони, пълни с дърва, а наскоро беше и почти напълно отнесен от водата, която се събира от сечищата над махалата и буквално отнася асфалта. Писахме жалби, събрахме подписка, срещахме се с кмета на Севлиево, ефект нула. Дано не се налага на линейка да идва, защото няма да може”, възмущава се в профила си в социалната мрежа фейсбук Христофор Георгиев. Махала Горно Селище е част от село Селище с население малко над 100 души. Махалата се намира под връх Черешките, на пътя Севлиево – Априлци.", "date": "2018.10.16", "title": "Баба сама ремонтира  пътя до дома си"}
{"url": "https://www.monitor.bg:443/bg/a/view/zalavjat-deset-pyti-poveche-drogirani-zad-volana-147038", "text": "Полицията залавя 10 пъти повече дрогирани шофьори зад волана, отколкото преди 3 години. \"През 2014 г., когато започна да набира скорост акцията по тестване на водачите за наркотици, имахме 50 до 100 проби на година. 2017 г. завършихме с близо 1000 проби от шофьори, изпратени за потвърдителен лабораторен анализ\", заяви началникът на Токсикохимична лаборатория към Клиниката по спешна токсикология във ВМА доц. д-р Васил Атанасов по БНР. Все по-често през последните 2 години се наблюдава и увеличение на случаите на комбинираната употреба на наркотици от шофьорите, съобщи доц. Атанасов. Според него зад волана дрогираните шофьори най-често са употребили марихуана плюс амфетамин. Метаамфетаминът е на първо място по употреба, а на второ място е злоупотребата на кокаин, уточни експертът. 75-80% от всички изследвания показват тези комбинации с трева, а шофьорите са на възраст между 18-30 години, каза още доц. д-р Васил Атанасов.", "date": "2018.10.16", "title": "Залавят десет пъти повече дрогирани зад волана"}
{"url": "https://www.monitor.bg:443/bg/a/view/esil-duran-poseti-kralskata-opera-v-london-147001", "text": "Поп-фолк дивата Есил Дюран сбъдна една от своите студентски мечти - да посети Кралската опера в Лондон. Певицата си подари кратко посещение на британската столица, за което се похвали на феновете си в социалните мрежи. поредно сбъдване на една от моите студентски мечти - да гледам мюзикъл на Ковънт Гардън, тоест - да пия от извора, както се казва...“, гласят думите на 49-годишната красавица към редица снимки. Поводът за пътуването е поканата към Есил Дюран и нейния съпруг - композиторът Борис Павлов – Бобо, да се присъединят към традиционния британско-български бизнес бал в Лондон, организиран от Евгени Минчев. По време на бляскавото събитие звездата на „Пайнер“ поздрави присъстващите с няколко фолклорни мелодии, а истински фурор сред гостите предизвика нейната авторска песен - “Леле, Яно“. В репертоара на певицата не липсваха джаз, както и най-емблематичните й поп-фолк хитове. Есил и Бобо не пропуснаха да се разходят още край Бъкингамския дворец, емблематичното виенско колело и артистичния квартал Сохо.", "date": "2018.10.16", "title": "Есил Дюран посети Кралската опера в Лондон"}
{"url": "https://www.monitor.bg:443/bg/a/view/uraganyt-styrling-opustoshi-ispanija-147040", "text": "Англия шокира Испания и с много директен и ефективен футбол победи „Ла Роха“ с 3:2 в Севиля. Лидерът в Група 4 на Лига „А“ инкасира първа домакинската загуба в официален двубой от 15 години насам, докато „трите лъва“ не бяха постигали успех в Испания от 1987 година. Сред големите герои в селекцията на Гарет Саутгейт бе Рахийм Стърлинг, който премина като ураган през защитата на съперника, който допусна цели три безответни попадения през първата част. Британците взеха внушителния аванс след две попадения на Стърлинг в 16-ата и 38-ата минута и едно на Маркъс Рашфорд в 29-ата. След почивката Пако Алкасер в 58-ата върна един гол, а испанците не получиха дузпа в 63-тата минута, когато Джордан Пикфорд задържа Родриго в наказателното поле. В 97-ата минута Серхио Рамос оформи крайния резултат. До момента „трите лъва“ имаха само една точка в Група 4 след нулевото равенство с Хърватия в петък, а Испания записа първа загуба под ръководството на Луис Енрике. Въпреки това отборът остава на върха в класирането с актив от шест точки, но англичаните са вече само на два пункта от върха. Двата тима пък си размениха по един успех, след като преди малко повече от месец „Ла Фурия“ победи с 2:1 на „Уембли“. След двубоя Гарет Саутгейт поздрави футболистите си, като изтъкна невероятния им кураж. „Подобен успех като гост срещу една от водещите футболни нации може да ни послужи като безценен опит. Играта ни беше страхотна. Показахме кураж срещу съперник като Испания и опитахме да ги надиграем. Бяхме много силни и на контраатаки, и в завършващата фаза. Ние обаче няма да се отнасяме. Знаем колко работа ни предстои и това е видно от двата лесни гола, които допуснахме\", коментира Саутгейт. Очаквано колегата му Луис Енрике бе разочарован от загубата, като призна, че Испания е играла слабо през първата част. „Бяхме ужасни. Най-нормалното нещо бе да опитам да убия футболисти по време на почивката, но аз се помъчих да вдигна техния дух. Казах им, че много от най-добрите отбори са страдали по подобен начин. Натиснахме добре Англия и е срамно, че вторият гол дойде толкова късно в двубоя. Нашите фенове щяха да изравнят сами, ако бяхме върнали второто попадение по-рано“, заяви емоционалният Енрике.", "date": "2018.10.16", "title": "Ураганът „Стърлинг“ опустоши Испания"}
{"url": "https://www.monitor.bg:443/bg/a/view/prof-hristo-pimpirev-hranata-e-ot-malkoto-udovolstvija-na-antarktida-147095", "text": "Ще проучваме скали от вулканичен произход и замърсяването на почвата, казва пред \"Монитор\" директорът на Българския антарктически институт. - За първи път експедицията ни ще изпълни задачи на национална антарктическа програма, поставени от пътна карта за инфраструктура. Причината е, че българската полярна база е включена към една от основните научни инфраструктури. Затова и трябва да наблегнем на още по-голям професионализъм. Вече избрахме научните проекти, одобрени от комисия с хабилитирани преподаватели, работели в Антарктида и при голяма конкуренция. Така че който отива на континента, трябва да се пребори с останалите и да работи там. Досега позицията на готвача се заемаше от някой от екипа, който има съвсем различна професия. По принцип при престоя си там всеки ден имаме дежурен, който се грижи за чистотата в къщата и дори се е налагало да готви през деня. Вече обаче имаме и доста чужди учени, на много бази си има професионални готвачи. Храната е едно от най-важните неща на Антарктида, защото нямаме много удоволствия там. Ние сме изолирани, нямаме телевизия, нито мобилни телефони. Разбира се, свирим на китара, слушаме музика, така че ние избрахме човек, който най-добре би се справил с отговорната задача да готви на полярниците ни. - Обявихме открит конкурс и на него се явиха 37 души. Признавам, че този голям интерес ме изненада, още повече че плащаме символично. А и знаете, че това е една много търсена и добре заплатена професия. Разбира се, че поставихме критерии - трябва да има професионални умения, да е работил това. За предпочитане бяха хора, които са работили в необичайни условия. Например на кораби, да са пътували навън. - Точно така. В голяма част от времето ние нямаме разтопен сняг и течаща вода. Затова се налага да го разтопяваме. Искат се специални умения и майсторство. Така че от тези 37 души ние избрахме трима, които най-много отговаряха на тези критерии. Те се явиха на изпит в ресторант, като първата задача беше точно да направят хляб. Следващата пък беше доста нетрадиционна, но пък много важна за нас - да сготвят пиле с ориз. На Антарктида все пак се ядат по-простички и български ястия, там трябва да забравим за гурмето. А съвременните готвачи залитат по гурме кухнята и кандидатите ни бяха изненадани от поставената задача, но се справиха много добре. И хлябът, и пилето с ориз бяха много вкусни и ги приготвиха бързо. Накрая обаче се спряхме на единствената дама сред кандидатите. - По принцип полът няма значение, но се оказва, че жените се справят доста добре в сурови условия. Също така на Антарктида сме едно голямо семейство, затворено общество. Вече във всички експедиции има жени, дори са по равно с мъжете. Има случаи, в които пък те преобладават. - Така е, заплащането е символично. Ще има командировъчни до там, самолетният билет е доста скъп. Готвачът е част от логистичния екип. - И тримата достигнали до финала бяха истински професионалисти, но все пак гледахме кой е най-подходящ за условията на Антарктида. Нейният опит е основно от готвене на кораби и яхти - в Егейско море, на Карибите, където имат круиз в бурни води и трябва да храниш по 10 пасажери. А и там кухнята е професионална, защото готвиш за ресторант. Не е като нашата. Също така Уляна е свикнала да прекарва по 11 месеца в чужбина, така че тези неща наклониха везните в нейна полза. Също така е добра скиорка, има усет към планините.  - Точно така, тогава тръгва първата група от 10 души, сред които и Уляна. Това е логистичният състав. Той трябва да открие базата, да се пуснат генераторите и изобщо да решат проблеми, които има след тежката зима. - Тази година ще се работи по научни проекти, които са специално одобрени при силна конкуренция и специална комисия. Ще има само един геоложки проект и ще се работи в много интересен район. Той е със скали от вулкански произход, с вкаменени растителни останки. Има и три биоложки проекта, които ще изследват биоразнообразието в крайбрежните води. Има проект, който ще проучва нематоди - тип безгръбначни животни, които се намират в замръзналата почва, както и самата почва за замърсявания. Оказва се, че замърсяването от цивилизованите континенти достига чак до Антарктида, което алармира, че това е проблем. - На първо място се промени с това, че стана по-достъпна. Например в края на 20 век, когато организирахме 5-ата експедиция, там имаше доста повече романтика. Имало е случаи, в които сме се придвижвали от Южна Америка до нашата база за 16 дни. Сега можеш да стигнеш до съседния остров Кинг Джордж за 12 часа и от там със самолет за 3 часа до Южна Америка. Транспортните връзки се улесниха много, както и комуникациите. Преди 15 години единствената ни връзка с останалия свят беше с една късовълнова радиостанция. Чувахме се с близките си по веднъж седмично. Сега по всяко време можеш да вдигнеш сателитния телефон и да се свържеш с всяка точка по земното кълбо. Така че Антарктида все повече се цивилизова и достига до нивото на останалите континенти. - Няма как, това е уникален прогрес за последните 25 години. Например тук не можем без мобилни телефони, а на Антарктида забравяме за тях. Проф. Христо Пимпирев е български учен геолог и антарктически изследовател, пръв забил българския флаг на Южния полюс на 8 януари 2013 г. Професор по геология в Софийския университет „Св. Климент Охридски“ Получава магистърска степен по геология през 1978 г. Директор на Националния център за полярни изследвания от 2007 г. Автор e на 5 книги, 6 документални филма и над 150 публикации в реномирани български и чужди списания Изнасял е лекции в САЩ, Португалия, Уругвай, Чили, Колумбия, Германия, Испания, Аржентина, Канада, Южна Корея и др.", "date": "2018.10.16", "title": "Проф. Христо Пимпирев: Храната е от малкото удоволствия на Антарктида "}
{"url": "https://www.monitor.bg:443/bg/a/view/budjetnijat-deficit-na-sa-sht-na-6-godishen-vryh-147031", "text": "Дефицитът в бюджета на САЩ за 2018-та финансова година, завършила на 30 септември става най-големият за последните 6 години и достигна ниво от 779 млрд.долара, съобщава „Прайм”. Според икономистите отвъд океана дупката в хазната на щатите ще продължава да расте заради политиката на Белия дом за съкращаване на данъците и увеличаване на държавните разходи. Дефицитът в бюджета е нараснал до 3,9% от БВП на САЩ. За периода доходите в американската хазна са се увеличили с 14млрд. долара, но разходите отчитат скок от 127 млрд. или 3,2%. Общо държавните харчове на щатите са достигнали 4,1 трлн. долара, срещу ниво от малко под 4 трилиона в предходната финансова година. От бюджетното управление на Конгреса прогнозират, че за следващата финансова година дефицитът ще нарасне до 981 млрд. долара или около 4,6% от БВП, а след още 12 месеца и да прескочи границата от 1 трлн. долара и така да надвиши нивото от 2012 г. Общо държавният дълг на САЩ за 2018-та финансова година се увеличи с 1,2 трлн. долара до 21,5 трлн. долара.", "date": "2018.10.16", "title": "Бюджетният дефицит на САЩ на 6-годишен връх"}
{"url": "https://www.monitor.bg:443/bg/a/view/rita-ora-oshte-skyrbi-za-avichi-147009", "text": "Певицата Рита Ора още не може да се примири със загубата на шведския диджей Авичи, който се самоуби преди шест месеца. изповяда се красавицата с албански корени. Изпълнителка на хита Girls довери, че все още мисълта за Авичи, чието име по паспорт е Тим Берлинг, я изпълва с мрачни и тревожни мисли. Тя е една от малкото певци, които диджея допускаше в приятелския си кръг. През 2017 година двамата пуснаха и съвместно парче - Lonely Тogether.  Междувременно наскоро стана ясно, че Рита Ора ще изненада феновете си с нов албум. Тавата ще носи името Phoenix и се очаква да излезе на пазара на 23 ноември. заяви Рита. Двата сингъла от предстоящата тава са Your Song и Anywhere", "date": "2018.10.16", "title": " Рита Ора още скърби за Авичи"}
{"url": "https://www.monitor.bg:443/bg/a/view/visoko-letjasht-avtonomen-samolet-premina-letatelni-testove-147043", "text": "Все по-близо е моментът, когато високо в небето ще летят автономни самолети, които издържат дълго време. UAVOS обяви, че прототипът на HAPS (High Altitude Pseudo Satellite) самолета, ApusDuo е завършил първия етап от летателни изпитания. Самолетът на UAVOS, ApusDuo, използва подобен дизайн, с две дълги паралелни криле, свързани и поддържани от три перпендикулярни подпори. Крилата са покрити със слънчеви панели за захранване и могат самостоятелно да се извиват и огъват, за да поддържат самолета във въздуха за доста продължителен период от време, до една година, според UAVOS. Колкото и голям да изглежда самолета във видеоклипа, за излитането му са необходими само трима души. Тази версия на ApusDuo е само малка част от окончателно планираното въздухоплавателно средство, което ще е с размах на крилете 28 м.  ", "date": "2018.10.16", "title": "Високо летящ автономен самолет премина летателни тестове"}
{"url": "https://www.monitor.bg:443/bg/a/view/cacarov-ubijstvoto-v-ruse-e-spontanno-napadenie-147036", "text": "Разследващите убийството на журналистката Виктория Маринова в Русе работят основно по версията за спонтанно нападение. Това заяви главният прокурор Сотир Цацаров пред Нова телевизия. „Нито аз, нито колегите ми, които работят пряко по разследването на престъплението, сме изключили пряко някоя от версиите. В началото версиите бяха три – и спонтанно нападение, и поръчано, както и за нападение, което е пряк резултат от журналистическа дейност. Тази последна хипотеза досега не намира опора в доказателствата. Нито втората. Работи се основно по версията за спонтанно нападение, извършено от Северин“, обясни Цацаров. „При разпита Северин не отрича извършеното убийство, а по-скоро го описва фрагментарно и отказва да признае насилие, отрича каквото и да е посегателство на половата неприкосновеност, обясни главният прокурор. Не бих казал, че обясненията му кореспондират със събраните до момента доказателства, но разпитите ще продължат в Русе. Доказателствата за нас за момента са повече от безспорни, каза Цацаров и обясни, че са иззети дрехи, по които има не просто кървави следи, но и ДНК, които съвпадат с тялото на жертвата. А по тялото на жертвата има биологични следи, които съвпадат с тези на Северин. Грубо и брутално нападение под влияние на алкохол с цел сексуално посегателство“, описа го Цацаров. „Примитивно съзнание, примитивен нагон, изключителна бруталност. Жестокост, на моменти необяснима и перверзия, която личи и върху насилието, и върху сексуалното посегателство върху жертвата“, описа Цацаров. Според главният прокурор и да е имало преди това визуален контакт между двамата, той е бил случаен и в деня на нападението. „Преднамерен или непреднамерен сценарий, че в България се убиват журналисти, но сценарият не издържа, коментира още главният прокурор. Сценарият не издържа. Този сценарий ще се повтаря отново и отново, той има и своите политически измерения. И вие, и аз се наслушахме на всякакъв вид инсинуации. Политически рейтинг не се прави върху трупове. Хората имат своите основания за притеснения, но поне в този случай колегите ми си свършиха бързо работата. Бързото разкриване е резултат не на натиск, а на професионална работа и добро стечение на обстоятелствата“, обясни още Цацаров. \"Когато отидохме в Русе с вътрешния министър, там ни чакаше психопрофил от Института по криминалистика. Той отговаря на 90% на личността и мотивите, това е свидетелство за една професионално свършена работа. Престъплението е случайно, неорганизирано. Извършителят е на възраст до 30 години, ниско интелигентен, с незавършено основно или средно образование\", направи нови разкрития за бруталното убийство на Виктория Цацаров. \"Примитивно съзнание, примитивен нагон, жестокост в сексуалните посегателства над жертвата, бих казал - перверзия\", каза още той за личността на Северин. \"Нито аз, нито колегите ми, са изключили която и да е от възможните версии. В началото се работеше по версиите и за спонтанно нападение, както и за нападение по поръчка и за упражняване на определена журналистическа професия\", каза повече за разследването главният прокурор. \"Това, по което се работи, е по версията за спонтанно извършване на престъплението от Северин. При този разпит той не отрича извършеното убийството, той отказва да говори за сексуалното посегателство. Показанията му са фрагментарни. Основният разпит ще се проведе след внасяне на обвинителния акт\", уточни той. Цацаров уточни, че а бързото му бягство в Германия не кореспондира с твърдението на майка му, че той имал умствено изоставане. \"Става дума за грубо, брутално престъпление. Признал е, че предният ден е употребявал алкохол. Това е разпитът пред германските власти\", завърши главният прокурор. Главният прокурор коментира и казуса с граничарите от Бургас, обвинени от турски съд за убийство на бракониер в морето през 2008 г. И днес в Бургас ще има протест в подкрепа на граничарите. „Държавата трябва да заеме много ясна и категорична позиция, че застава зад гражданите си и зад полицаите, които са бранили българската граница. Тези хора за защитавали държавната граница и сега държавата им дължи защита“, заяви Цацаров. „Не можем да говорим в никакъв случай за предаване на българските граждани на турската страна. Първо, такова искане няма. Второ, дори и да има, тъй като е направила резерва към тази разпоредба към Европейската конвенция за екстрадиция“, категоричен бе Цацаров. Проблемът за тези граждани е, ако турската държава поиска тяхното издирване и те напуснат територията на страната ни, обясни той. Главният прокурор разказа хронологията на събитията по случая до момента. Той обясни, че екипажът на турската лодка е оказал „бясна съпротива, правейки опит първо да потопи лодката, в която българските граничари, а после да осъществи и пряко нападение върху тях“. В крайна сметка граничният патрул успява да се прехвърли на турския плавателен съд, осъществява действия по задържане в рамките на които съпротивата на турските граждани продължава. И в хода на стълкновението и пряка физическа съпротива на един от тях се произвежда неволен изстрел, в резултат на който е причинена смъртта му, допълни Цацаров. Следва едно изключително детайлно и подробно разследване на Военно-окръжна прокуратура в Сливен, което завършва с извода, че българските граничари са действали правомерно и са изпълнявали служебните си задължения. Наказателното производство спрямо тях е прекратено. Стартира наказателен процес в турски съд, като турската прокуратура е повдигнала обвинения за съучастие в убийство, обясни главният прокурор. По повод казуса с „Джи Пи Груп“, Цацаров обясни, че „При нас предметът на работа е съвсем друг, той е свързан със сигнал и описание в него на търговски дружества и юридически лица с нестопанска цел, които са получили европейско финансиране и с твърдения за неправомерни действия при усвояването на тези европейски средства“, коментира главният прокурор. И обясни, че до момента е свършена немалко работа по разследването. Образувано е досъдебно производство за пране на пари и е наложен запор по искане на Софийска градска прокуратура върху паричен превод от България към чужда банка в размер на 14 милиона евро. Той е на физическо лице, а не на търговско дружество. Едновременно с това на ДАНС са възложени и други действия по установяване на всички механизми на финансиране по съответните европейски проекти. Както и това, че всъщност парите са усвоявани от свързани лица и свързани фирми, допълни Цацаров.", "date": "2018.10.16", "title": "Цацаров: Убийството в  Русе е спонтанно нападение"}
{"url": "https://www.monitor.bg:443/bg/a/view/d-r-ivan-madjarov-novijat-zdraven-model-shte-e-treti-kompromisen-variant-147018", "text": "Без електронно здравеопазване от „А“ до“Я“ не може да има реформа в осигуряването, казва в интервю пред \"Монитор\" председателят на БЛС. - Основният проблем е, че т. нар. покрити от касата дейности са със срамно ниски цени. Например тя плаща за раждане около 560-600 лева, т.е. три пъти по-малко от реалната стойност. Срещу тази сума се очаква българските болници да осигурят качествени грижи за родилките. В един екип, който обгрижва една жена при раждане са включени минимум 4 специалисти. В посочената сума са включени всички останали разходи по дейността и не на последно място огромният риск, който представлява раждането. 500-600 лева не покриват нито риска, нито квалификацията и целия ресурс, който влагат екип от пет души, който е при една родилка. Казвам това, защото обществото трябва да си даде отговор, когато казваме, че едно нещо е платено, дали то е остойностено правилно и тогава да вменява на лекарите, че са поискали допълнителни средства. Затова БЛС настоява дейностите да се остойностят реално и чак тогава да се забранява на лечебните заведения да искат допълнителни плащания. Ние не можем да задържим добрите си лекари с толкова пари, колкото например дава НЗОК за раждане. При 600 лв. те получават между 30 и 40 лева. - Цените, по които се плаща сега, не са променяни в последните 7-8 години, само някои от клиничните пътеки бяха леко завишени. Този дисбаланс е заложен още от стартирането на системата. Тогава скъпоструващите пътеки бяха остойностени колкото струват, а останалите бяха подценени. Аз мисля, че те трябва да се преразгледат, да не се намаляват, а недобре оценените да бъдат с повишени цени. Проблемът не е само в болниците, той е и в дейностите, включени в пакета за специализирана извънболнична медицинска помощ. В момента в наредбата за основния пакет, покриван от НЗОК, се казва, че в прегледа при специалист е включена ехография и това на стойността от 19 лв. Освен това прегледът включва анамнеза, статус, палпация и т.н., т.е. всички физикални методи. Инструменталните методи са нещо, което струва пари, защото изисква закупуването на скъпа апаратура, за целите на изпълнението на прегледа. Така се случва, че пред обществото се твърди, че НЗОК заплаща тази дейност, всъщност лекарите са длъжни да го правят за 19 лева. Някой просто е решил, че ехографският преглед, за който един ехограф струва над 50 000 лева, може да бъде включен в пакета на специалиста. Не всеки може да си купи такава апаратура, а и да купи, как ще я изплати с 19 лв. за преглед. Затова БЛС настоява 19 лв. да се плащат само за общия преглед. Всяко инструментално изследване, свързано с купуване на скъпа апаратура, трябва да има отделна цена. В доболничната помощ има много неостойностени неща и това трябва да се коригира. - Не е важно дали едно лечение е направено в болница или в ДКЦ. Въпросът е дали има пролежаване на пациента след малката манипулация или не. Що се отнася до риска за болния, категорично той е много по-малък, когато манипулацията е направена в болнично заведение, но през амбулаторна процедура и не се изисква пролежаване. Това излиза по-евтино и на НЗОК, и е по-малко натоварващо за пациента. Не е задължително една амбулаторна процедура да се извършва само в ДКЦ, налага се някои да се правят в лечебно заведение. Много от тях се извършват и на двете места. Ние от БЛС, работим по въпроса дребни неща като превръзки, конци и др., да бъдат извадени от клиничните пътеки и да се обособят като амбулаторни процедури. Така ще се прекрати практиката с по-дребни неща да бъдат отчитани по-скъпи клинични пътеки. - Тук става въпрос за принципи, които трябва да се отстояват. Малка и бедна държава като нашата, на първо място може да си позволи само солидарен модел. Той е гаранция, че ще бъде осигурен равен достъп на всички до медицинска помощ. Това трябва да е ясно за всички. Няма как в България здравеопазването да се финансира с лични вноски. Следващият постулат, който трябва да съществува в предложенията, е конкуренция, но тя да е и между тези, които плащат, и между тези, които предлагат услугите. И в двата варианта на министър Ананиев това се предвижда. На трето място качеството във всички държави с добро здравеопазване се гарантира през саморегулацията на самото съсловие. В други страни лекарският съюз има друго наименование, асоциациии, камари, но това гарантира само едно – саморегулация на точно определени услуги. Ако оставим на дивия пазар всеки застраховател да преговаря сам с всяко лечебно заведение, означава да хвърлим всички наши колеги на произвола на застрахователите. Моята прогноза е, че няма да се случи нито единият, нито другият модел, а ще се стигне до трети, който ще съдържа тези основни принципи и ще бъде допълнен с мерки срещу тези, които не плащат. Солидарността спира да работи в момента, в който част от обществото усети, че плащанията са само на неговия гръб при наличието на прослойка, която не плаща нищо. Идеята за нови здравноосигурителни модели разиграваме за втори път. Преди девет години депутатите Йордан Цонев и Антония Първанова също предложиха двустълбен модел на здравно осигуряване, но не се стигна до никъде. Важно е да се знае, че преди да бъде въведена единната информационна система от „А“ до „Я“, нов модел не може да заработи. Без нея се обричаш да пръснеш парите на хората в различни фондове, а това е пагубно. Ние имаме други притеснения. - В миналото всеки лев, даден за апаратура, помещения, автомобили и т.н. на НЗОК се гледаше под лупа и се критикуваше, че се дават пари от осигуровките за административни неща. Аз твърдя, че голяма част от сегашните недъзи на касата се дължат точно на липсата на достатъчно средства, за да осигурят нейната работа. Ние не й осигурихме и до момента възможност да бъде мощна институция със софтуерно, кадрово и апаратурно обезпечаване. Това го казвам, защото в момента се очаква пари за здраве да отиват и за печалба на застрахователите. Оттук нататък, въвеждайки демонополизацията и различните видове застрахователи, обществото трябва да знае, че част от неговите пари ще отиват и за печалба, т.е. няма да отиват всички за здраве. Предвижда се с част от вноските да се създаде и гаранционен фонд, какъвто НЗОК към момента няма, защото самата държава се явява в това качество. Всички твърдят, че лечебните заведения не трябва да имат печалба. Това не е коректно спрямо изпълнителите на медицинска помощ. Може да се разреши печалба на застрахователите, но за болниците да няма. Аз мисля, че печалба трябва да има и за самите лечебни заведения, но да трябва да бъде регламентирана, като например в Закона за лечебните заведения се запише, че регистрираната печалба може да бъде реинвестирана в апаратура, за да се гарантира, че парите ще отидат за здраве. Не бива да се забранява лечебното заведение да се стреми към добър финансов резултат. Това са и забележките на БЛС, които ще изразим в работните групи за обсъждане на двата нови здравно-застрахователни модела.", "date": "2018.10.16", "title": "Д-р Иван Маджаров: Новият здравен модел ще е трети, компромисен вариант"}
{"url": "https://www.monitor.bg:443/bg/a/view/kristina-agilera-otmenja-koncerti-146990", "text": "Завръщането на Кристина Агилера на сцената след 10-годишна пауза не трая за дълго. След като стартира турнето си в подкрепа на последния й албум Liberation в края на септември, носителката на „Грами“ отмени два концерта през отминалата седмица. Причината се крие в здравословен проблем, свързан с гласните струни на певицата. „Лекарите ми настояват да преустановя изявите ми на живо докато не се възстановя напълно. Обожавам шоуто си, а на своите фенове дължа представяне на 100%“, обясни изпълнителката на Fighter в социалните мрежи. Тя не пропусна да успокои почитателите си от градовете, в които не успя да даде тон за песен, че ще включи нови дати към графика на турнето си и ще ги зарадва с концерт съвсем скоро. В настоящия лъч от музикалната си обиколка, Агилера вече пя в Кънектикът, Маями, Мериленд, Бостън и Ню Йорк Сити. Припомняме, че „почивката“ на певицата от сцената се дължеше на желанието й да се фокусира върху отглеждането на децата си. „Да бъда майка е наистина важно за мен и аз правя всичко сама. Не искам да чувстват, че живеят в сянката ми, или че не са важни. Не искам да съм такава майка, затова се оттеглих заради тях. Но мама трябва да се върне към това, което трябва да прави“, заяви пред феновете си тя. Агилера възпитава две деца – 10-годишният Макс Лирон и малката Самър Рейн.", "date": "2018.10.16", "title": "Кристина Агилера отменя концерти"}
{"url": "https://www.monitor.bg:443/bg/a/view/policijata-napadenieto-v-kioln-moje-i-da-e-s-teroristichen-motiv-147033", "text": "Германската полиция не изключва възможността вчерашното нападение и взимането на заложник на централната гара в Кьолн да е имало терористичен мотив, предаде ДПА. Похитителят бе ранен, след като полицията влезе в аптека в гарата, където мъж държеше жена за заложник. Мъжът бил въоръжен с експлозиви, направени от газови бутилки за къмпинг и запалителни вещества, каза офицерът, ръководещ следствието. Прокуратурата разследва опит за убийство и нараняване. Вчера по обед нападателят възпламенил коктейл \"Молотов\" в ресторант за бързо хранене и ранил 14-годишно момиче, а собственикът на ресторанта изпаднал в шок, напомня ДПА. Нападателят избягал, нахлул в аптека в същия комплекс от магазини и взел жена за заложничка. Специални сили на полицията атакували аптеката след два часа преговори, простреляли нападателя и го ранили тежко. Леко ранената жена, държана като заложник, била освободена. \"Когато влязъл в аптеката, нападателят заявил според свидетели, че е от терористичната група Даеш (Ислямска държава)\", съобщи следователят. Полицията съобщи, че на мястото на нападението е намерен документ за самоличност на 55-годишен сириец, който имал разрешение за престой в Германия до средата на 2021 г. Следователите казаха, че вероятно този документ е на нападателя, но това още не е доказано със сигурност. Той е известен на полицията във връзка с редица престъпления, като кражби и заплахи. Вчера полицията затвори цялата гара и блокира района около нея, включително площада около прочутата Кьолнска катедрала, а влаковете бяха отклонявани. Гарата на Кьолн е един от най-важните железопътни възли по Рейн и е в самия център на града. През нея всеки ден минават около 1300 влака и 280 000 пътници, добавя ДПА. В Германия е въведена повишена степен на готовност за терористични атаки - близо две години след като тунизиец се вряза с откраднат камион в коледен базар в центъра на Берлин, убивайки 11 души.", "date": "2018.10.16", "title": "Полицията: Нападението в Кьолн може и да е с терористичен мотив "}
{"url": "https://www.monitor.bg:443/bg/a/view/tristrankata-obsyjda-zakona-za-horata-s-uvrejdanija-147020", "text": "Националния съвет за тристранно сътрудничесто се събира днес от 11 часа, за да обсъди законопроекта за хората с увреждания. Според окончателния вариант, който ще бъде разгледан защитата на хора с увреждания от уволнение се запазва, отпадането й няма да бъде разписано в Кодекса на труда. В законопроекта са залегнали и две национални програми - едната за подкрепа на работодателите, а другата за достъпна среда и мобилност. По първата програма към фирмите ще бъде насочван ресурс за адаптиране на работни места за хора с увреждания, като тя ще се администрира от Агенцията за хора с увреждания. Тя ще бъде на проектен принцип. Докато втората е свързана с жилищните сгради и приспособяването им за инвалиди. Тя ще се администрира от структури към МТСП. Квотите за хора с увреждания също остават в проекта, но са предвидени и две хипотези, според които работодателите, които не са наели необходимия брой инвалиди няма да бъдат санкционирани. От това задължение бизнесът ще е освободен ако характерът на дейността не позволява да бъде извършвана от човек с увреждане. Няма да бъдат санкционирани и ако не са назначили човек, защото Бюрата по труда или частни трудови посредници не са осигурили такъв човек. Тези обстоятелства ще се проверяват от инспекцията по труда. За тези, които няма да бъдат санкционирани, заради неизпълнение на квотите са предвидени алтернативни мерки - предприятието ще трябва да закупува стоки и услуги, произведени от хора с увреждания. Ако тристранката одобри проетозакона за хората с увреждания той трябва да влезе за гласуване от МС на 17 октомври, като целта е той да постъпи в НС на 19 октомври.", "date": "2018.10.16", "title": "Тристранката обсъжда проектозакона за хората с увреждания"}
{"url": "https://www.monitor.bg:443/bg/a/view/zlato-i-srebro-za-bylgarite-ot-mladejkata-olimpiada-147035", "text": "Смесената ни двойка в акробатиката Мариела Костадинова и Панайот Димитров спечели втора титла на продължаващите в Буенос Айрес младежки олимпийски игри. Българският тандем влезе с трети резултат във финала, но там бе недостижим с общ резултат 27,850 т. Среброто е за Израел с 27,590, а бронзът за Украйна с 27,450 т. Костадинова и Димитров вече грабнаха едно злато преди седмица като част от обединен мултинационален гимнастически отбор. Същевременно Валентин Андреев донесе пореден медал на България. 17-годишният ни талант в хвърлянето на чук извоюва сребърното отличие, след като и във втората фаза на надпреварата постигна 81,67 метра и общ сбор от двата състезателни дни 163,96 метра. Българинът беше изпреварен единствено от световния рекордьор под 18 години Михайло Кохан (Украйна), който записа най-силния резултат и във втората фаза – 85,14 метра. Той стигна до олимпийската титла със сбор от 171,11 метра. Така България има вече девет медалисти и девет отличия на младежката олимпиада: 4 златни, 3 сребърни и 2 бронзови. До момента титли в отборните състезанията спечелиха стрелецът Кирил Киров, бадминтонистката Мария Делчева и двойката акробати Мариела Костадинова и Панайот Димитров, които днес завоюваха и самостоятелно злато. Адриан Андреев спечели сребро на двойки в тениса, вицешампион е и щангистът Христо Христов, а третото ни сребро дойде днес от Валентин Андреев. Бронзовите ни отличия са две - на Галя Шатова (вдигане на тежести) и Едмонд Назарян (борба). С втората си серия от опити на гюле и Яна Копчева приключи участието си на игрите. Българката се нареди на престижното шесто място с 15,24 м най-добър резултат във втората фаза и общ сбор 30,65. Двамата ни представители в модерния петобой стартираха участието си в отборната микс щафета като част от интернационални двойки. Зорница Стоилова е в дует с унгареца Шчаба Бом, а Христо Панайотов в тандем с киргизстанката Екатерина Тарева. Във фехтовката отборът на Христо се нареди 17-и, а на Зорница – 18-и. Останалите изпитания са във вторник. В бокса Горяна Стоева започна с победа своето участие в кат. до 51 кг. В първото си излизане на ринга българката отстрани с 5:0 съдийски гласа представителката на Узбекистан Хуррсандой Холматова. На полуфинала Стоева ще срещне Адижат Гбадамоси от Нигерия, двубоят е насрочен за два часа след полунощ срещу сряда българско време.", "date": "2018.10.16", "title": "Злато и сребро за българите от младежката олимпиада"}
{"url": "https://www.monitor.bg:443/bg/a/view/pochina-osnovatel-na-majkrosoft-147032", "text": "Съоснователят на Microsoft Пол Алън е починал на 65-годишна възраст, съобщава CNBC. Причина за смъртта са усложнения на заболяването на Алън. Той страдаше от Неходжкинов лимфом - вид рак на лимфната система. Алън бе диагностициран с болестта още през 2009 г. Той е съосновател на Microsoft заедно с Бил Гейтс, с когото са приятели от деца. Алън е човекът, който измисля името на софтуерния гигант, като е член на борда на компанията до 2000 г. \"Повечето хора познават Пол Алън като технолог и филантроп, но за нас той беше много обичан брат и чичо и невероятен приятел. Семейството и приятелите на Пол имаха щастието да изпитат неговия хумор, топлина, щедрост и дълбоко съчувствие. Въпреки неговата натовареност, той винаги намираше време за семейството и приятелите\", коментира неговата сестра Джоди. През последните години Алън се беше концентрирал върху благотворителност чрез организацията Vulcan, която обединяваше множество научни и технологични проекти. Освен това групата инвестира и в облагородяване на части от Сиатъл и културни институции в града. Алън притежаваше и два отбора - хокейния \"Сиатъл Сийхоукс\" и баскетболния \"Портланд Трейлблейзърс\". Голям фен е и на музиката, като инвестира и в подобни музеи. Състоянието на Алън възлиза на над 20 млрд. долара. \"Съкрушен съм от загубата на един от най-старите и скъпи приятели Пол Алън. От нашите дни в училище, през партньорството ни в създаването на Microsoft, до нашите общи благотворителни проекти през годините, Пол беше истинския партньор и скъп приятел. Персоналните компютри нямаше да съществуват без него\", коментира Бил Гейтс.", "date": "2018.10.16", "title": "Почина основател на Майкрософт "}
{"url": "https://www.monitor.bg:443/bg/a/view/obsyjdat-kadrovoto-obezpechavane-na-bylgarskoto-obrazovanie-147019", "text": "Министърът на образованието и науката Красимир Вълчев ще участва в дискусия, посветена на кадрово обезпечаване на българското образование. Събитието ще се състои днес от 10 часа в столичното 18 СОУ „Уилям Гладстон“. По време на дискусията ще се постави акцент върху осигуряването на учителската професия с достатъчно подготвени и мотивирани специалисти, квалификацията на педагогическия персонал  и възможностите за кариерно развитие. В дискусията ще участват експерти, представители на синдикатите, академичните среди и неправителствения сектор.", "date": "2018.10.16", "title": "Обсъждат кадровото обезпечаване на образованието"}
{"url": "https://www.monitor.bg:443/bg/a/view/dyrjavnijat-departament-po-vytreshna-sigurnost-na-sa-sht-ima-skok-na-hakerskite-ataki-147034", "text": "Доклад на държавния департамент по вътрешна сигурност на САЩ (Department of Homeland Security) сочи, че има ръст на кибератаките срещу американската избирателна инфраструктура през последните месеци. Това съобщи NBC News.   В доклада се отбелязва, че многобройни групи хакери редовно атакуват инфраструктурата, за да крадат конфиденциални данни и за да сриват доверието в изборите изобщо. Правителството не знае кой точно стои зад кибератаките, но всички опити за кражба са били блокирани. Според доклада в края на август хакери са се опитали да получат достъп до базата данни за регистрация на избирателите в щата Върмонт, което обаче не е станало. През 2017 г. САЩ започнаха разследване за намесата на Русия в американските президентски избори. В понеделник американският президент Доналд Тръмп коментира, че част от сериозните хакерски атаки освен от Русия идват и от Китай. През септември вицепрезидентът на САЩ Майк пенс обвини директно Китай в кампания против републиканската партия. В началото на октомври САЩ обявиха списък от седем руски хакери, които са атакували редица американски и международни организации.", "date": "2018.10.16", "title": "Държавният департамент по вътрешна сигурност на САЩ: Има скок на хакерските атаки "}
{"url": "https://www.monitor.bg:443/bg/a/view/adel-si-pada-po-drejk-146998", "text": "Британската сензация Адел се обясни в любов на рапъра Дрейк. Оказа се, че носителката на „Грами“ е запален фен на канадския си колега и дори пътува до Лос Анджелис за да го аплодира от една ръка разстояние. „Отвя ми ума! Най-добрата продукция, която някога съм виждала. Изпитвам огромна любов“, гласят суперлативите й в Инстаграм, придружени от емотикони сърца. Самият Дрейк изпитва същите симпатии към Адел и се радва, че не е знаел, че тя е сред публиката. „Обичам тази жена и тя е дошла на шоуто ми. Слава Богу, че никой не ми е казал, защото щях да изпадна в шок“, написа от своя страна той в социалната мрежа. Това не е първият път, в който двете знаменитости показват публично симпатиите си един към друг. През 2015 година, веднага след премиерата на тоталния хит на рапъра Hotline Bling, Адел доброволства да направи ремикс на парчето. „Наистина искам двамата да направим официален ремикс. Дори си поръчах червеното яке от клипа още на следващия ден“, издаде в интервю в предаването eTalk тя.", "date": "2018.10.16", "title": "Адел си пада по Дрейк"}
