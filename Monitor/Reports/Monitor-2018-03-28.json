{"url": "http://www.monitor.bg/a/view/68507-%D0%A0%D0%BE%D0%BC%D1%81%D0%BA%D0%B8%D1%8F%D1%82-%D0%BA%D0%B2%D0%B0%D1%80%D1%82%D0%B0%D0%BB-%D0%B2%D1%8A%D0%B2-%D0%92%D0%B8%D0%B4%D0%B8%D0%BD-%D1%81%D0%B5-%D0%BD%D0%B0%D0%B2%D0%BE%D0%B4%D0%BD%D0%B8/", "text": "\n                    \nТри жени, едната от които с внучето си, са изведени от видинския квартал „Нов път“, тъй като домовете им са пострадали от високите подпочвени води. Инициативата е на кмета на Община Видин Огнян Ценков, който посети квартала и разпореди мерки за справяне със ситуацията с наводнени улици и дворове на къщи там.\n\nЛицата ще останат в Центъра за временно настаняване в град Видин, докато се отводнят имотите и обстановката се нормализира.\n\n Три улици в ромския квартал на Видин са наводнени заради високите подпочвени води, като сред тях е и главната улица „Стара планина“. След сигнала за проблемите там, кметът Огнян Ценков отиде на място и разпореди предприемането на мерки. „Установихме, че е засипан отводнителен канал, изграден през 2015 г. от Общината. Върху него е издигната стопанска постройка от жител на квартала. Единственото решение бе по най-бързия начин да видим работят ли комуникациите – тръбите, които са под улиците за отвеждане на водите от дворовете на хората и към този отводнителен канал, който отива за околовръстния път и се включва в шахта, която е към територията на Новоселци. Освен че е прокопан този участък, който виждаме тук, прокопан е и допълнителен участък в полето и е отпушен сифона към тази шахта“ – обясни Ценков.\n\n При проверката се установи, че тръбите имат проводимост, водата се изтича бързо. Може да се търси вече начин за отводняване на дворовете на хората с помощта на службата за пожарна безопасност и защита на населението.\n\nКметът е получил уверение от собственика на стопанската сграда, в чийто двор се намира отводнителния канал, че ще го почиства и съхранява.\n\n Огнян Ценков обиколи и останалите проблемни улици в квартала. Той съобщи пред медиите, че е изпратил предложение до Министерството на регионалното развитие и благоустройството и е информирал също областния управител на Видин във връзка със съществуващата в квартала канализация от 1999 г., която трябва да бъде включена в тази на Видин, а не да стои като отделно съоръжение, което създава потенциални опасности при високи подпочвени води.\n\n\n\n\n \n                    ", "date": "2018.03.28", "title": "Ромският квартал във Видин се наводни "}
{"url": "http://www.monitor.bg/a/view/13750-%D0%A1%D1%8A%D0%B1%D0%B8%D1%80%D0%B0%D1%82-%D1%81%D1%80%D0%B5%D0%B4%D1%81%D1%82%D0%B2%D0%B0-%D0%B7%D0%B0-%D0%BB%D0%B5%D1%87%D0%B5%D0%BD%D0%B8%D0%B5-%D0%BD%D0%B0-%D0%B1%D1%80%D0%B0%D1%82%D1%8F%D1%82%D0%B0-%D0%94%D0%B0%D0%B2%D0%B8%D0%B4-%D0%B8-%D0%98%D0%B2%D0%B0%D0%BD-%D0%90%D1%82%D0%B0%D0%BD%D0%B0%D1%81%D0%BE%D0%B2%D0%B8/", "text": "\n                    \nС благотворителен концерт в петък в Аулата на Икономическия университет във Варна ще се събират необходимите средства за лечение на братята Давид (13 г.) и Иван (9 г.) Атанасови. Те страдат от генетично прогресивно заболяване, което води до загуба на зрението им. За противодействието му са необходими стимулации и операция в Русия, насрочена за 3 април, т.г. За съжаление, към този момент необходимата сума за нейното осъществяване все още не е събрана, казват организаторите.  \n\nВ концерта ще се включат деца с изпълнения на пиано, цигулка, пеене, балет и рокендрол. \n\nСъбитието се организира с подкрепата на Икономически университет – Варна, където вече са поставени урни за дарения в Културния център и в офиса на Студентския съвет. Нека заедно да помогнем и дарим надежда на Давид и Иван, призовават организаторите на благотворителното събитие.\n\n \n\n                    ", "date": "2018.03.28", "title": "Събират средства за лечение на братята Давид и Иван Атанасови "}
{"url": "http://www.monitor.bg/a/view/65968-%D0%9E%D1%82%D1%81%D1%82%D1%8A%D0%BF%D0%BA%D0%B0%D1%82%D0%B0-%D0%BE%D1%82-5-%D0%B7%D0%B0-%D0%B4%D0%B0%D0%BD%D1%8A%D1%87%D0%BD%D0%B0-%D0%B4%D0%B5%D0%BA%D0%BB%D0%B0%D1%80%D0%B0%D1%86%D0%B8%D1%8F-%D0%BF%D0%BE-%D0%B8%D0%BD%D1%82%D0%B5%D1%80%D0%BD%D0%B5%D1%82-%D0%B5-%D0%B4%D0%B8%D1%81%D0%BA%D1%80%D0%B8%D0%BC%D0%B8%D0%BD%D0%B0%D1%86%D0%B8%D1%8F/", "text": "\n                    Комисията за защита от дискриминация (КЗД) постанови свое решение, с което определи като непряка дискриминация отстъпката от 5% върху данъка за довнасяне по годишната данъчна декларация при подаването ѝ по електронен път. Това съобщиха от КЗД.\n\nИнициативният документ, по който е образувано производство в КЗД, е подадена жалба до Комисията, насочена срещу разпоредбата на чл. 53, ал. 2 от Закона за данъците върху доходите на физическите лица (ЗДДФЛ) в редакцията на разпоредбата, обнародвана в Държавен вестник, бр. 105 от 2014 г. Според жалбоподателя тя има дискриминационен характер.\n\nСъгласно въпросната норма физическите лица, подали годишни данъчни декларации по електронен път, са ползвали 5 на сто отстъпка върху данъка за довнасяне по годишната данъчна декларация. Условието е, да не са имали подлежащи на принудително изпълнение публични задължения към момента на подаване на декларацията и данъкът за довнасяне да е бил внесен в срока по чл. 67, ал. 4 от същия нормативен акт. Жалбоподателят счита, че по този начин са били поставени в по-неблагоприятно положение данъкоплатците, които нямат възможност да подават своите годишни данъчни декларации по електронен път. По същество жалбата е насочена срещу правилото, съгласно което данъкоплатците биха могли да ползват 5 на сто отстъпка върху данъка за довнасяне при подаването на годишна данъчна декларация по електронен път.\n\nСпоред КЗД в случая става въпрос за привидно неутрална на пръв поглед разпоредба, доколкото в нея не е формулирано правило, което да диференцира пряко определени обществени групи на основата на признаците по чл. 4, ал. 1 от ЗЗДискр. Макар и неутрална, разпоредбата всъщност въвежда неравно третиране между различни обществени групи, което следва да се квалифицира като непряка дискриминация. Видно е, че чрез разпоредбата – предмет на производството, всъщност е въведена една привилегия, от която биха могли да се възползват единствено и само лица, използващи интернет и електронни информационни системи (т. нар. персонални компютри, лаптопи, смартфони). Чрез тази разпоредба физическите лица, които не използват интернет и в по-общ смисъл информационни технологии, са били поставени в по-неблагоприятно положение при декларирането и заплащането на данъчните им задължения в сравнение с лицата, използващи информационни технологии и интернет.\n\nОтчетено е, че в настоящия двадесет и първи век боравенето/неборавенето с глобалната електронна мрежа (интернет) и използването/неизползването на хардуерни и софтуерни продукти за достъп до нея е същностна за личността характеристика и попада в обхвата на защитения признак „лично положение“. Колкото и съществен елемент от битието на значителна част от жителите в страната да са информационните технологии, общоизвестно е, че все пак съществува определен (значителен) процент от населението, което не борави с тях. Очевидно, че в случая не е търсен и не е намерен баланс между конкуриращите се интереси, като не е отчетено, че за определена група данъкоплатци изобщо е невъзможно да подадат по електронен път своите годишни данъчни декларации. Става въпрос за обективна невъзможност, която не е свързана с желанията на конкретния гражданин. Лицата, които нямат компютърни умения (каквито са голяма част от лицата в напреднала възраст), лицата, които не разполагат със средства за закупуването на електронна компютърна система, лицата, които не могат да си позволят да заплащат за услугата, чрез която се осъществява достъпът до интернет пространството, не разполагат с друга алтернатива, освен да подадат своята годишна данъчна декларация на хартиен носител. Тези лица обаче, както и всички други граждани на Република България, имат правото да получават доходи от различни законосъобразни дейности, като определен процент от своите доходи тези лица предоставят на държавата под формата на данъци.\n\nСпоред КЗД в случая не е намерен подходящ баланс между конкуриращи се интереси, както и по-щадящи мерки, доколко такива съществуват, чрез които биха могли да бъдат постигнати преследваните законосъобразни цели.\n\nВ решението на КЗД по преписката е прието, че чл. 53, ал. 2 от ЗДДФЛ в редакцията, обнародвана в ДВ, бр. 105 от 2014 г., представлява форма на непряка дискриминация по признак „лично положение“ спрямо лицата, които не използват интернет и електронни информационни системи и технологии, в сравнение с лицата, използващи интернет и електронни информационни системи и технологии. Установено е, че практиката на Националната агенция по приходите и нейните териториални поделения, която се е основавала на тази разпоредба, също има дискриминационен характер. Отправена е препоръка до министъра на финансите да анализира ефектите от сега действащата разпоредба и при необходимост да внесе в Министерския съвет на Република България предложение за изготвяне на законопроект за изменение и допълнение на Закона за данъците върху доходите на физическите лица, така че да бъде премахнато неравното третиране между данъчно задължените лица, които не използват интернет и електронни информационни системи и технологии и лицата, които ги използват.\n\n \n                    ", "date": "2018.03.28", "title": "Отстъпката от 5% за данъчна декларация през интернет се оказа дискриминация "}
{"url": "http://www.monitor.bg/a/view/70985-%D0%97%D0%B0%D0%BA%D1%8A%D1%81%D0%B0%D0%BB%D0%B0-%D0%B1%D0%BE%D0%BB%D0%BD%D0%B8%D1%86%D0%B0-%D0%BF%D1%80%D0%B5%D0%B4%D0%BB%D0%B0%D0%B3%D0%B0-%D0%B1%D0%B8%D0%B2%D1%88%D0%B0-%D0%BC%D0%BE%D1%80%D0%B3%D0%B0-%D1%81%D1%80%D0%B5%D1%89%D1%83-%D0%B1%D0%BE%D1%80%D1%87/", "text": "\n                    \n\nПомещения, ползвани преди години за морга и оценени на 297 000 лева, предлага потъналата с над 21 млн. лв. задължения УМБАЛ „Проф. д-р Стоян Киркович“ да прехвърли на община Стара Загора. Имотът е оценен на малко под 300 000 лв., а идеята е те да бъдат по този начин „изчистени“ от неразплатените над 1,5 млн лв данък сгради и такса битови отпадъци.\n\nКато абсурдно и незаконосъобразно окачестви предложението председателят на общинския съвет, юристът Таньо Брайков и припомни че съществуват конкретни разпоредби за подобни казуси в данъчно процесуалния кодекс. На редовното заседание на съветниците ще се настоява представителят на общината в общото събрание на здравното заведение да гласува против тази точка в дневния ред. Към същите помещения претенции има и старозагорската митрополия. От там напомнят, че до 9 септември 1944 г. в едно от тях се е намирала болничната църква, която в последствие била превърната в морга. Повече от десетилетие за възстановяването на храма се бори отец Йордан Карагеоргиев, който намерил сред изпотрошените ковчези дори останки от олтара. Вече няколко министри на здравеопазването обаче отказват да предадат сградата на БПЦ с неясни мотиви.\n\n\n                    ", "date": "2018.03.28", "title": "Закъсала болница предлага бивша морга срещу борч"}
{"url": "http://www.monitor.bg/a/view/8616-%D0%A1%D0%B0%D0%BC%D0%BE-%D1%81%D0%B3%D1%80%D0%B0%D0%B4%D0%B8-%D0%B4%D0%BE-50-%D0%BC%D0%B5%D1%82%D1%80%D0%B0-%D0%B2-%D1%86%D0%B5%D0%BD%D1%82%D1%8A%D1%80%D0%B0-%D0%BD%D0%B0-%D0%A1%D0%BE%D1%84%D0%B8%D1%8F/", "text": "\n                    \n\nНовите сгради в центъра на София ще бъдат максимум 50 метра височина. Това предвиждат промените в Закона за устройство и застрояване на София, които депутатите приеха на второ четене в парламента. В останалата част на града най-високите сгради ще могат да достигат 75 метра, а не какво се предвиждаше по-рано - 125 метра. А за сградите над 50 м ще се прави транспортен анализ.\n\nВ София все пак ще има зони за високо строителство, но те няма да бъдат определяни в закона. Това ще става в Общия устройствен план (ОУП) на общината. Първоначалното предложение беше зоните за небостъргачи да са две - край бул. \"Цариградско шосе\" след 7-ми км и на Околовръстното шосе до кв. \"Люлин\". Между първо и второ четене обаче, а след това и на регионална комисия в НС, депутатите решиха, че не може да направят такава промяна, без я да е предвидена в ОУП на столицата. Така в закона бе записано, че ще има такива зони, но Столична община ще определи къде ще са точно те. \n\nДепутатите решиха още, че подробните устройствени планове (ПУП) за жилищните комплекси няма да могат да бъдат променяни 5 г. след приемането им. Единственото изключение ще са само промени в Общия устройствен план, с които може да се промени предназначението на отделни зони. \n\n\n                    ", "date": "2018.03.28", "title": "Само сгради до 50 метра в центъра на София"}
{"url": "http://www.monitor.bg/a/view/56332-%D0%91%D0%BB%D0%BE%D0%BA-%D0%B2-%D0%A0%D1%83%D1%81%D0%B5-%D1%81%D0%B5-%D1%86%D0%B5%D0%BF%D0%BD%D0%B0-%D0%BD%D0%B0-%D0%B4%D0%B2%D0%B5/", "text": "Льосът се преовлажнил и постройката станала нестабилна\n                    \nСедеметажна жилищна сграда в Русе се цепна на две и хвърли в ужас десетките й обитатели. Разстоянието в най-горната точка между две от секциите на блок „Георги Бенковски“ на улица „Тодор Каблешков“ 4 вече е над половин метър и с всеки изминал ден расте. Проблемът е от около две седмици и според хората се дължи на честите аварии на водопровода. Напоследък положението станало нетърпимо. Обитателите се събуждали нощем от скърцащите стени и падащите тухли в зейналата цепнатина.\n\n „Напускаме блока. От пет години сме под наем в този апартамент, харесваше ни, но повече не можем да останем. Най-страшно е вечер, когато е тихо и се чува откъртването на парчетата отгоре. Все едно е станало земетресение и сградата се руши“, разказва младата майка Елис, която отглежда в жилище на втория етаж двумесечното си бебе.\n\nЖената обясни, че преди две седмици е била отстранена ВиК авария в съседния вход и по всяка вероятност при работата се е спукала тръба и пред вход В. Мазетата им се наводнили, имало около половин метър вода в тях. Но дори и след отводняването им двете секции продължили да се раздалечават.\n\n Когато започнали да падат отломки, хората се притеснили, че може да пострада преминаващ пешеходец. Намерили вишка и отстранили тухлите от последния етаж, които заплашвали да срутят всеки момент.\n\n„Сигнализирахме общината, от там идваха, оглеждаха и обещаха да помогнат. Блокът е строен през 1978 година и оттогава не е имало проблем с устойчивостта му“, каза домоуправителят на един от входовете Кирил Йорданов. Хората решили да подадат сигнал и до местни медии и да разкажат за ужаса, в който живеят.\n\n В следобедните часове в сряда пред сградата пристигна техника на ВиК и започна разкопаване на улицата. От дружеството казали на обитателите, че ще сменят изцяло главния водопровод.\n\nСпециалисти обясняват, че сградите в Русе са строени върху льосова почва, която при преовлажняване става нестабилна. Това оказвало влияние върху устойчивостта на постройките и най-вече на високите жилищни блокове.\n\n\n\n\n \n                    ", "date": "2018.03.28", "title": "Блок в Русе  се цепна на две"}
{"url": "http://www.monitor.bg/a/view/27628-%D0%A2%D0%BE%D0%BF%D0%B8%D0%BC-%D1%81%D0%B5-%D1%81-20-%D0%B4%D0%BE-2040-%D0%B3%D0%BE%D0%B4%D0%B8%D0%BD%D0%B0/", "text": "\n                    \nНаселението на България ще намалее с около 20% до 2040 година. Това става ясно от Прогноза за демографското развитие на България за периода 2015-2040 г. Документът е изготвен от Института за изследване на населението и човека при БАН на базата на сравнителна съпоставка на официални прогнозни данни на Евростат, НСИ, ООН и Световната банка.\n\nОсновният извод в проучването е, че се очертават сходни на сегашните тенденции в демографското развитие на страната през следващите няколко десетилетия. Прогнозираното намаление на населението в периода до 2040 г. е значително – около 20-25% според различните проекции. Независимо от предвижданото намаление на смъртността, което засяга в различна степен мъжете и жените, структурата на населението по пол ще остане стабилна. Делът на младите хора до 20 г. ще се запази, докато на възрастните над 65 г. ще нарасне значително. Това определя и прогнозирано намаление на броя и дела на населението в активна възраст. Намалението на населението на териториален принцип обхваща почти всички области, без столицата, и се очаква този процес да продължи в течение на целия период.\n\nВ общоевропейски план България не е единствената страна с прогнозирано намаляващо население, се посочва в проучването. Според целевия вариант на проекцията на Евростат се очаква това да се случи в още 11 страни – Литва, Латвия, Румъния, Гърция, Хърватска, Португалия, Полша, Унгария, Естония, Италия и Словакия. Към тях условно биха могли да се присъединят Словения и Чехия, в които броят на населението се очаква да остане без промени до 2040 г. Това води до извода, че в почти половината страни от ЕС се очаква намаление на населението.\n\nПрогнозните резултати от различните проекции свидетелстват, че въпреки очакваното подобрение в показателите за смъртност и раждаемост, населението на страната вероятно е достигнало до етапа на т. нар. „инерция на обратния растеж“. Поради действието й, дори периодните нива на фертилност да се увеличат до равнището, необходимо за просто демографско възпроизводство – процес, който не се очаква в близко бъдеще, прогнозите са абсолютният брой на населението да продължи да намалява.\n\nТези трайни демографски тенденции и предизвикателства са отчетени и адресирани в стратегическите и оперативни документи за провеждане на демографската политика в България.\n\n                    ", "date": "2018.03.28", "title": "Топим се с 20% до 2040 година  "}
{"url": "http://www.monitor.bg/a/view/10776-%D0%A1%D0%BB%D1%8A%D0%BD%D1%86%D0%B5%D1%82%D0%BE-%D1%81%D0%B5-%D0%BF%D0%BE%D0%BA%D0%B0%D0%B7%D0%B2%D0%B0-%D0%B4%D0%BD%D0%B5%D1%81/", "text": "\n                    \nДнес от северозапад облачността ще продължи постепенно да се разкъсва и намалява и над северозападната половина от страната ще преобладава слънчево време, докато над югоизточната половина, през по-голямата част от деня, все още ще бъде предимно облачно със слаби валежи. Вечерта и там облачността ще се разкъса и намалее. Ще духа слаб, в Северна България до умерен северозападен вятър. Максималните температури ще бъдат между 10° и 15°, в София – около 12°. Това съобщи за „Фокус” дежурният синоптик Христо Христов от  Националния институт по метеорология и хидрология при Българската академия на науките.\n\nНад Черноморието ще е предимно облачно, с по-съществени разкъсвания на облачността в северните райони. Там вятърът ще е от запад-северозапад, докато в южните все още ще е от североизток. По южното крайбрежие ще има и слаби валежи от дъжд. Максималните температури ще са между 7° и 10°. Температурата на морската вода е 6-7°.\n\nНад Западна Стара планина ще е предимно слънчево, а до края на деня и над останалите планински масиви облачността ще се разкъса и намалее. Преди обяд на места в Рило-Родопската област ще има превалявания от сняг, под 1200 метра – от дъжд. Ще духа умерен запад-северозападен вятър, който вечерта ще се ориентира от север. Максималната температура на височина 1200 метра ще е около 5°, на 2000 метра – около минус 1°.\n\n                    ", "date": "2018.03.28", "title": "Слънцето се показва днес "}
{"url": "http://www.monitor.bg/a/view/41493-%D0%A3%D1%87%D0%B8%D0%BC-%D1%81%D0%B5-%D0%BE%D1%82-%D0%98%D1%82%D0%B0%D0%BB%D0%B8%D1%8F-%D0%BD%D0%B0-%D1%81%D0%B5%D0%BB%D1%81%D0%BA%D0%B8-%D1%82%D1%83%D1%80%D0%B8%D0%B7%D1%8A%D0%BC/", "text": "Съветват ни да правим иновативни мрежа за уникални местни храни\n                    \nОпитът на Италия в селския туризъм споделиха представители на местни инициативни групи и експерти от Италия, които взеха вчера участие в тематичен семинар, организиран от Асоциация „Българска национална ЛИДЕР мрежа“, „България трейнинг“ и „Агритур“.\n\nГостите от област Пулия на Апенините запознаха присъстващите членове от наши инициативни групи с проектите, които изпълняват в момента и постигнатото досега от тях. Специално за „Монитор“ председателят на Европейската академия за селски туризъм (EARTH) Фаусто Фаджоли каза, че не само парите от еврофондовете са важни за успеха на дадено начинание. Според него за да се задържат младите хора в селата, трябва широко да се използват\n\n\n\n„Удачна практика е всеки район да има Интернет приложение удобно за телефони, което да дава практична информация на туристите не само за забележителностите там, но и за уникалните услуги и продукти, предлагани на място“, добави той.\n\nАнжела Лопоркио и Алберто Касория от една от инициативните групи в италианската област Пулия разказаха за това как в последните двайсетина години с различни проекти, реализирани с тяхна помощ районът се е превърнал в търсено място за селски туризъм на полуострова. Анжела Лопоркио акцентира на един от последните им проекти за създаване на „Център на вкуса“ в един изоставен някога манастир в градчето Троя. „В него производители на храна от района не само могат да представят своите продукти, да ги продават, но и на място да готвят за туристите различни ястия“, обясни тя. „Другият акцент в дейността ни е предлагането на туристически продукт Slow food, като антипод на Fast food тенденциите, обхванали планетата. Вече имаме едно\n\n\n\nОсвен това в Пулия се намират 6 от най-красивите населени места в Италия, а други 7 селища са получили знак „Оранжево знаме“ за високо качество на живота в тях. Основните ни проекти са насочени към устойчивия туризъм. Той не включва само хотели и ресторанти, а основно предлагането на уникален продукт, който го няма другаде“, поясни тя и добави, че другото основно направление в работата им е създаването на иновативна верига за уникални местни храни. Анжела Лопоркио разказа интересен случай с производител на местен вид кашкавал, представен на „Зелена седмица“ в Берлин, за който изведнъж се появили толкова много заявки, че жената, притежателка на малката мандра си изключила телефона. По думите й за популяризация на местните продукти\n\n\n\nорганизирани традиционно в различни селища.\n\nАнжела Лопоркио обясни още, че инициативната им група оценява с повече точки, проекти представени от жени или такива за производство на зелена енергия и опазване на околната среда. „Общата сума на субсидията винаги е до 50% от общата стойност на инвестицията“, уточни тя.\n\n„В Бовино възстановихме малък изоставен замък, в който сега отсядат туристи. Стаите носят история. Местните инициативни групи имат задачата да открият именно подобни обекти, носещи стойност, в които другите не виждат перспектива“, каза Алберто Касория. Според него всички от местните инициативни групи са апостолите, които трябва да обяснят на хората възможностите за развитие, дори и в най-изостаналите краища.\n\n\n \n                    ", "date": "2018.03.28", "title": "Учим се от Италия на селски туризъм"}
{"url": "http://www.monitor.bg/a/view/16628-%D0%9D%D0%B5%D1%83%D1%80%D0%B5%D0%B4%D0%B5%D0%BD%D0%B8-%D1%84%D0%B8%D0%BD%D0%B0%D0%BD%D1%81%D0%B8-%D0%B2-%D0%B4%D1%8A%D0%BD%D0%BE%D1%82%D0%BE-%D0%BD%D0%B0-%D1%83%D0%B1%D0%B8%D0%B9%D1%81%D1%82%D0%B2%D0%BE%D1%82%D0%BE-%D0%BA%D1%80%D0%B0%D0%B9-%D0%9D%D0%B0%D1%80%D0%B5%D1%87%D0%B5%D0%BD%D1%81%D0%BA%D0%B8-%D0%B1%D0%B0%D0%BD%D0%B8/", "text": "\n                    \n\nНеуредени финансови отношения най-вероятно стоят в дъното на убийството, извършено край асеновградското село Нареченски бани преди няколко дни. Трупът на жертвата – столичния бизнесмен Венцислав Иванов М., е бил открит в река край селото този понеделник. Според разследващи мъжът, който е висшист, е бил убит няколко дни по-рано. Според фейсбук страницата на Венцислав, той е завършил психология в Югозападния университет „Неофит Рилски”, след което е изкарал магистратура по клинична и консултативна психология във Великотърновския университет. Развивал бизнес със заподозрените за убийството му Севдалин Тотото и 25-годишния му син Марин, пише trafficnews.bg. Двамата са в ареста от понеделник, когато трупът е бил изваден от реката. Тотото е от Неделино и прякорът му идва от това, че в началото на демокрацията е ударил голяма сума пари от тото 2. Според хора от Нареченски бани Севдалин бил първият тото милионер у нас. Навремето той пуснал фиша с двама свои приятели, с които не успял да се разбере при получаването на крупната сума. Тогава те го пребили и лежали в затвора за това си престъпление. С парите Севдалин отворил заведения в Нареченски бани, едно от които изгоряло мистериозно преди година. То се намирало на пътя от Асеновград за Пампорово, малко след село Нареченски бани и в него се предлагали родопски специалитети. Според търговския регистър жертвата Венцислав Иванов М. с прякор Гунето е президент на фирмата „Бастър Бестър” ЕООД. Името му се свързва и с борческите среди. Днес се очаква от окръжната прокуратура в Пловдив да изнесат повече подробности по извършеното престъпление на специална пресконференция.\n\n\n                    ", "date": "2018.03.28", "title": "Неуредени финанси в дъното на убийството край Нареченски бани"}
{"url": "http://www.monitor.bg/a/view/2544-%D0%91%D0%B0%D1%89%D0%B0-%D0%B8-%D1%81%D0%B8%D0%BD-%D0%BF%D1%80%D0%B5%D0%B1%D0%B8%D1%85%D0%B0-%D0%B4%D0%BE-%D1%81%D0%BC%D1%8A%D1%80%D1%82-%D0%B1%D0%B8%D0%B7%D0%BD%D0%B5%D1%81%D0%BC%D0%B5%D0%BD/", "text": "Счупили му черепа, увили му главата в найлон, тялото в завеса, овързали го с въжета и го натъпкали в бидон с метален капак от шахта, трупът стоял 6 дни в река\n                    \n\nБаща и син от Неделино счупили черепа с жесток побой на свой съдружник от София в заведението си в асеновградското село Нареченски бани, след което натъпкали трупа в бидон и с тежест – капак от метална шахта, го изхвърлили в река Чепеларска над село Косово. Зверското убийство с последвалия опит за тотално прикриване на следите станал на 21 март 2018г. Трупът бил открит пет дни по-късно, след като близките на жертвата подали сигнал в столичното 9-то районно и бизнесменът Венцислав Младенов - Гунето, бил обявен за общодържавно издирване. Арестувани и обвинени в умишлено убийство са Севдалин Боюклиев на 47г. и синът му Марин на 26г., които са оставени в ареста за 72 часа. Това съобщиха на пресконференция окръжният прокурор на Пловдив Румен Попов, шефът на ОД на МВР в Пловдив ст.ком. Атанас Илков и наблюдаващият разследването прокурор Анна Викова.Историята започнала на 21 март, когато Венцислав Младенов пристигнал от София в Нареченски бани. Преди 2 години той дал на Севдалин Боюклиев 50 000 лева, за да ремонтира изгорялата тогава крайпътна кръчма на Милионера – „Механата”. Заведението преди пожара било собственост на тото милионера от Нареченски бани Румен с прякор Милионера, разказа кметът на село Нареченски бани Васил Куртев. За Румен Милионера се носели слухове, че след като осребрил милиона от тотото, не се разбрал с авери, които започнали да му палят кръчмата. След последния пожар той се отървал от заведението, като го дал на Севдалин, който допреди тази сделка му бил работник в кръчмата. Севдалин и синът му Марин заработвали и в друга кръчма в центъра на Нареченски бани, но според местните хора тя не била тяхна. Била дадена под наем на друг бизнесмен и бащата и синът били при него на заплата. Когато обаче взели крайпътната кръчма на Румен Милионера, се сдружили с Венцислав Младенов, който налял парите в ремонта й. След това обаче софиянецът започнал да се съмнява, че Севдалин и Марин са започнали да го крадат и инсталирал в крайпътната кръчма камера. Бащата и синът мислели, че камерата е бутафорна и не й обръщали внимание.След като миналата сряда софиянецът се срещнал в „Механата на Милионера”, както местните знаели крайпътната кръчма, със Севдалин и Марин, настанала кавга за парите между убития и бащата. Кавгата бързо прераснала в ръкопашен бой, в който се включил Марин в защита на баща си. Венцислав бил повален на земята с удари по главата и след като изпаднал в безпомощно състояние, без видими признаци на живот, бащата и синът го хванали за краката и го издърпали в съседно помещение. Уж бутафорната камера заснела всичко до момента, в който Севдалин с Марин дърпали за краката все още живия Венцислав.В съседната стая единият държал жертвата си за краката, докато другия го удрял по главата с твърд предмет. Според съдебно-медицинската експертиза софиянецът е починал от 3 черепно-мозъчни травми, едната от които била по-голяма в тила. Именно тя довела до настъпването на смъртта.След убийството Севдалин и Марин Боюклиеви се опитали да прикрият следите си напълно. Те първо овързали с найлонова торбичка главата на убития, като на шията я завързали с въже. След това завили тялото му в завеса от заведението и пак го овързали с въже. После опаковали мъртвеца пак в найлон, който отново завързали здраво с въже. Натъпкали го в голям бидон, като само ръцете на мъртвеца почти не се събирали. Затворили бидона с метален капак от шахта за тежест и отново всичко овързали с въже. Превозили бидона с убития от тях софийски бизнесмен с автомобил по пътя над село Косово и го захвърлили в река Чепеларска. Именно оттам на 26 март т.г. с помощта на водолази трупът бил изваден. Бащата и синът изгорили окървавените си дрехи, а подът в кръчмата чистели с кислол. Други дрехи изпрали, а остатъците от материалите, с които опаковали тялото, изхвърлили.До разплитането на убийството се стигнало, след като роднини на Венцислав Младенов се опитвали от 21 март да се свържат с него многократно, но мобилният му телефон бил изключен. Хората знаели, че това не е присъщо на Венци и се притеснили. Те подали сигнал в столичното 9-то РУП и мъжът бил обявен за общонационално издирване. Роднините имали информация, че Венцислав отишъл в Нареченски бани за среща със Севдалин Боюклиев. След като уведомили полицията за изчезването му, те отишли до кръчмата на Милионера след селото и успели да намерят камерата. Тя била свалена от стената, където преди това Венци я инсталирал и захвърлена в помещение със строителни отпадъци. Роднините я открили, взели и закарали в София, където кодовете й били разчетени от специалист и записът бил свален. След като изгледали видеото, те подали сигнал в полицията, откъдето започнали да разследват евентуално убийство. От видеокадрите ясно се виждало и чувало как Венцислав и Севдалин се сбиват, как се намесвал синът Марин и как после безжизненият човек бива влачен за краката до съседната стая. Бащата и синът не подозирали, че камерата е записвала и не знаели, че голяма част от престъплението им е било документирано с картина и звук.По повдигнатите им работни обвинения за умишлено убийство Севдалин и Марин Боюклиеви ги грози затвор от 10 до 20 години, като предстои обвинението да бъде прецизирано и евентуално променено в по-тежка квалификация. При проведен следствен експеримент в Механата на милионера на 27 март синът Марин е признал пред разследващите как са убили софиянеца и какво са направили, за да скрият следите си и трупа.\n\n\n                    ", "date": "2018.03.28", "title": "Баща и син пребили до смърт софийския бизнесмен"}
{"url": "http://www.monitor.bg/a/view/65612-%D0%9C%D0%B0%D0%BA%D1%80%D0%BE%D0%BD-%D0%B8-%D0%A2%D1%80%D1%8A%D0%BC%D0%BF-%D0%B7%D0%B0%D0%B5%D0%B4%D0%BD%D0%BE-%D1%81%D1%80%D0%B5%D1%89%D1%83-%D0%A0%D1%83%D1%81%D0%B8%D1%8F/", "text": "\n                    Президентите на САЩ и Франция Доналд Тръмп и Еманюел Макрон по време на телефонен разговор са обсъдили „решителния отговор на Запада“ на използването на отровно вещество във Великобритания, което се приписва на Русия. Това съобщиха от пресслужбата на Белия дом. „Двамата лидери са изразили подкрепа за решителната реакция на Запада на осъществената от Русия химическа атака в Солсбъри, Великобритания, включително експулсирането на много сътрудници на руското разузнаване от двете страни на Атлантика“, заявяват от там. Тръмп е „подчертал необходимостта от активизиране на сътрудничеството с Турция относно стратегическите предизвикателства в Сирия“. „Лидерите също така са обсъдили търговията между САЩ и ЕС е следващи стъпки за противопоставяне на нечестните търговски практики на Китай“, обобщават от Белия дом. На 26 март САЩ обявиха, че ще изгонят 60 руски дипломата, от тях 46 от посолството във Вашингтон, двама от генералното консулство в Ню Йорк, още 12 служители на постоянното представителство на Русия към ООН, а също така ще закрият генералното консулство на Русия в Сиатъл. От своя страна Германия, Канада, Полша и Франция ще изгонят по четирима дипломата, Литва, Молдова и Чехия – по трима, Австралия, Албания, Дания, Испания, Италия и Холандия – по двама, Унгария, Ирландия, Латвия, Македония, Норвегия, Румъния, Финландия, Хърватия, Швеция и Естония – по един, а Украйна обяви, че гони цели 13 наведнъж. НАТО съкрати състава на мисията на Русия към организацията от 30 на 20 души. „Днес оттеглих акредитацията на седем служители на руската мисия в НАТО. Също така ще откажа чакащи молби за акредитация на още трима служители“, заяви генералният секретар на алианса Йенс Столтенберг. Според него така НАТО ще изпрати „ясно послание на Русия за това, че ще има последствия на техният неприемлив модел на поведение“. До момента около 20 държави от Европа, Канада, Австралия и САЩ са изгонили руски дипломати, като техният брой наближава 150 души. До тук се стигна, след като британският премиер Тереза Мей се обърна към другите европейски лидери на срещата на високо равнище в Брюксел, за да ги призове да подкрепят оценката на Великобритания, че Русия е виновна. 28-те държави-членки на ЕС излязоха с декларация, че са се съгласили, че е много вероятно Русия да бъде отговорна за отравянето на Сергей Скрипал и дъщеря му Юлия на 4 март и наредиха изтеглянето на посланика на блока в Москва. Русия отхвърля западните обвинения, подчертавайки, че те не се базират на доказателства, а на предположения. Австрия, България и Словакия обявиха, че няма да гонят руски дипломати.\n                    ", "date": "2018.03.28", "title": "Макрон и Тръмп заедно срещу Русия"}
{"url": "http://www.monitor.bg/a/view/6890-%D0%94%D0%B6%D1%83%D0%BB%D0%B8%D0%B0%D0%BD%D0%B0-%D0%93%D0%B0%D0%BD%D0%B8-%D1%81%D0%B8-%D0%BE%D0%BF%D0%B5%D1%80%D0%B8%D1%80%D0%B0-%D0%BD%D0%BE%D1%81%D0%B0-%D0%B2-%D0%93%D0%B5%D1%80%D0%BC%D0%B0%D0%BD%D0%B8%D1%8F/", "text": "\n                    Мис Силикон Джулиана Гани се оперира отново. Красавицата, която се разписа с участие в последния сезон на „Вип Брадър“, отпътува със съпруга си Станимир Ташев за Германия, където бе извършена хирургическата интервенция. След като смени силиконовите си импланти и предложи „старите си гърди“ на жени в нужда, този път Гани коригира носа си. Това не е първият път, в който изкусителката оперира тази част на лицето си.\n\n„Всичко мина успешно, а моят любим мъж е до мен в най-трудните моменти! Затова е семейството - в радост и мъка да бъде заедно!\", написа доволната Джулиана в социалните мрежи след операцията.\n\nПоследните приключения на миската зад граница й донесоха оферти за работа като учителка по музика на Сейшелите. До тях се стигна след семейното им пътешествие с Ташев до екзотичната дестинация, а атмосферата на терен им харесала толкова, че фитнес инструкторът пожелал да се установят там.\n\nДвамата са замразили на този етап плановете си за втора пищна сватба, след като миналата година подписаха в тесен семеен кръг. Станимир и Джулиана вече мечтаят да се сдобият и с два-три наследника.\n                    ", "date": "2018.03.28", "title": "Джулиана Гани си оперира носа в Германия"}
{"url": "http://www.monitor.bg/a/view/825-%D0%92%D1%8A%D0%B2%D0%B5%D0%B6%D0%B4%D0%B0%D1%82-%D0%B2%D0%B0%D0%BA%D1%81%D0%B8%D0%BD%D0%B0-%D1%81%D1%80%D0%B5%D1%89%D1%83-%D0%B2%D0%B0%D1%80%D0%B8%D1%86%D0%B5%D0%BB%D0%B0/", "text": "\n                    \n\nПромени в имунизационния календар на страната обсъждат здравните власти. Въвеждане на ваксина срещу варицела и по-малко имунизации срещу туберколоза и пневмококи са част от идеите. Това обясни главният държавен здравен инспектор Ангел Кунчев пред БНТ.\n\nСпоред него с варицела у нас се заразяват между 5 и 7 хиляди деца годишно. При тях болестта протича сравнително леко, но макар и рядко се наблюдават усложнения. Вирусът може да засегне и възрастни, които не са придобили имунитет - при тях болестта протича тежко и може да доведе до сериозни усложнения.\n\nД-р Кунчев обясни, че 17 държави в Европа са включили ваксината срещу варицела в задължителните имунизации. У нас много родители са се интересували от възможността да предпазят децата си.\n\nВаксината обаче няма регистрация и разрешение за употреба у нас и може да бъде включена най-рано през 2020-та. \n\n\n                    ", "date": "2018.03.28", "title": "Въвеждат ваксина срещу варицела, по-малко имунизации срещу туберколоза"}
{"url": "http://www.monitor.bg/a/view/89246-%D0%A6%D0%B2%D0%B5%D1%82%D0%B8-%D0%9F%D0%B8%D1%80%D0%BE%D0%BD%D0%BA%D0%BE%D0%B2%D0%B0-%D1%80%D0%BE%D0%B4%D0%B8-%D0%BC%D0%BE%D0%BC%D1%87%D0%B5%D0%BD%D1%86%D0%B5/", "text": "\n                    \n\nПървата ни тенис ракета при жените Цветана Пиронкова роди във вторник вечерта момченце в частна АГ клиника в Пловдив, съобщи брат й Енчо. „Всички сме много щастливи”, каза той, като обясни, че знае само, че раждането е било естествено. Най-новият член на фамилията не е кръстен на нито един от бащите, а се казва Александър. Цвети и мъжът й Михаил Мирчев сами са избрали име. Бащата на тенисистката се казва Кирил, а свекърът на Цвети е Румен и явно младите са решили детето им да има друго име.Енчо Пиронков обясни, че все още не знае мерките на новородения си племенник – височина и тегло. „Видях го на снимка. Майка ми го показа, защото Цвети й го беше пратила по телефона. Всички сме много щастливи”, повтори Енчо Пиронков.\n\n\n                    ", "date": "2018.03.28", "title": "Цвети Пиронкова роди момче, кръсти го Александър (ОБНОВЕНА)"}
{"url": "http://www.monitor.bg/a/view/11831-%D0%A2%D0%B0%D0%B9%D1%81%D1%8A%D0%BD%D0%B0-%D0%B8-4-%D0%B1%D0%BE%D0%BA%D1%81%D1%8C%D0%BE%D1%80%D0%BA%D0%B8-%D0%B2-%D1%81%D0%BF%D0%BE%D1%80-%D0%B7%D0%B0-%D0%BC%D0%B5%D0%B4%D0%B0%D0%BB%D0%B8%D1%82%D0%B5-%D0%BD%D0%B0-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%BE%D1%82%D0%BE-%D0%B4%D0%BD%D0%B5%D1%81/", "text": "\n                    \nДаниел Асенов и четири наши боксьорки ще излязат днес в спор за медалите на европейското първенство до 22 г. в Румъния. В двете сесии от 14:00 и от 18:00 часа ще се изиграят ¼-финалните двубои в 7 женски и 5 мъжки категории, победителите от които ще си осигурят най-малкото бронзови отличия от шампионата.\n\nПърва от нашите на ринга ще се качи 3-кратната ни европейска шампионка при девойките Еми-Мари Тодорова, която ще боксира срещу ирландката Шанън Суийни в кат. до 48 кг.\n\nВ кат. до 57 кг за втория си мач в Румъния ще излезе Пламена Иванова, която ще спори за място на полуфиналите с представителката на домакините Кристина Косма.\n\nАслъхан Мехмедова (60 кг) ще има за съперничка французойката Белинда Лимука, а Мелис Йонузова ще спори с Мериам Жабраилова от Азербайджан при 69-килограмовите.\n\nВъв вечерната сесия ще са мачовете при мъжете, като от нашите на ринга ще се качи само Даниел Асенов. В кат. до 52 кг той ще играе с германеца Тарик Ибрахим Омар, а мачът им ще започне около 18:45 ч.\n\nСнощи за ¼-финалите в кат. до 56 кг се класира и по-малкият брат на Тайсъна – Боян Асенов, който се наложи над Жордан Родригес от Франция с 4:1 съдийски гласа – 29:28, 29:28, 30:27, 29:28, 28:29.\n\nНа победа от медалите е и Благой Найденов след категоричната му победа над Джабраил Елеков от Азербайджан с 5:0 гласа в кат. до 81 кг.\n\nТака България ще участва с по четирима мъже и жени на ¼-финалите, които ще се проведат днес и утре. В българския щаб съжаляват много за загубата на Кирил Русинов в кат. до 60 кг, който, според нашите, е заслужавал победата, но съдиите я присъдиха с 3:2 гласа на неговия съперник Зоравор Петросян от Украйна. От първенството отпаднаха още Роберт Чамасанян (69 кг), Александър Георгиев (+91) и Розалия Пайчева (54).\n\n\n \n                    ", "date": "2018.03.28", "title": "Тайсъна и 4 боксьорки в спор за медалите на европейското днес"}
{"url": "http://www.monitor.bg/a/view/67600-%D0%97%D0%B0%D0%BF%D0%BE%D1%87%D0%B2%D0%B0-%D0%B7%D0%B0%D0%BF%D0%B8%D1%81%D0%B2%D0%B0%D0%BD%D0%B5%D1%82%D0%BE-%D0%B7%D0%B0-%D0%94%D0%B0%D0%BD%D0%BE%D0%BD%D0%B8%D0%B0%D0%B4%D0%B0-2018/", "text": "\n                    \n                                        \n                    В края на март започва записването на отборите, желаещи да участват в двайстото издание на „Данониада” – единствения по рода си футболен турнир за деца от 10 до 12-годишна възраст, организиран от “Данон - Сердика” АД и Министерството на образованието и науката, съвместно с Фондация “Димитър Бербатов”.\n\nОтборите от цялата страна могат да се запишат онлайн на www.danoniada.bg. Право на участие имат всички отбори, съставени от деца на възраст до 12 години. Срокът за приемане на заявки за всяка от четирите зони е един ден преди мачовете в съответната зона. През 2018 г. домакини на турнира ще бъдат Плевен (21 април), Пловдив (28 април), Варна (12 май) и София (20 май). Финалът, с участието на 8-те отбора зонални победители, ще бъде в София не по-късно от 1 юни 2018 г., като участниците ще бъдат уведомени допълнително за датата и мястото на провеждане.\n\nВъв връзка с честванията на 100 години от основаването на “Данон”, финалите на Международна купа “Данон” ще се проведат през 2019 г. в Испания. По едно и също време ще бъдат организирани два паралелни турнира - с отборите-победители от 2018 и от 2019 г.\n\nОт самото си съществуване – вече десета година, партньор на „Данониада” е Фондация „Димитър Бербатов”, а футболистът е национален посланик на турнира.\n\n„Данониада“ е утвърден турнир и идеята да се говори за здравословното хранене в рамките на спортен форум според мен е добра. Вярвам, че треньори и родители говорят с децата и за феърплей, и за отговорност към собствените действия, заяви самият Бербатов. - Да обвиняваме за всичко съдиите или да се обижда другия отбор не е нещо, което трябва да слушаме по време на детски мачове. Съжалявам, че няма да има световна купа тази година, надявам се това да не попречи на желанието на малките футболисти да се запишат за участие в турнира и догодина в Испания да покажат на какво са способни. За да станеш добър в тази игра, освен да работиш на тренировки, трябва да участваш и в състезания”, сподели футболната ни суперзвезда.\n                    \n                    \n                                    ", "date": "2018.03.28", "title": "Започва записването за „Данониада“ 2018"}
{"url": "http://www.monitor.bg/a/view/8023-%D0%9B%D0%B0%D1%86%D0%B8%D0%BE-%D0%B6%D0%B5%D1%80%D1%82%D0%B2%D0%B0-%D0%B2-%D0%BD%D0%BE%D0%B2%D0%B0-%D0%9A%D0%B0%D0%B7%D0%B0%D0%BD%D1%81%D0%BA%D0%B0-%D0%B0%D1%84%D0%B5%D1%80%D0%B0/", "text": "\n                    \nНова атака по модела на Казанската афера облагодетелства измамници. След като през 2009 година българският „Левски“ стана жертва на фалшив факс от „Рубин“ (Казан) и изпрати основните си играчи Живко Миланов, Дарко Тасевски, Юсеф Рабех и Зе Соарес под претекст за преотстъпване в навечерието на дербито с ЦСКА, сега от хакерска атака пострада и близкия до „сините“ „Лацио“. Римските „орли“ са били ужилени с два милиона евро, след като са получили e-mail, който съдържал емблемата на „Фейенорд“ и претендирал да е написан от холандския клуб.\n\nСпоред вестник „Ил Темпо“ в документа се посочвала сметка за превеждането на последния транш от трансферната сума на защитника Стефан де Врай. Италианското издание твърди още, че от „Лацио“ са превели милионите на посочената в писмото банкова сметка, а в последствие се оказало, че парите въобще не са пристигнали при холандците. След като било проведено разследване по случая е установено, че сумата е била пренасочена към хакери, които са подправили номера на банковата сметка в информацията до „орлите“. Всичко останало във въпросната кореспонденция отговаряло на действителните детайли по комуникацията между двата клуба.\n\n\n \n                    ", "date": "2018.03.28", "title": "„Лацио“ жертва в  нова Казанска афера"}
{"url": "http://www.monitor.bg/a/view/84098-18%D0%B3%D0%BE%D0%B4%D0%B8%D1%88%D0%B5%D0%BD-%D1%81%D0%BF%D0%B5%D1%87%D0%B5%D0%BB%D0%B8-%D1%81%D1%80%D0%B5%D0%B1%D1%80%D0%BE-%D0%B7%D0%B0-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%B2-%D0%BC%D0%BD%D0%BE%D0%B3%D0%BE%D0%B1%D0%BE%D1%8F/", "text": "\n                    Стилян Гроздев спечели сребърен медал в многобоя на европейското първенство по вдигане на тежести в Букурещ. 18-годишният ни национал събра 293 кг в крайното класиране и завърши на второ място в кат. до 62 кг при мъжете. В тази категория България взе още 2 отличия в отделните упражнения. В изхвърлянето Гроздев грябна златото с три перфектни опита и финалните 135 кг. Владимир Урумов пък не успя на 125, но после записа 127 и 130, с което заслужи бронза. В изтласкването Гроздев водеше до последните опити със 158 кг, но не успя да отговори на мощната атака от 165 кг на Шота Мишевелидзе (Груз), който спечели титлата с двубой 299 кг. Трети стана Йонут Илие (Рум) с 283 кг, изпреварил с 1 кг Владимир Урумов.\n\nСтилян Гроздев е една от младите надежди на български щанги. Той е роден в Русе и е откритие на местната школа с треньори Радослав и Кристина Атанасови. Стилян е европейски шампион за юноши от Полша при 17-годишните и златен медалист от Израел при 20-годишните. Миналата година взе бронз в изтласкването от европейското за мъже в Сплит, а преди три години беше трети при 20-годишните в Клайпеда (Лит). Тренира във Варна при треньора Живко Томов.\n\nОт другите ни щангисти на европейското в Румъния Даниела Пандова спечели бронз при най-леките жени - до 48 кг с двубой от 165 кг. Преди нея Мая Иванова стана 7-а в кат. до 53 кг с резултат 168 кг, където полякинята Йоана Лоховска дублира титлата си със 196 кг.\n                    ", "date": "2018.03.28", "title": "18-годишен спечели сребро за България в многобоя"}
{"url": "http://www.monitor.bg/a/view/45800-%D0%98%D0%B1%D1%80%D0%B0%D1%85%D0%B8%D0%BC%D0%BE%D0%B2%D0%B8%D1%87-%D1%81%D0%BD%D0%B8%D0%BC%D0%B0-%D1%80%D0%B5%D0%BA%D0%BB%D0%B0%D0%BC%D0%B0-%D0%BD%D0%B0-%D0%B1%D1%83%D0%BA%D0%BC%D0%B5%D0%B9%D0%BA%D1%8A%D1%80/", "text": "\n                    Шведската мегазвезда Златан Ибрахимович се върна в Манчестър броени седмици, след като прекрати с незабавно действие договора си с Червените дяволи. Причината сега, обаче, не е футболът, а ново начинание, което ще му донесе немалко приходи.\n\nСтава дума за това, че шведът ще се снима в реклама на местния букмейкър Bethard, която е може би най-ексцентричната в неговата кариера, пише в. „Сън“. Става дума за диалога, който води с другия герой от видеото, изигран от актьора Драгомир Бършич, на босненски език. Бившият нападател на „Манчестър Юнайтед“, който вече е играч на американския \"ЛА Галакси\", е с корени от бившата югославска реплика. Участието му не е случайно, тъй като наскоро той подписа договор за партньорство с букмейкъра, като изтъкна патриотични причини.\n\n“И преди са ме търсили от компании за залагания, но съм отклонявал подобни покани. Сега бях привлечен от шведските корени на компанията”, коментира Златан, който междувременно стана и съсобственик на Bethard.\n                    ", "date": "2018.03.28", "title": "Ибрахимович снима реклама на букмейкър"}
{"url": "http://www.monitor.bg/a/view/36261-%D0%9A%D0%B0%D1%80%D0%B0%D1%82-%D0%BF%D0%B0%D1%80%D0%B0%D0%BE%D0%BB%D0%B8%D0%BC%D0%BF%D0%B8%D0%B9%D0%BA%D0%B0-%D0%B4%D0%B0-%D0%B4%D0%BE%D0%BA%D0%B0%D0%B7%D0%B2%D0%B0-%D0%BD%D0%B5%D0%B4%D1%8A%D0%B3/", "text": "\n                    На изключителна наглост от страна на служителите на авиокомпания „Изи Джет“ е била подложена лекоатлетката параолимпийка София Уорнър тези дни. Медалистката от няколко световни първенства, която сега е на 43 години, е била настоятелно принудена да докаже заболяването си на летището в Милано преди да отлети за Англия.\n\n„Страдам от множествена склероза, обяснява атлетката. А на летището един от служителите на авиокомпанията грубо ме попита, защо искам асистент до самолета и че трябва да му докажа, че наистина съм болна. Облях се в сълзи. Потресена съм.“\n\nСлед като съобщила за случката в „Туитър“, София веднага получила нужната помощ. „Защо трябваше да ме унижават така, пита отново тя. – Заради случилото се полетът закъсня и всички пътници ме гледаха, сякаш аз съм виновна за това. Плаках по целия път до дома…“\n                    ", "date": "2018.03.28", "title": "Карат параолимпийка да доказва недъг"}
{"url": "http://www.monitor.bg/a/view/17515-%D0%92-%D0%A0%D0%B0%D0%B7%D0%B3%D1%80%D0%B0%D0%B4-%D1%81%D0%B5-%D0%B3%D0%BE%D1%82%D0%BE%D0%B2%D1%8F%D1%82-%D0%B7%D0%B0-%D0%BB%D1%83%D0%B4%D0%B0-%D0%BD%D0%B0%D0%B4%D0%BF%D1%80%D0%B5%D0%B2%D0%B0%D1%80%D0%B0-%D1%81-%D0%A6%D0%A1%D0%9A%D0%90%D0%A1%D0%BE%D1%84%D0%B8%D1%8F/", "text": "„Червените“ все по-близо до трансфер на Каранга\n                    С наближаването на плейофната фаза в Първа лига и подновяващата се битка в първенството този уикенд все по-ясно се очертаха и основните съперници за призовите места. Шампионите от „Лудогорец“ водят в класирането пред втория ЦСКА-София с 3 точки, но в Разград имат едно на ум за оставащите мачове до края. Според вратаря на „орлите“ Ренан дос Сантос пред него и съотборниците му предстои сериозна битка за титлата.\n\n„Започва плейофната фаза в първенството и ние навлизаме в нея с голяма увереност. Знаем каква година имахме до момента, знаем потенциала си и сме уверени в качествата си. Тази година преследвачът ни направи сериозни инвестиции и хвърли луди пари да ни догони, което си личи на терена. Така че ще имаме огромна нужда от пълната си концентрация във всеки мач, за да останем пред тях. Нямаме право да се отпускаме\", заяви стражът на шампионите пред бразилското издание „Lance”. По думите му преднината на тима му е твърде малка, за да разчитат разградчани само на нея. „Ще продължим да играем по най-добрия начин и ако го правим, всичко ще приключи благополучно за нас\", допълни Ренан. \n\nВ лагера на ЦСКА-София пък вече са във все по-напреднали разговори с чуждестранен клуб за трансфера на Фернандо Каранга. По информация на БЛИЦ става дума за тим от Англия, който наблюдава головата машина още от есента на миналата година, а на „Армията“ вече е пристигнала и конкретна оферта. От ЦСКА-София не искат на този етап да разкриват кой е отборът, но е ясно, че до раздяла между Каранга и „червените“ ще се стигне, тъй като играчът има подписано споразумение да бъде продаден през лятото. Ръководството на клуба разчита на сериозни постъпления от трансфера на бразилската си звезда, с които да инвестира в привличането на нови класни играчи за атаката на европейските клубни турнири.\n                    ", "date": "2018.03.28", "title": "В Разград се готовят за луда  надпревара с ЦСКА-София"}
{"url": "http://www.monitor.bg/a/view/20178-%D0%9A%D0%B0%D0%BC%D0%B5%D0%BD-%D0%97%D0%BB%D0%B0%D1%82%D0%BA%D0%BE%D0%B2-%D1%81%D0%BF%D0%B5%D1%87%D0%B5%D0%BB%D0%B8-%D1%81%D0%BB%D0%B0%D0%BB%D0%BE%D0%BC%D0%B0-%D0%B7%D0%B0-%D0%BA%D1%83%D0%BF%D0%B0-%D0%9F%D0%B8%D1%80%D0%B8%D0%BD/", "text": "Киркова бие при жените\n                    \nНационалът Камен Златков спечели слалома от програмата на купа \"Пирин\" и от календара на ФИС. Участие в старта взеха 51 състезатели от 14 държави.\n\nНа писта \"Томба\" в Банско Златков спечели с общо време от двата манша от 1:46,10 мин. Втори на 0,71 сек. завърши Жан Гроселж (Слвн), а трети на 1,06 сек. е Елиас Колега (Хърв).\n\nДругият ни олимпиец Алберт Попов, който предния ден бе първи в гигантския слалом за купа \"Пирин\", зае четвърто място.\n\nУспехът за Златков е негов трети през сезона в слаломи от календара на ФИС, а спечелените 10,23 наказателни точки са втори по сила в кариерата му.\n\nПри жените първа е Мария Киркова с време 1:50,58 мин. След нея се наредиха Петра Велякович (Сър) на 1,33 сек. и София Рали (Гър) на 1:59 сек. Участваха 15 състезателки от 5 страни.\n\nУтре в Банско отново на писта \"Томба\" ще се проведе и слалома, валиден за държавното първенство за мъже и жени.\n\n\n \n                    ", "date": "2018.03.28", "title": "Камен Златков спечели слалома за купа \"Пирин\""}
{"url": "http://www.monitor.bg/a/view/5203-%D0%98%D1%81%D0%BF%D0%B0%D0%BD%D0%B8%D1%8F-%D1%83%D0%BD%D0%B8%D0%B6%D0%B8-%D0%90%D1%80%D0%B6%D0%B5%D0%BD%D1%82%D0%B8%D0%BD%D0%B0-%D1%81-61-%D0%9C%D0%B5%D1%81%D0%B8-%D0%B8%D0%B7%D0%B1%D1%8F%D0%B3%D0%B0-%D0%BF%D1%80%D0%B5%D0%B4%D0%B8-%D0%BA%D1%80%D0%B0%D1%8F-%D0%BD%D0%B0-%D0%BC%D0%B0%D1%87%D0%B0/", "text": "Фаворити сме за световното, надъхват се иберийците\n                    \nИспания записа гръмка победа с 6:1 над Аржентина в най-интересната приятелска среща преди Мондиал 2018.\n\nВъпреки че и двата отбора са сред фаворитите на букмейкърите за спечелване на световната титла, на стадион „Уанда Метрополитано“ в Мадрид интрига на практика липсваше. За домакините с хеттрик се отличи Иско, а по едно попадение за разгрома добавиха Диего Коща, Тиаго Алкантара и Яго Аспас. Почетният гол за Аржентина бе дело на Отаменди, а в центъра на вниманието бе Лео Меси. Суперзвездата не игра заради лека травма, като изгледа мача от ложата. Нервите му обаче не издържаха заради слабата игра на съотборниците и нападателят напусна мястото си 15 минути преди края на мача. Според треньора Хорхе Сампаоли Меси се е опитал да повдигне духа на тима с визита в съблекалнята на почивката между двете полувремена, но неуспешно.\n\nИначе именно треньорът на Аржентина бе посочен като основен виновник за срамната загуба. Медии и фенове за пореден път поставиха въпроса защо повиквателни за националния отбор не получават звездите на „Ювентус“ и „Интер“ Пауло Дибала и Мауро Икарди. Самият Сампаоли заяви, че Меси и Икарди били еднотипни футболисти и нямало как да използва и двамата, а Дибала пък не се вписвал в тактическата схема на игра. „Зашлевиха ни шамар, но не трябва да се правят трагедии. Няма как емоциите от загуба в приятелски мач да бъдат водещи при избора на играчи за националния отбор“, обясни Сампаоли, който донякъде оправда поражението с липсата на звездното трио Меси, Агуеро и Ди Мария.\n\nВ лагера на Испания пък еуфорията обзе играчите, които демонстрираха сериозно самочувствие. Авторът на първия гол в мача Диего Коща дори заяви, че Ла Фурия е основен фаворит за спечелване на световното първенство. „Този резултат не ме заблуждава, защото Аржентина бе без Меси, но въпреки това ние изиграхме впечатляващ мач. В отбора има настроение и великолепни играчи и определено може да се каже, че сме фаворит номер 1 за световен шампион“, заяви нападателят на „Атлетико“ (Мадрид).\n\n\n \n                    ", "date": "2018.03.28", "title": "Испания унижи Аржентина с 6:1, Меси избяга преди края на мача"}
{"url": "http://www.monitor.bg/a/view/74269-31-%D0%B8-%D1%80%D0%B0%D1%81%D0%B8%D0%B7%D1%8A%D0%BC-%D0%BD%D0%B0-%D0%A4%D1%80%D0%B0%D0%BD%D1%86%D0%B8%D1%8F-%D0%A0%D1%83%D1%81%D0%B8%D1%8F/", "text": "\n                    \nФранция победи с 3:1 Русия в поредната контрола преди старта на световното първенство. На стадиона в „Санкт Петербург“ гостите спечелиха с 3:1 след два гола на Мбапе и един на Пол Погба, а за „Сборная“ се разписа Смолов. Успехът на „петлите“ обаче бе помрачен от расистки скандал, след като Погба и Дембеле се оплакаха от маймунски скандирания на руските фенове. От Френската футболна федерация веднага пуснаха оплакване във ФИФА, а инцидентът за пореден път отвори въпроса за поведението на руските ултраси по време на предстоящото световно първенство и опасността от хулигански изцепки и дискриминация.\n\nВ други по-интересни контроли от вечерта Хърватия би с 1:0 Мексико в Арлингтън (САЩ), въпреки че бе без големите си звезди Лука Модрич, Иван Перишич и Марио Манджукич, а победното попадение бе дело на Ракитич от дузпа. Също с 1:0 като гост Гърция спечели срещу Египет, Белгия лепна 4:0 на Саудитска Арабия, Полша надви с 3:2 Южна Корея, а Сърбия би с 2:0 при визитата си на Нигерия.\n\n\n \n                    ", "date": "2018.03.28", "title": "3:1 и расизъм на Франция - Русия"}
{"url": "http://www.monitor.bg/a/view/62769-%D0%92%D0%B8%D0%B4%D0%B5%D0%BE%D0%BF%D0%BE%D0%B2%D1%82%D0%BE%D1%80%D0%B5%D0%BD%D0%B8%D0%B5-%D1%81%D0%BF%D0%B0%D1%81%D0%B8-%D0%98%D1%82%D0%B0%D0%BB%D0%B8%D1%8F-%D1%81%D1%80%D0%B5%D1%89%D1%83-%D0%90%D0%BD%D0%B3%D0%BB%D0%B8%D1%8F/", "text": "\n                    \nСистемата за видеоповторения ВАР спаси Италия от загуба срещу Англия за крайното 1:1. Интересното обаче бе, че и двата гола в двубоя бяха доста спорни. Първо британците поведоха в резултата след попадение на Джейми Варди в 26-ата минута след скоростно изпълнен фаул. Лоренцо Инсиние пък изравни от дузпа 3 минути преди края на мача. Първоначално съдията Дениз Айтекин не отсъди наказателен удар за нарушение срещу Киеза. След това обаче изгледа няколко пъти ситуацията на запис и промени решението си, като Инсиние не сбърка от бялата точка. Както е ясно, системата ВАР ще бъде използвана от съдиите и на предстоящото световно първенство.\n\nВ лагера на Италия, която ще пропусне мондиала, пък основен въпрос продължава да бъде името на новия селекционер. Заместник-комисарят на местната футболна федерация Алесандро Костакурта определи 20 май (неделя) като крайна дата, до която скуадрата трябва да има своя нов наставник. Сред спряганите имена за треньорския пост са Карло Анчелоти, Роберто Манчини, Антонио Конте и Клаудио Раниери, но не е изключен и вариантът временният селекционер Луиджи Ди Биаджо да продължи работата си начело на \"адзурите\".\n\n\n \n                    ", "date": "2018.03.28", "title": "Видеоповторение спаси Италия срещу Англия"}
{"url": "http://www.monitor.bg/a/view/6294-%D0%91%D1%80%D0%B0%D0%B7%D0%B8%D0%BB%D0%B8%D1%8F-%D1%81%D0%B8-%D0%BE%D1%82%D0%BC%D1%8A%D1%81%D1%82%D0%B8-%D0%BD%D0%B0-%D0%93%D0%B5%D1%80%D0%BC%D0%B0%D0%BD%D0%B8%D1%8F/", "text": "Бундестимът с първа загуба от 22 мача\n                    \nСупермачът между Бразилия и Германия не предложи чаканото от футболните фенове зрелище, но въпреки това се превърна в един от гвоздеите в програмата на приятелските мачове преди Мондиал 2018. „Селесао“ успя донякъде да си отмъсти за загубата с 1:7 на предишното световно първенство и спечели двубоя с 1:0. Единственото попадение на стадиона в Берлин бе дело на нападателя на „Манчестър Сити“ Габриел Жезус, който се разписа в 37-ата минута.\n\nТака Бундестимът загуби за първи път от 22 мача насам. В последните си срещи играчите на Йоаким Льов имаха 16 победи и 6 равенства.\n\nБразилия жадуваше реванш и селекционерът Тите заложи на всичките си налични звезди. Единственият отсъстващ бе Неймар, който лекува травма, но трябва да е на линия за старта на световното. Льов пък предпочете да експериментира и извън състава бяха Томас Мюлер, Месут Йозил и Емре Джан, а Матс Хумелс и Сами Кедира останаха резерви. Интересното е, че Бразилия и актуалният световен шампион Германия са фаворити на букмейкърите за спечелване на трофея от предстоящия мондиал. Ставката и за двата гранда е 4, а след тях са Испания, Аржентина, Англия, Италия, еврошампионът Португалия, Белгия и др.\n\n\n \n                    ", "date": "2018.03.28", "title": "Бразилия си отмъсти на Германия"}
{"url": "http://www.monitor.bg/a/view/43964-%D0%9B%D0%B5%D0%B2%D1%81%D0%BA%D0%B8-%D1%81%D1%82%D0%BE%D0%BF%D0%BB%D1%8F-%D0%BE%D1%82%D0%BD%D0%BE%D1%88%D0%B5%D0%BD%D0%B8%D1%8F%D1%82%D0%B0-%D1%81-%D0%91%D0%BE%D1%82%D0%B5%D0%B2-%D0%B7%D0%B0%D1%80%D0%B0%D0%B4%D0%B8-%D0%93%D1%83%D0%BD%D0%B4%D0%B8/", "text": "\n                    \nРъководството на „Левски“ ще изпрати специални покани към ветерани на „Ботев“ по случай честванията на 75-годишнината от рождението на Георги Аспарухов. „Сините“ искат да отбележат юбилея с дейното участие на „канарчетата“, възползвайки се от благоприятното стечение на обстоятелствата двата тима да играят помежду си на 4 май, когато е рождената дата на легендата. От „Герена“ смятат да влязат във връзка и с колегите си от Пловдив, за да ги запознаят с това, което ще протече като събития на стадион „Георги Аспарухов“ в деня на двубоя.\n\nНамеренията на „сините“ са гостите да се включат в честванията при желание от тяхна страна, тъй като част от кариерата на Гунди преминава именно в „Ботев“, а по-старите привърженици на футбола под тепетата пазят отлични спомени от легендарния нападател. „Сините“ шефове дори са амбицирани да затоплят отношенията между двете враждуващи агитки, които да забравят за различията си и да си подадат ръка в името на юбилея на легендарната деветка. На „Герена“ планират събития през цялата година, свързани с Георги Аспарухов, сред които детски турнири, излизане на серия от специални артикули и книга, посветена на нападателя.\n\n\n \n                    ", "date": "2018.03.28", "title": "„Левски“ стопля отношенията с „Ботев“ заради Гунди"}
{"url": "http://www.monitor.bg/a/view/78678-%D0%A1%D0%B5%D1%81%D1%82%D1%80%D0%B8-%D0%90%D0%B2%D0%B5%D1%80%D0%B8%D0%BD%D0%B8-%D0%BE%D1%82%D0%BA%D0%B0%D0%B7%D0%B0%D1%85%D0%B0-%D0%A1%D0%B2%D0%B5%D1%82%D0%BE%D0%B2%D0%BD%D0%B0%D1%82%D0%B0-%D0%BA%D1%83%D0%BF%D0%B0-%D0%B2-%D0%A1%D0%BE%D1%84%D0%B8%D1%8F/", "text": "\n                    \nСестрите Дина и Арина Аверини ще пропуснат световната купа по художествена гимнастика в София, която ще се проведе от 30 март до 1 април в „Арена Армеец“. На тяхно място в руския отбор попадат Екатерина Селзньова и опитната Александра Солдатова, която спечели сребърен медал от последния шампионат на страната си. Промяната беше направена в следобедните часове в сряда с факс до българската федерация.\n\nНадпреварата в София ще пропусне и друга от звездите на световната гимнастика - Катерина Халхина от Беларус. На нейно място в състава влизат Анастасия Салос и Арина Сушчинская, които се състезаваха на международния турнир „София Къп“. Салос спечели сребърното отличие в многобоя, а Сушчинская завърши на 4-то място.\n\nКакто е ясно, и нашата най-добра грация Невяна Владинова пропуска надпреварата, тъй като още се възстановява от контузия. България ще бъде представена от Катрин Тасева и Боряна Калейн, които преди дни спечелиха 4 бронзови медала от турнира в Тие (Фр).\n\n\n \n                    ", "date": "2018.03.28", "title": "Сестри Аверини отказаха Световната купа в София"}
{"url": "http://www.monitor.bg/a/view/33151-%D0%97%D0%B0%D1%85%D0%B0%D1%80%D0%B8-%D0%91%D0%B0%D1%85%D0%B0%D1%80%D0%BE%D0%B2-%D1%82%D1%80%D0%B8%D1%83%D0%BC%D1%84%D0%B8%D1%80%D0%B0-%D0%BD%D0%B0-%D0%BD%D0%B0%D0%B3%D1%80%D0%B0%D0%B4%D0%B8%D1%82%D0%B5-%D0%98%D0%BA%D0%B0%D1%80/", "text": "Захари и Явор грабнаха статуетките за водеща и поддържаща роля\n                    \n\nБратя Бахарови бяха сред най-щастливите на церемонията по раздаването на наградите „Икар 2018“ в Народния театър миналата вечер. Захари бе удостоен с отличието за водеща мъжка роля за изпълнението си в моноспектакъла „Чамкория“ на Театър 199, а по-малкият Явор – за поддържаща роля за шеметното си комедийно превъплъщение като Микеле в постановката на Теди Москов „Редки тъпанари“ по Марио Моничели, продукция на Русенския театър. При качването си на сцената Бахаров-старши, който надви в категорията Мариус с „Черното пиле“ и Иван Юруков от „Лисичета“, се сети за „смешките“, които винаги се получават с микрофоните на всевъзможни награди заради високия му ръст. Той благодари на Милен Русков за прекрасния текст, на режисьора Явор Гърдев, защото е успял да се претопи в материала, и на „цялото си така наречено семейство“, както казва премираният му герой бае Славе. Захари спомена половинката си Диана Алексиева и децата си Максим и Кая, която същия ден е навършила 5. Благодари и на майка си за „цялостно творчество“, визирайки наградата, която Явор получи по-рано според сценария на тържеството. Бахаров-младши тогава освежи вялата атмосфера на вечерта с духовити заигравки на благодарност към всички театри, в които играе като артист на свободна практика и особено към Народния, на чиято сцена никога не бил стъпвал. Не забрави сред подкрепящите го да нареди и приятелката си Рая (Пеева), която му стискаше палци в публиката.Отличието за водеща женска роля отиде при Радина Кърджилова за нейната прекършена от любов героиня в „Танцът Делхи“ под режисурата на Галин Стоев. Така актрисата беляза с летящ старт първия си сезон в Народния театър, изпреварвайки Теодора Духовникова, която играе като змей своята Регина от „Лисичета“ при Бина Харалампиева, и партньорката си от „Танцът...“ Радена Вълканова. Изящната брюнетка благодари на човека до нея – Деян Донков, и на прекрасния им син Христо, който ги е избрал. В този миг  като „открадна шоуто“, за радост на зрителите. Той благодари на „това прекрасно същество“ - трогнатата Радина, дарила го с „другото прекрасно същество“. След церемонията красивата двойка бе сред онези, с които колеги и фенове най-активно напираха да се снимат.Отличието за поддържаща женска роля се падна на пленителната София Бобчева за работата й в „Чаровно лято“ при проф. Красимир Спасов и „Танцът Делхи“ в Народния. Русата фурия, която само преди ден имаше премиера в спектакъла на Сатирата „Терапия“, отбеляза колко важна за нея е била срещата с Галин Стоев. Той пък бе удостоен с приза за режисура, с което неговият спектакъл по Иван Вириапаев стана властелин на вечерта с цели 4 статуетки от Съюза на артистите: освен изредените, още и за сценографията на Никола Тороманов, който бе награден и за „Пияните“ в МГТ „Зад канала“. В изказването си Галин Стоев, пристигнал специално от Франция, където е директор на Националния театър в Тулуза, подчерта, че смисълът на културата е да излезеш от собствените си мисловни конструкции в своята глава, да откриеш гледната точка на опонента си и да изпиташ емпатия. Именитият режисьор пожела културата да възвърне истинската си мисия и със свободна воля да избере  „Имаме огромна нужда от търпимост“, каза именитият режисьор.За най-добър спектакъл на годината обаче бе обявен не този с най-много отличия, а друг, не по-малко стойностен - „Пияните“, също по Вирипаев, в МГТ „Зад канала“. Директорът на трупата Бина Харалампиева призова на сцената неговия режисьор Явор Гърдев и с помощта на публиката изреди 14-те имена от прекрасния актьорски ансамбъл на постановката: Владо Пенев, Светлана Янчева, Пенко Господинов, Иван Бърнев, Весела Бабинова, Геро и останалите... Гърдев призна, че за него е било удоволствие да работи с такава „спектаклообразуваща“ трупа, както и с изключителния солист Захари Бахаров – за баланс.„Икар“ за дебют получиха актьорите Шахин Шехзен, Антоан Петров, Денис Хаят и Павел Емилов за персонажите си в „Ревизорът“ по Гогол на Нина Димитрова, продукция на Сатиричния театър и НАТФИЗ.Ето и някои от останалите отличия. „Франкенщайн“ на театър „София“ и режисьора Стайко Мурджев – спектакъл, достоен за номинации и награди както в актьорските категории, така и за постановка, бе премиран само за майсторско техническо осъществяване. Нашумелият мюзикъл „Авеню Q“ на Столичен куклен театър, осъществен от Уест Хайлър (САЩ) и Петър Кауков, получи признание за постижения в кукленото изкуство. Ива Свещарова и Вили Прагер триумфираха в сферата на съвременния танц и пърформанс със своя „Шеймбокс“ („Кутия на срама“) в ДНК. Асен Аврамов бе обявен за автор на най-добра театрална музика – за „Бесове“ по Достоевски в „Сфумато“.Министърът на културата Боил Банов отчете и театрите с най-успешен сезон. Този път с най-добър мениджмънт се оказаха столичният Театър 199 и Държавен куклен театър – Сливен.Водещи на церемонията бяха Валентин Ганев и бляскавата млада актриса от театър „Възраждане“ Виттория Николова. В началото те се пошегуваха, че след бунта на жените в Холивуд репликите за него и нея са написани еднакво дълги. Продължението обаче не изглеждаше по холивудски, а находчиви реплики и изобщо реплики почти липсваха... Любимецът на поколения зрители Иван Иванов взе почетния „Икар“ за чест и достойнство, заливан от вълни на обич от залата. Публиката в препълнения салон на Народния не спря да аплодира още докато вървеше видеото с прелет през най-известните филмови роли на актьора. Всички станаха на крака, когато той се появи на сцената и сред бурните овации започна да я обикаля от ляво на дясно и обратно, поздравявайки с поклони и въздушни целувки колегите си. Отслабнал, с лепенка на врата заради скорошна операция, той обясни, че трудно артикулира, затова ще говори малко. Призна, че е трогнат. А то си и личеше. „Как да ви кажа, че ви обичам?! Обичайте ме!“, промълви големият актьор с над 40 филма зад гърба и по-малко превъплъщения в театъра. През цялото време поглед от него не отделяше съпругата му – актрисата Петя Силянова.Председателят на САБ Христо Мутафчиев излезе да поздрави лауреата и честити на присъстващите Международния ден на театъра. Той припомни думите на предшественика си на поста, отишлия си миналата година Стефан Илиев: „Бъдете бодри, лошото е пред нас“. „Знаете, че аз няма да кажа това. Бъдете бодри – животът е пред вас! Бъдете вдъхновени – театърът ви чака!“, каза Мутафчиев.\n\n\n\n\n \n\n\n \n                    ", "date": "2018.03.28", "title": "Два икара за Бахарови (ОБНОВЕНА)"}
{"url": "http://www.monitor.bg/a/view/24909-%D0%A4%D0%B8%D0%BB%D0%BC-%D0%B7%D0%B0-%D1%82%D0%B5%D1%81%D0%BD%D0%BE%D0%BB%D0%B8%D0%BD%D0%B5%D0%B9%D0%BA%D0%B0%D1%82%D0%B0-%D1%89%D0%B5-%D1%81%D0%B5-%D1%81%D1%8A%D1%81%D1%82%D0%B5%D0%B7%D0%B0%D0%B2%D0%B0-%D0%BD%D0%B0-%D0%9C%D0%B5%D0%B6%D0%B4%D1%83%D0%BD%D0%B0%D1%80%D0%BE%D0%B4%D0%B5%D0%BD-%D1%84%D0%B8%D0%BB%D0%BC%D0%BE%D0%B2-%D1%84%D0%B5%D1%81%D1%82%D0%B8%D0%B2%D0%B0%D0%BB/", "text": "\n                    Филм за теснолинейката Септември-Добринище и нейната 100-годишна история, който е направен от частната телевизия „Деймос“ в Ракитово, ще се състезава на Международния филмов фестивал „ На източния бряг на Европа“. Той ще се проведе от 19 до 21 април в старопрестолния град, когато там ще се организира и туристическата борса. Това съобщи продуцентът на телевизията Георги Захариев и уточни, че в този фестивал участват посолства на различни държави с много силни рекламни продукции. Лентата е с продължителност 22 минути и е със заглавие“ Нашето влакче“. В нея са заснети кадри от музея на теснолинейката на железопътната гара Цепина, демонстрации с парния локомотив и екскурзията на немски туристи отпреди месец, както и юбилейните пътувания на влакчето, като най-атрактивно е последното от Националния ни празник Трети март, когато вагоните на дековилката едва побраха желаещите да пътуват през живописните кътчета на Родопите, Рила и Пирин.\n                    ", "date": "2018.03.28", "title": "Филм за теснолинейката ще се състезава на Международен филмов фестивал"}
{"url": "http://www.monitor.bg/a/view/31897-%D0%9B%D0%B0%D1%80%D0%B0-%D0%9A%D1%80%D0%BE%D1%84%D1%82-%D1%81%D1%8A%D0%B1%D1%80%D0%B0-508-%D1%85%D0%B8%D0%BB%D1%8F%D0%B4%D0%B8-%D0%BB%D0%B5%D0%B2%D0%B0-%D0%BE%D1%82-%D0%91%D0%93-%D0%B1%D0%BE%D0%BA%D1%81%D0%BE%D1%84%D0%B8%D1%81%D0%B0/", "text": "\n                    Екшънът \"Tomb Raider: Първа мисия\" е най-гледаният филм у нас за втора поредна седмица, сочат обобщените данни от киносалоните. Лентата, която върна на големия екран на една от най-обичаните героини – Лара Крофт (този път изиграна от Алисия Викандер), е гледан от над 46 хиляди зрители. Печалбите на заглавието от продажбата на билети в българските салони пък са в размер на 507 899 лв.\n\nСреброто в класацията отива при премиерния филм от миналата седмица „Огненият пръстен: Революция“. Той събра 10 788 любители на седмото изкуство пред екраните и малко над 124 хиляди лева от продажба на билети.\n\nТретото място е за българската лента „Привличане“ с участието на Яна Маринова и Александър Сано. Заглавието, което актрисата от „Стъклен дом“ и „Връзки“ отгледа от зародиш като сценарист и продуцент, е гледан от 92 440 зрители, като в архива си вече има приходи в размер на 774 080 лв.\n\nТоп 10 в класацията се допълва още от „Гномчета вкъщи“, „Червената лястовица“, „Непознатите 2: Жестоки игри“, „Лично правосъдие“, „Черната пантера“, „Гринго“ и „Бикът Фердинанд“.\n\n \n                    ", "date": "2018.03.28", "title": "Лара Крофт събра 508 хиляди лева от БГ боксофиса"}
{"url": "http://www.monitor.bg/a/view/33762-%D0%A5%D0%B0%D0%B9%D0%B4%D0%B8-%D0%9A%D0%BB%D1%83%D0%BC-%D0%B7%D0%B0%D0%B1%D0%B8-%D0%BC%D0%BB%D0%B0%D0%B4-%D1%80%D0%BE%D0%BA%D0%B0%D0%B4%D0%B6%D0%B8%D1%8F/", "text": "\n                    Супер моделът Хайди Клум определено си пада по талантливи музиканти, но явно с годините си е сменила вкуса и вече във фокуса ѝ са младоците. 44-годишната красавица заби 28-годишния Том Колиц - китарист на рок бандата Tokyo Hotel. За аферата им се заговори преди време, но доказателството дойде преди ден, когато бяха изловени в страстна целувка зад сцената на шоуто „Америка търси талант“, в което Клум е съдийка.\n\nЗад гърба си Хайди има 6-годишен брак с най-кадифения глас в соул музиката Сийл. Двамата имат 3 деца – Хенри на 12, Джоан на 11 и Лу на 9. Разводът им беше финализиран през 2014 г. след 2-годишна сага с обвинения и обиди. Красавицата има и голяма дъщеря Хелен, която в момента е на 13, от връзката си с шефа на Формула 1 Флавио Бриаторе. Последното завоевание на Хайди беше търговецът на произведения на изкуството Вито Шнабел.\n                    ", "date": "2018.03.28", "title": "Хайди Клум заби млад рокаджия"}
{"url": "http://www.monitor.bg/a/view/22395-%D0%A4%D0%BE%D1%80%D0%BC%D0%B0%D1%82%D0%B0-%D0%BD%D0%B0-%D0%B2%D0%BE%D0%B4%D0%B0%D1%82%D0%B0-%D0%B8%D0%B4%D0%B2%D0%B0-%D0%B2-%D0%BA%D0%BD%D0%B8%D0%B6%D0%B0%D1%80%D0%BD%D0%B8%D1%86%D0%B8%D1%82%D0%B5/", "text": "\n                    Романът на Даниел Краус „Формата на водата“, филмовата адаптация на който спечели първия „Оскар“ на Гилермо дел Торо, се появи в родните книжарници. Историята, впечатлила членовете на Американската филмова академия с призива си да третираме различните наравно със себе си, се фокусира върху живота на нямата чистачка Елайза. Една съдбовна нощ тя вижда най-ценната собственост на изследователския център \"Окам\", в който работи - човек-амфибия, уловен в Амазонка, за да бъде проучен и използван за целите на Студената война. Съществото е страховито, но и изумително разумно – способно е да комуникира и да разбира човешките емоции. Нямата Елайза е запленена от него и започва да го учи на езика на знаците. Постепенно интересът й прераства в любов, а амфибията осмисля живота й.\n\nБроени седмици преди „Формата на водата“ да завоюва 4 награди „Оскар“ срещу екипа на продукцията скочи семейството на носителя на „Пулицър“ Пол Зиндел. Близките му настояват, че сюжетът на заглавието е взаимствано от неговата пиеса „Позволи ми да чуя шепота ти“ (1969 г.), а въпросът ще бъде отнесен в съда.\n                    ", "date": "2018.03.28", "title": "„Формата на водата“ идва в книжарниците"}
{"url": "http://www.monitor.bg/a/view/61252-%D0%A0%D0%B8%D1%87%D0%B0%D1%80%D0%B4-%D0%9A%D0%BB%D0%B0%D0%B9%D0%B4%D0%B5%D1%80%D0%BC%D0%B0%D0%BD-%D0%BF%D1%80%D0%B0%D0%B7%D0%BD%D1%83%D0%B2%D0%B0-%D1%8E%D0%B1%D0%B8%D0%BB%D0%B5%D0%B9-%D1%81-%D0%BA%D0%BE%D0%BD%D1%86%D0%B5%D1%80%D1%82%D0%B8-%D0%B2-%D0%A1%D0%BE%D1%84%D0%B8%D1%8F-%D0%B8-%D0%92%D0%B0%D1%80%D0%BD%D0%B0/", "text": "\n                    Обичаният френски пианист Ричард Клайдерман ще отпразнува 40-та годишнина от старта на кариерата си с концерти в София и Варна. Вълшебникът на клавишите ще ни омагьоса с композициите си на 29 ноември в зала 1 на НДК, а само два дни по-късно – на 1 декември, ще погъделичка сетивата и на феновете си в морската ни столица в Двореца на културата и спорта.\n\nУчастията на Клайдерман в България са част от световното турне, с което той ще отбележи професионалния си юбилей.\n\nРоден с името Филип Паже на 28 декември 1953 г. музикантът се среща с пианото още в първите години от живота си. Говори се, че на шест години е можел да чете ноти по-добре, отколкото на родния си френски език. На 12-годишна възраст е приет в Парижката консерватория, където на 16 г. печели първа награда. Ричард Клайдерман създава стила New Romantic с репертоар от оригинални мелодии, които са негова „запазена марка” в съчетание с класически и поп стандарти. Той реализира огромни продажби на записи в световен мащаб в размер на 90 милиона броя по последни данни и невероятните 267 златни и 70 платинени компактдиска. Все пак прочутият като „Принцът на романтиката“ пианист е не просто студиен артист. В действителност, въпреки своята естествената резервираност, той се чувства във вихъра си и на сцената.\n\nБилетите за концертите му в София и Варна са вече в продажба на цени между 30 и 85 лв. и могат да бъдат намерени в мрежите съответно на TicketsBG и Eventim.\n                    ", "date": "2018.03.28", "title": "Ричард Клайдерман празнува юбилей с концерти в София и Варна"}
{"url": "http://www.monitor.bg/a/view/17538-%D0%95%D0%A1-%D0%BF%D1%80%D0%B0%D0%B2%D0%B8-%D0%B2%D0%BE%D0%B5%D0%BD%D0%B5%D0%BD-%D0%A8%D0%B5%D0%BD%D0%B3%D0%B5%D0%BD/", "text": "\n                    \n\nПредложението на Европейската комисия за подобряване на европейската инфраструктура е в изпълнение на отбранителната стратегия, няма \"военен \"Шенген\". Това заяви еврокомисарят по транспорта Виолета Булц при представянето на плановете за подобряване на възможностите за придвижване на военна техника в Европа.\n\nМедиите наричат плана за действие създаване на \"военен Шенген\", но всъщност става дума транспортни коридори, по които да може да се движи войски и техника в Европейския съюз. Досега за тях има редица административни формалности и липса на инфраструктура.\n\nБулц отбеляза, че до 2030 г. ЕС е готов да вложи 500 милиарда евро в завършването на деветте основни транспортни коридора на континента. По нейните думи предложението цели да се изготви списък, съставен от държавите от ЕС, който ще съдържа \"дупките\" на тяхна територия в цялостната европейска транспортна схема. Засега не е известно колко ще струва запълването на тези празноти. Булц уточни, че проектирането на коридорите е завършило преди четири години.\n\nПет държави от ЕС не членуват в НАТО, но нуждата да бъдат готови при необходимост е еднаква за всички в Общността, уточни еврокомисарят. Не трябва да бъдем изненадвани при настъпването на определени събития. Светът е непредвидим, ставаме напоследък свидетели на много промени, добави Булц. По нейните думи средствата, които ще бъдат необходими за доусъвършенстването на инфраструктурата, ще бъдат осигурени \"от различни бюджетни линии\".\n\nЕвропейският съюз предвижда кофинансиране на десетина транснационални коридора, но решението да бъдат прокарани, както и използването им за военни цели, са въпрос, който зависи от страните членки, отбелязва АФП.\nСъщевременно председателят на европейската комисия Жан-Клод Юнкер заяви, че ще подаде оставка, ако генералният секретар на Европейската комисия Мартин Зелмайер бъде принуден да оваканти поста си. Юнкер е направил изявлението пред свои високопоставени колеги в Европейската народна партия (ЕНП), пишат световните медии. На 21 февруари Мартин Зелмайер стана генерален секретар на Комисията, което е най-висшият административен пост в институцията. Допреди това назначаване 47-годишният Зелмайер беше началник на кабинета на Юнкер. Това назначение бе разкритикувано от Европейския парламент, чиито депутати зададоха 130 въпроса за обстоятелствата на номинирането му и спазването на вътрешните правила. Комисията се ангажира да отговори на въпросите този уикенд. Юнкер е казал на председателя на Европейския парламент Антонио Таяни и председателя на ЕНП Жозеф Дол, че е разочарован от липсата на подкрепа за Зелмайер от групата на ЕНП за повишението му. Разговорът се е провел миналия четвъртък, в кулоарите на заседанието на ЕНП преди срещата на върха на Европейския съвет в Брюксел. Юнкер, Зелмайер и Таяни са членове на ЕНП – най-голямата партия в ЕП.\n\n \n\n\n \n\n\n \n                    ", "date": "2018.03.28", "title": "ЕС прави военен Шенген "}
{"url": "http://www.monitor.bg/a/view/62454-%D0%9E%D1%84%D0%B8%D1%86%D0%B8%D0%B0%D0%BB%D0%BD%D0%BE-%D0%9A%D0%B8%D0%BC-%D0%B1%D0%B8%D0%BB-%D0%BD%D0%B0-%D0%B3%D0%BE%D1%81%D1%82%D0%B8-%D1%81-%D0%B6%D0%B5%D0%BD%D0%B0-%D1%81%D0%B8-%D0%BF%D1%80%D0%B8-%D0%A1%D0%B8/", "text": "\n                    \nСевернокорейският лидер Ким Чен Ун се е срещнал с китайския президент Си Цзинпин в Пекин на неофициално посещение, продължило от 25 до 28 март, съобщи китайската държавна агенция Синхуа. Визитата е станала по молба на Си Цзинпин, уточни Синхуа.\n\nКим е бил придружаван от своята съпруга И Сол Джу и множество висши севернокорейски служители, включително външния министър И Йон Хо и както и висшите служители на управляващата партия Чхое Рьон Хае, И Су-йон и Ким Йон Чхол.\n\nКим е потвърдил, че е готов да се срещне с президента на САЩ Доналд Тръмп след месеци на разменени заплахи между Пхенян и Вашингтон заради ядрената програма на КНДР.\n\n\"Нашата постоянна позиция е да сме ангажирани с постигането на безядрен Корейски полуостров съобразно с волята на покойния президент Ким Ир Сен и покойния генерален секретар Ким Чен Ир\", двамата предшественици на Ким Чен Ун, съответно негови дядо и баща.\n\nКитайската държавна телевизия излъчи кадри от Ким и Си, които си стискат ръцете пред знамената на двете страни.\n\nВизитата на Ким бе разкрита още в понеделник от японски медии, които съобщиха, че високопоставен севернокорейски представител е пристигнал с влак в Пекин, но без да заявят със сигурност, че става дума за Ким Чен Ун. Китайските медии досега не потвърждаваха визитата, очевидно изчаквайки Ким да се върне в страната си, отбелязва АФП.\n\n\"Нямаше никакво съмнение, че първата ми визита в чужбина трябваше да е в китайската столица. Това е мой тържествен дълг. Водих плодотворни разговори с президента Си Цзинпин за развитието на отношенията между двете ни партии и двете ни страни, вътрешното положение в двете ни страни, поддържането на мира и стабилността на Корейския полуостров и други въпроси\", заяви Ким на банкет в негова чест в Дома на народите в Пекин, на който присъстваха и съпругите на лидера на КНДР И Сол Джу и на китайския президент Пън Лиюан.\n\nТова бе първото известно посещение в чужбина на Ким Чен Ун откакто той стана лидер на КНДР през 2011 г. и първата му среща със Си Цзинпин. Според анализатори посещението му е било подготовка за планираните срещи на върха с Южна Корея през април и със САЩ през май.\n\nСеверна Корея има готовност за диалог със САЩ и да участва в среща на върха на двете страни, е заявил Ким в Китай. Премахването на ядрените оръжия от Корейския полуостров може да се постигне, \"ако Южна Корея и САЩ отговорят на нашите усилия с добра воля и създадат атмосфера на мир и стабилност, като същевременно предприемат мерки за постигането на мир\", е казал лидерът на КНДР. От своя страна Си е коментирал, че Китай е оценил \"значителните усилия\", които прави Северна Корея.\n\nКитайското правителство е информирало Белия дом за визитата на Ким, съобщи говорителката на Белия дом Сара Сандърс. \"Китайското правителство се свърза с Белия дом, за да ни информира за визитата на Ким Чен Ун в Пекин. По време на този брифинг бе предадено и лично съобщение от президента Си Цзинпин до президента Тръмп, което му бе съобщено\", каза Сандърс. \"САЩ остават в тесен контакт с нашите съюзници Южна Корея и Япония. Приемаме това развитие като поредно доказателство, че нашата кампания на максимален натиск създава подходяща атмосфера за диалог със Северна Корея\", добави тя.\n\nСамият Доналд Тръмп коментира, че очаква срещата си с Ким. \"От години и при много администрации всеки казваше, че дори няма и малка възможност за мир и ядрено разоръжаване на Корейския полуостров. Сега има добра възможност Ким Чен Ун да направи това, което е правилно за народа си и за човечеството. Очаквам нашата среща\", написа американският лидер в социалната мрежа Туитър. През май се очаква Тръмп да проведе разговори с лидера на КНДР. \"Вчера получих съобщение от Си Дзинпин на Китай, че срещата му с Ким Чен Ун е преминала много добре и че Ким очаква да се срещнем. В същото време, и за съжаление, максималните санкции и натиск трябва да останат на всяка цена\", добави президентът на САЩ.\n\n                    ", "date": "2018.03.28", "title": "Официално: Ким бил на гости с жена си при Си "}
{"url": "http://www.monitor.bg/a/view/81096-%D0%95%D0%B4%D0%BD%D0%B0-%D0%B3%D0%BE%D0%B4%D0%B8%D0%BD%D0%B0-%D0%BF%D1%80%D0%B5%D0%B4%D0%B8-%D0%91%D1%80%D0%B5%D0%BA%D0%B7%D0%B8%D1%82-%D0%BA%D0%BE%D0%B5-%D0%B4%D0%BE%D0%BA%D1%8A%D0%B4%D0%B5-%D0%B5/", "text": "\n                    \nЕдна година преди излизането на Обединеното кралство от Европейския съюз, предвидено за 29 март 2019 г., преговорите за бъдещите отношения далеч не са приключили между Лондон и Брюксел.\nМиналата седмица ЕС на 27-те прие \"насоките\", от които ще се ръководи европейският преговарящ Мишел Барние в предстоящите дискусии за \"рамката на бъдещите отношения\", които трябва да започнат паралелно с преговорите за условията на развода.\nЕто какво се знае за бъдещото британско оттегляне от европейския блок:\n\nДатата за напускане на ЕС\n\nСмята се, че Обединеното кралство ще напусне европейския блок на 29 март 2019 г., две години след като официално задейства процедурата за развод с ЕС и близо три години след референдума на 23 юни 2016 г., на който британците гласуваха с 52 процента за раздялата.\nТази дата би могло евентуално да бъде отложена, ако Обединеното кралство и другите 27 страни членки се споразумеят за това.\n\nУсловията за напускане\n\nЛондон и Брюксел постигнаха предварително споразумение през декември по трите ключови въпроса: цената на напускането, правата на европейските граждани и границата между британската провинция Северна Ирландия и Република Ирландия.\nПо този последен въпрос, който разпали страстите между двата лагера, британците приеха да включат в нов проект за споразумение, представен миналата седмица, текст за \"общо регулационно пространство\", включващо ЕС и Северна Ирландия, поне докато не бъде предложено друго задоволително решение.\nЛидерите ще оценят през юни дали ирландският въпрос е решен и как да се формулира обща декларация за нашите бъдещи отношения с Обединеното кралство, обясни председателят на Европейския съвет Доналд Туск.\nЩо се отнася до гражданите, предполага се, че правата на над три милиона европейци, живеещи в Обединеното кралство, и над милион британци, живеещи в ЕС, ще бъдат защитени и те ще могат да кандидатстват за статут на постоянно пребиваващи.\nИ накрая, Великобритания прие да продължи да плаща вноски в бюджета на ЕС до 2020 г. и да спазва всички поети задължения, което според нейните изчисления съответства на 40-45 милиона евро.\n\nПериодът на преход пост-Брекзит\n\nВ реч във Флоренция на 22 септември миналата година Тереза Мей поиска запазването на сегашните връзки с ЕС за преходен период от две години след Брекзит, за да се избегне брутална промяна на правилата за гражданите и компаниите.\nДвайсет и седемте одобриха в края на януари принципа за \"преход на статуквото\" - със запазване на свободното движение на стоки, услуги и хора, през който обаче Лондон вече няма да има думата при взимането на решенията на ЕС. Той ще продължи до края на 2020 г.\n\nБъдещите търговски отношения\n\nОбединеното кралство иска да напусне единния пазар и митническия съюз, за да може да договоря собствени търговски споразумения и да сложи край на свободата на движение на европейски граждани, но желае \"възможно най-широко\" споразумение за свободна търговия.\nТереза Мей все пак призна, че след напускането на единния пазар, \"животът ще е различен\".\nЕС настоява бъдещото споразумение за свободна търговия да запази неделимостта на неговия единен пазар, напомняйки за пореден път за един от своите основни принципи в тези преговори: без търговия \"по избор\", сектор по сектор.\nВъпросът за финансовите услуги, който интересува особено лондонското Сити, не беше засегнат в насоките, но стана предмет на отделна декларация, в която 27-те настояват Европейската комисия да предложи механизъм за еквивалентност, който да позволи на британския финансов сектор да продължи да има достъп на континента. Той обаче ще може да бъде отменен по всяко време от Брюксел.\nАко няма споразумение, за Обединеното кралство ще са приложими регулациите на Световната търговска организация - синоними на митнически бариери.\n\n\n \n                    ", "date": "2018.03.28", "title": "Една година преди Брекзит - кое докъде е"}
{"url": "http://www.monitor.bg/a/view/68659-%D0%9C%D0%B0%D1%80%D0%BE%D0%BA%D0%B0%D0%BD%D0%B5%D1%86-%D0%BE%D1%82-%D0%98%D1%81%D0%BB%D1%8F%D0%BC%D1%81%D0%BA%D0%B0-%D0%B4%D1%8A%D1%80%D0%B6%D0%B0%D0%B2%D0%B0-%D0%B0%D1%80%D0%B5%D1%81%D1%82%D1%83%D0%B2%D0%B0%D0%BD-%D0%B2-%D0%A2%D0%BE%D1%80%D0%B8%D0%BD%D0%BE/", "text": "\n                    Рано призори днес италианските сили за сигурност закопчаха в Торино 23-годишния мароканец с италиански паспорт Емахди Халили. Според прокуратурата той е тартор на сподвижниците на Апенините на Ислямска държава и за това е обвинен в активно участие в нейната световна терористична мрежа. Едновременно с ареста на Халили антитористите осъществиха в градовете Милано, Неапол, Модена, Бергамо и Реджо Емилия десетки обиски на домове на негови сподвижници и на мюсюлмани, изповядващия радикалния ислям. В южния град Фоджа пък бе задържан имам, който не само учел децата на работещите в района поклонници на Алах, че пътят към Рая минава през убийството на друговерци, но и нагледно им показвал как да ги колят.\n\nПредстоящият престой на Емахди Халили зад решетките не е първи в неговия живот – през 2014-та година той е задържан за пропагандиране на идеите на радикалния ислям и за прозелетизъм за сметка на Ислямска държава. Лежи близо две години в затвора, но вместо да забрави престъпната си дейност, заради която е бил вкаран там, той я продължава с още по-голяма ярост и ненавист към християните. Така например когато на 30 август 2016 г. шефът на пропагандата на ИД и неин говорител Абу Мохамед Ал Аднани е убит в Алепу, Халили създава социална мрежа, в която публикува на италианские и арабски най-прочутите послания на отявления джихадист. Включително и това, което заповядва на „самотните вълци“ на войнстващия ислям в Европа да започнат масови терористични акции – нещо, което за жалост наистина се случи.\n\nЕдновременно с новината за днешната операция италианските медии разпространиха и изявление на вътрешния министър Марко Минети, който обяви, че терористичната опасност в страната никога не е била толкова голяма. Шефът на силовото ведомство посочи също така, че според сведения на разузнаването към Италия вече пътуват с малки рибарски и търговски кораби повече от 50 активисти на Ислямска държава, които трябвалоо да се пръснат из Европа и да осъществят нови кървави терористични акции. Поради тази причина полицията, карабинерите и войската на Апенините са вдигнати под тревога, но също така и с цел охраната на християнските обители и религиозните церемонии през предстоящите великденски празници.\n\n \n                    ", "date": "2018.03.28", "title": "Мароканец от \"Ислямска държава\" арестуван в Торино "}
{"url": "http://www.monitor.bg/a/view/55398-%D0%9A%D0%B8%D1%80%D0%BA%D0%BE%D1%80%D0%BE%D0%B2-%D0%BF%D0%BE%D0%BC%D0%B0%D0%B3%D0%B0-%D0%BD%D0%B0-%D1%81%D0%B8%D1%80%D0%B0%D1%87%D0%B5-%D0%BE%D1%82-%D0%9A%D0%B5%D0%BC%D0%B5%D1%80%D0%BE%D0%B2%D0%BE/", "text": "\n                    \nРуската естрадна звезда от български произход Филип Киркоров се трогна от трагичната история на 11-годишния Сергей Москаленко, който по чудо се спаси от огнения ад в изгорелия мол „Зимна вишня“ в Кемерово. При пожара загинаха 64 дущи, 41 от които деца.\n\nПевецът заяви, че ще помогне финансово на момчето и в пост в своя Инстаграм изрази увереност, че „виновниците за трагедията ще бъдат наказани“. Малкият Сергей бил спасен от баща си, който бутнал детето през прозореца на 4-ия етаж на търговския център. Уви, родителите на момчето и малката му сестричка загинаха в огнения аз, пише в. „Комсомолска правда“. Самият Сергей беше настанен в реанимация с множество травми, но вече е в съзнание, предават агенциите. „Кемерово… Страшна мъка и чудовищна трагедия. Скърбя, изказвам своите съболезнования на роднините и близките, и се моля“, написа Киркоров в социалните мрежи.\n\nМеждувременно започнаха погребенията на загиналите при пожара в „Зимна вишня“. С указ на президента Владимир Путин 28 март бе обявен за траурен за цяла Русия. В страната се провеждат мероприятия в памет на жертвите на огнената стихия. Заради инцидента в сряда бяха уволнени вицегубернаторът на Кемеровска област Алексей Зеленин и ръководителят на местния департамент по вътрешна политика Нина Лопатина, предаде Интерфакс.\n\n                    ", "date": "2018.03.28", "title": "Киркоров помага на сираче от Кемерово "}
{"url": "http://www.monitor.bg/a/view/42335-%D0%9E%D1%82%D0%B8%D0%B4%D0%B5-%D1%81%D0%B8-%D1%81%D0%B8%D0%BD%D1%8A%D1%82-%D0%BD%D0%B0-%D0%9A%D0%B0%D0%BB%D0%B0%D1%88%D0%BD%D0%B8%D0%BA%D0%BE%D0%B2/", "text": "\n                    \nНа 75-годишна възраст от живота си отиде съветският и руски оръжеен конструктор Виктор Калашников, син на легендарния Михаил Калашников, информираха агенциите. Той е издъхнал в Ижевск във вторник, като причината за смъртта му не се уточнява.\n\nОт 1966 г. Калашников-младши работи в Ижевския машинен завод, като е вземал участие в разработването на редица стрелкови оръжия, сред които самозареждащи се ловни карабини, пистолетите „Бизон-2“ и „Витяз-СН“. Приживе той е удостоен със званието „Заслужил конструктор на Руската Федерация“ и „Почетен оръжейник“, награден е и с ордена „Почетен знак“. Баща му Михаил Калашников почина през 2013 г. на 95-годишна възраст.\n\n                    ", "date": "2018.03.28", "title": "Отиде си синът на Калашников "}
{"url": "http://www.monitor.bg/a/view/35444-%D0%A0%D1%83%D0%BC%D1%8A%D0%BD%D0%B8%D1%8F-%D0%BF%D1%80%D0%B8%D0%B5-%D0%B4%D0%B5%D0%BA%D0%BB%D0%B0%D1%80%D0%B0%D1%86%D0%B8%D1%8F-%D0%B7%D0%B0-%D0%BE%D0%B1%D0%B5%D0%B4%D0%B8%D0%BD%D0%B5%D0%BD%D0%B8%D0%B5-%D1%81-%D0%9C%D0%BE%D0%BB%D0%B4%D0%BE%D0%B2%D0%B0/", "text": "\n                     \n\nРумънският парламент прие декларация, в която се посочва, че Румъния очаква Молдова да направи стъпка към обединение в който и да е момент. \"Готови сме да посрещнем всяка естествена проява на повторно обединение\", се посочва в приетата от парламентаристите декларация.\n\nТова стана на тържествено заседание на двете камари на румънския парламент по повод 100-годишнината от обединението на Румъния и Бесарабия на 27 март 1918 г. На заседанието присъстваха и група молдовски политици, включително председателят на парламента Андриан Канду и вицепремиерът Юрие Лянка.\n\nПредседателят на Сената и лидер на по-малкия коалиционен партньор Алианс на либералите и демократите Калин Попеску Таричану заяви, че в годината на Стогодишнината парламентите на Румъния и Молдова могат чрез един акт на национална воля \"да изтрият границите и да осъществят отново обединението\".\n\n\"Предлагам ви под вдъхновението на събитията отпреди един век в Бесарабия да се опитаме да запалим у нас самите страстта за демокрация, която вдъхнови нашите славни предци в Кишинев. По примера от 1918 г. само желанието на парламентите в Букурещ и Кишинев, изразяващо волята на румънския и молдовския народ, ще може да възстанови това, което бе извършено преди век и което бе разрушено от едно произволно решение на великите тоталитарни сили през 1940 г. Надявам се, че ще намерим смелост тук в Букурещ, както и в Кишинев, за да вземем такова решение\", посочи Таричану.\n\nВ приетият документ се посочва, че \"парламентът на Румъния смята за напълно легитимно желанието на гражданите на Молдова, които подкрепят обединението на двете страни като естествено продължение на процеса на развитие и утвърждаване на румънската нация и Румъния е готова да посрещне всяка естествена изява за повторно обединение от страна на гражданите на Молдова като израз на суверенната им воля\".\n\nРумънският премиер Виорика Дънчила отново подчерта твърдия ангажимент на правителството \"да приближи колкото се може повече момента, в който Румъния и Молдова ще имат общо бъдеще в Европейския съюз\" и подчерта, че \"Република Молдова е и ще остане приоритет за правителството на Румъния\".\n\nОт своя страна председателят на молдовския парламент Андриан Канду заяви, че молдовските граждани искат независима държава, чийто път води към Европейския съюз.\n\n\"В момента съществуват различни мнения в Молдова, трябва да се вземе предвид какво искат гражданите, сега мнозинството от гражданите искат Молдова да бъде независима държава, но има тенденции. Нашата цел е да отведем Молдова възможно най-скоро в Европейския съюз\", подчерта Канду.\n\n\"Румъния присъства в Молдова все повече и повече с всеки следващ ден чрез проекти, подкрепяни от правителството и политическата класа\", отбеляза председателят на парламента в Кишинев.\n\nПрезидентът на Румъния Клаус Йоханис обаче не присъства на заседанието на румънския парламент, макар че бе поканен. На сайта на президентската администрация бе публикувано послание, в което не се споменава съвместното заседание на двете камари на парламента. \"Актът от преди 100 години не е само източник на възпоменание и признание към предшествениците, а и постоянен източник на вдъхновение за необходимостта от развитие и продължаващо задълбочаване на Стратегическото партньорство между Румъния и Република Молдова за европейската интеграция на Република Молдова. В момента нашият курс на конвергенция се нарича европейски път на Република Молдова, за чийто успех нашата страна оказва съществена и постоянна дипломатическа, финансова и техническа подкрепа\", се казва в посланието на румънския президент.\n\nНа тържественото заседание присъства и румънската принцеса Маргарета, която носи титлата Пазителка на короната и ръководител на Кралския двор.\n\nВ неделя в Кишинев се състоя многохилядна демонстрация с участието на редица румънски политици, включително бившия президент Траян Бъсеску, който призова за обединение на двете страни. \"Призоваваме парламентите в Букурещ и Кишинев във възможно най-кратък срок в чест на Стогодишнината да гласуват отново за обединение\", заяви Бъсеску, като добави, че \"това е въпрос на национално достойнство\".\n                    ", "date": "2018.03.28", "title": "Румъния прие декларация за обединение с Молдова"}
{"url": "http://www.monitor.bg/a/view/45726-%D0%A0%D1%83%D0%BC%D1%8A%D0%BD%D0%B5%D1%86-%D0%BE%D1%82-%D0%9A%D0%B5%D0%BC%D0%B1%D1%80%D0%B8%D0%B4%D0%B6-%D0%90%D0%BD%D0%B0%D0%BB%D0%B8%D1%82%D0%B8%D0%BA%D0%B0-%D0%BE%D1%82%D1%80%D0%BE%D0%B2%D0%B5%D0%BD-%D0%B2-%D0%9A%D0%B5%D0%BD%D0%B8%D1%8F/", "text": "\n                    Бивш служител на британската компания \"Кембридж Аналитика\" твърди, че румънец, който работел за компанията, е бил отровен в Кения, съобщава Медиафакс, позовавайки се на информации от британските медии.\nКристофър Уайли, бивш директор за проучвателната дейност на компанията \"Кембридж Аналитика\", твърди, че неговият предшественик Дан Мурешан е бил отровен в Кения, след като договорът, по който работел, \"не се получил, както трябва\".\nДан Мурешан, син на бившия румънски министър на земеделието Йоан Аврам Мурешан, беше намерен мъртъв в хотелска стая в Найроби, Кения, през 2012 г. Той работел за фирмата \"Кембридж Аналитика\" в рамките на предизборната кампания на кенийския президент Ухуру Кениата.\n\"Хората подозираха, че е бил отровен в хотелската си стая. Също така чух, че полицията е била подкупена, за да не влезе в стаята в продължение на 24 часа\", заявил Уайли по време на изслушване в британска парламентарна комисия, пише в. \"Сън\".\n\"Това е, което ми беше казано. Не съм бил там, така че не мога да говоря за достоверността на тези информации\", посочил още бившият служител на \"Кембридж Аналитика\".\nТой заявил също, че не е бил информиран за съдбата на предшественика си, когато бил нает в \"Кембридж Аналитика\", като подчертал, че всичко, което знае за смъртта на Мурешан, се базира на чисти предположения.\nКристофър Уайли разкри пред \"Ню Йорк таймс\" и \"Обзървър\", че компанията \"Кембридж Аналитика\" е използвала приложение, създадено от руско-американски учен, роден в Молдова, за да събере личните данни на над 50 милиона потребители на Фейсбук, които били използвани по-късно, за да се повлияе на президентските избори в САЩ през 2016 г. и на референдума за принадлежността на Великобритания към ЕС, отбелязва Медиафакс.\n                    ", "date": "2018.03.28", "title": "Румънец от \"Кембридж Аналитика\" отровен в Кения "}
{"url": "http://www.monitor.bg/a/view/67324-%D0%9F%D0%BE%D0%BB%D1%88%D0%B0-%D0%BA%D1%83%D0%BF%D1%83%D0%B2%D0%B0-%D0%9F%D0%A0%D0%9E-%D0%B7%D0%B0-475-%D0%BC%D0%BB%D1%80%D0%B4-%D0%BE%D1%82-%D0%A1%D0%90%D0%A9/", "text": "\n                     \n\nПолша подписа най-големия оръжеен договор в историята си. Варшава ще закупи от САЩ система за противоракетна отбрана \"Пейтриът\" на стойност 4,75 милиарда долара, информира Ройтерс. Преди ден, полският премиер Матеуш Моравецки разкри, че страната му ще получи първите системи \"Пейтриът\" през 2022 г.\n\nТе са оборудвани с най-новата технология, която американците продават само на Полша, коментира премиерът Моравецки. \"Днес подписахме договор за доставка на модерна система, която се е доказала в редица държави и благодарение на нея ние ще се присъединим към елитен клуб на държави, които имат ефективни оръжия за гарантиране на сигурността\", каза полският военен министър Мариуш Блащак.\n\nПървите доставки се очакват през 2022 г.\n\nСделката е за четири батареи \"Пейтриът\", като Варшава преговаря с Вашингтон да закупи още системи, нови радари и ракети прехващачи като част от втора фаза на развитие.\n                    ", "date": "2018.03.28", "title": "Полша купува ПРО за $4,75 млрд. от САЩ "}
{"url": "http://www.monitor.bg/a/view/86614-%D0%9F%D1%83%D1%82%D0%B8%D0%BD-%D0%B2%D1%81%D0%B5-%D0%BF%D0%B0%D0%BA-%D0%B3%D0%BE%D1%82%D0%BE%D0%B2-%D0%B7%D0%B0-%D0%B4%D0%B8%D0%B0%D0%BB%D0%BE%D0%B3-%D1%81-%D0%A2%D1%80%D1%8A%D0%BC%D0%BF-%D0%A1%D0%90%D0%A9-%D0%A0%D1%83%D1%81%D0%B8%D1%8F-%D0%B5-%D0%BA%D0%B0%D1%82%D0%BE-%D0%BC%D0%BE%D1%80%D1%81%D0%BA%D0%BE-%D1%87%D1%83%D0%B4%D0%BE%D0%B2%D0%B8%D1%89%D0%B5-%D0%A1%D0%BA%D1%80%D0%B8%D0%BF%D0%B0%D0%BB-%D0%B2-%D1%82%D0%B5%D0%B6%D0%BA%D0%BE-%D1%81%D1%8A%D1%81%D1%82%D0%BE%D1%8F%D0%BD%D0%B8%D0%B5/", "text": "\n                    Президентът на Русия Владимир Путин продължава да е готов за среща на върха с американския си колега Доналд Тръмп въпреки масовата експулсация на руски дипломати от западните страни във връзка със случая Скрипал. Това обяви говорителят на Кремъл Дмитрий Песков. По думите му това зависи от американската страна, но руската страна продължава да е отворена.\n\nЗадочно, през социалните мрежи, американски и руски дипломати в САЩ си размениха остри реплики. В Държавния департамент сравниха Русия с чудовище от морските дълбини, а от руското посолство в САЩ отговориха, че подобни сравнения са били използвани от нацистката пропаганда. Според руски медии всичко започнало с думите на говорителя на Държавния департамент Хедър Науърт по адрес на Русия. По време редовна пресконференция журналист от агенция \"Асошиейтед прес\" я попитал дали предстоящите частични избори за Конгреса на САЩ през ноември ще бъдат по-сигурни след експулсирането на 60 руски дипломати.\n\n\"Не можем да кажем, че резултатите от изборите в САЩ няма да бъдат манипулирани. Русия има дълги ръце, Русия има много пипала. Ние вярваме, че те ще продължат да проявяват и занапред интерес към нашите избори, а също и към изборите в много други страни\", подчерта Науърт. Когато учуденият журналист попитал за \"ръцете и пипалата\", говорителят на Държавния департамент повторила тези думи и добавила, имайки предвид Русия: \"Това е чудовище от морските дълбини.\"\n\nНяколко часа по-късно в профила в \"Туитър\" на руското посолство в САЩ се появи колаж от думите на Науърт и антиболшевишки плакат от времето на нацистка Германия. От руското посолство в САЩ пишат: \"Днес станахме свидетели на \"Голямо антиболшевишко шоу\" в изпълнение на говорителя на Държавния департамент.\"\n\nНа този фон племенницата на отровения бивш руски шпионин Сергей Скрипал - Виктория разкри, че той и дъщеря му Юлия имат малък шанс да оцелеят.\n\n \n                    ", "date": "2018.03.28", "title": "Путин все пак готов за диалог с Тръмп, САЩ - Русия е като морско чудовище, Скрипал в тежко състояние"}
{"url": "http://www.monitor.bg/a/view/9603-%D0%90%D1%80%D0%B5%D1%81%D1%82-%D0%BD%D0%B0-%D1%81%D0%B2%D0%B5%D1%89%D0%B5%D0%BD%D0%B8%D1%82%D0%B5-%D0%BA%D1%80%D0%B0%D0%B2%D0%B8-%D0%BD%D0%B0-%D0%BC%D0%B0%D1%84%D0%B8%D1%8F%D1%82%D0%B0-%D0%B2-%D0%98%D1%82%D0%B0%D0%BB%D0%B8%D1%8F/", "text": "\n                    \n\nИталианските сили за сигурност започнаха да ловят и затварят в нарочни обори живеещите на воля в Калабрия „свещени крави“ на местната организирана престъпност „ла ндрангета“. Става дума за над 1000 глави едър рогат добитък, които калабрийската мафия почита също като индийците, оставя ги да си пасат където си поискат, понякога дори в гробищата и не дава косъм да падне върху тях. Защото според легендата те са наследници на няколко стада, които преди десетилетия принадлежали на особено тачени босове на местни кланове. Именно те били оставили кравите да живеят необезпокоявани в извечната калабрийска палнина Аспромонте и като символ на недосегаемостта на мафията, и за закрила на следващите нейни поколения.\n\nКато начало вчера бяха „арестувани“ над 30 на практика полудиви животни, като 20 от тях са бикове – целта на организаторите на акцията е да се спре възможно най-бързо възпроизвеждането на добитъка. Операцията бе окачествена от медиите като обявена от държавата война на един от най-обичаните символите на „ндрангета“-та. Подкрепи я нарочен граждански комитет, именувал се „No bull!”, чиито членове подчертаха в декларация, че кравите и биквете били опасни за обществото, Освен това животните били използвани от свързани с мафията мошеници, които се пишели за техни собственици и така смучели пари от европейските земеделски фондове. В същото време обаче животните си намериха защитници в лицето на местни природозащитници, които обявиха, че добитъкът не правел никому лошо, вече се вписвал прекрасно в пейзажа на Калабрия и поради тази причина трябвало да остане.\n\nЗа сега „ла ндрангета“ не е реагирала на озаптяването на подивелия добитък, но в. „Кориере дела сера“ припомни тъжната история на местния лекар Фортунато Ла Рооза – ами през 2005 г. той внесъл в прокуратурата официална жалба срещу „свещените крави“ и няколко седмици по-късно бил намерен заклан по особено жесток начин.\n\n\n                    ", "date": "2018.03.28", "title": "Арест на свещените крави на мафията в Италия"}
{"url": "http://www.monitor.bg/a/view/67069-%D0%96%D0%B0%D0%B1%D0%B0-%D0%BB%D0%B5%D1%82%D1%8F-6760-%D0%BA%D0%BC-%D0%B2%D1%8A%D1%80%D1%85%D1%83-%D0%B1%D0%B0%D0%BD%D0%B0%D0%BD/", "text": "\n                    \nСлужителка в английски супермаркет откри малка дървесна жаба в кашон с банани от Домениканската република, съобщи ЮПИ.\n\nЗагрижената за оцеляването на жабата жена от магазина Теско в Блекбърн се обадила на организация за спасяване на животни. Оттам я посъветвали да пробие найлона, да се опита да сипе малко вода и да не пипа жабата, докато не пристигнат специалисти.\n\n\"Земноводното сигурно е преживяло доста голям шок, когато се е оказало в супермаркета. Климатът, с който е свикнало, е по-тропически\" - каза Джон Грийвс от спасителния екип.\n\nСпециалисти са идентифицирали вида на жабата като характерен за Доминиканската република.\n\n\"Малко е кльощава след пътешествието, но сигурно ще се възстанови напълно\", каза Грийвс.\n\n                    ", "date": "2018.03.28", "title": "Жаба летя 6760 км върху банан"}
{"url": "http://www.monitor.bg/a/view/33348-%D0%9A%D0%B0%D0%BD%D0%B0%D0%B4%D0%BA%D0%B0-%D1%81%D0%B8-%D0%BE%D1%81%D0%B8%D0%B3%D1%83%D1%80%D0%B8-%D0%B1%D1%8A%D0%B4%D0%B5%D1%89%D0%B5%D1%82%D0%BE-%D1%81-%D0%B4%D0%B6%D0%B0%D0%BA%D0%BF%D0%BE%D1%82-%D0%BD%D0%B0-%D1%80%D0%BE%D0%B6%D0%B4%D0%B5%D0%BD%D0%B8%D1%8F-%D1%81%D0%B8-%D0%B4%D0%B5%D0%BD/", "text": "\n                    Канадка чукна джакпот от тотото с фиш, който е пуснала навръх 18-ия си рожден ден, съобщи Ройтерс. Родената в Квебек на 14 март Шарли Лагард е пуснала печелившите числа с първия фиш в живота си изобщо. Невероятният й късмет й донесе правото на много приятен избор – дали да вземе накуп 780 000 долара (55 000 евро), или до края на живота си всяка седмица да получава по 1000 долара, общо 4000 долара на месец, 52 000 долара на година. След подробни консултации с финансови експерти вече пълнолетната Лагард е решила, че постоянният приток на средства на всеки 7 дни е по-добрият вариант. Причината е, че те не се облагат с данъци, ако са на малки суми, но редовно. „Този начин на плащане е като заплата и това е невероятен старт в живота за младата жена“, съобщава канадското тото в прессъобщение.\n\nМладата дама ще използва парите да попътува и, разбира се, за образование. „Искам да се занимавам с фотография. Една от мечтите ми е да работя за „Нейшънъл Джиографик“, сподели с медии плановете си за бъдещето късметлийката от Канада.\n\n \n\n \n \n\n                    ", "date": "2018.03.28", "title": "Канадка си осигури бъдещето с джакпот на рождения си ден"}
{"url": "http://www.monitor.bg/a/view/70398-%D0%95%D0%B2%D1%80%D0%B5%D0%B9%D0%BA%D0%B0-%D0%BE%D1%86%D0%B5%D0%BB%D1%8F%D0%BB%D0%B0-%D0%B2-%D0%A5%D0%BE%D0%BB%D0%BE%D0%BA%D0%BE%D1%81%D1%82%D0%B0-%D0%B1%D0%B5-%D1%83%D0%B1%D0%B8%D1%82%D0%B0-%D0%B2-%D0%9F%D0%B0%D1%80%D0%B8%D0%B6/", "text": "Макрон ще бори антисемитизма във Франция\n                     \n\n \n\nДвама души бяха обвинени в предумишлено убийство с антисемитски характер и задържани под стража заради убийството в Париж на 85-годишна еврейка, оцеляла в Холокоста, съобщи Ройтерс. Трупът на родената през декември 1932 г. в Париж Мирей Кнол бе намерен овъглен миналия петък. Престъплението породи силно вълнение сред еврейската общност в страната и в чужбина, предаде АФП.\n\nФренският министър на вътрешните работи Жерар Колон съобщи, че единият от заподозрените за престъплението е казал на другия: \"Това е еврейка, тя трябва да има пари\".\n\nДвамата заподозрени са обвинени и за кражба с утежняващи обстоятелства и за унищожаване на лично имущество по опасен начин.\n\nПолицията веднага откри, че пожарът в апартамента е започнал от няколко места и че по тялото на жената е имало следи от удари с нож. След задържането на двамата заподозрени единият от тях е разказал, че съучастникът му извикал \"Аллах е велик\", извършвайки престъплението, разказват източници, близки до разследването.\n\nПрез юли 1942 г. Кнол успяла да се спаси от най-голямата операция срещу евреи във Франция през Втората световна война. Тогава над 13 000 евреи, от които близо една трета деца, били задържани в Париж и неговите околности от полицията и депортирани в съответствие с исканията на нацистите. Мирей успяла да избяга заедно с майка си.\n\nФренската политическа класа определи убийството като \"отвратително\" и \"ужасяващо\". В Туитър френският президент Еманюел Макрон каза, че е абсолютно решен да се бори срещу антисемитизма във Франция.\n\nУтре семейството на убитата жена ще бъде прието от френския премиер Едуар Филип. В късния следобед в Париж по инициатива на големи еврейски организации ще се организира поход в памет на убитата.\n                    ", "date": "2018.03.28", "title": "Еврейка, оцеляла в Холокоста, бе убита в Париж"}
{"url": "http://www.monitor.bg/a/view/25313-%D0%9D%D0%BE%D0%B2-%D0%BF%D0%BE%D0%B6%D0%B0%D1%80-%D0%B2-%D0%A0%D1%83%D1%81%D0%B8%D1%8F-%D0%B3%D0%BE%D1%80%D0%B8-%D0%B0%D0%B2%D1%82%D0%BE%D1%81%D0%B0%D0%BB%D0%BE%D0%BD-%D0%B2-%D0%9F%D0%B5%D1%82%D0%B5%D1%80%D0%B1%D1%83%D1%80%D0%B3/", "text": "\n                    \n\nДва пожара се разгоряха в Санкт Петербург само дни след като стана трагедията в Кемерово. На метростанцията  «Пионерская» се запали жилищна сграда, съобщи «Фонтанка.ру».\n\nПожарът е обхванал 22-ия етаж. Пожарни са пристигнали на мястото. Отбелязва се, че димът излиза през покрива.\n\nПо-рано стана ясно, че се е запалил автосалон също в Петербург. Пожарът е бил на улица \"Савушкина\" в автоцентъра \"Ролф\". Пожарът обхванал автосалона с площ от 500 кв. м и е от втора степен на сложност. Огънят е тръгнал от склада с авточастите. До момента не се споменава за жертви и ранени.\n \n\n\n\n\n \n\n\n \n                    ", "date": "2018.03.28", "title": "Два пожара в Петербург - горят автосалон и жилищен блок"}
{"url": "http://www.monitor.bg/a/view/25643-%D0%92%D0%BA%D0%B0%D1%80%D0%B2%D0%B0%D1%82-%D0%B2-%D0%B7%D0%B0%D1%82%D0%B2%D0%BE%D1%80%D0%B0-%D1%81%D1%87%D0%B5%D1%82%D0%BE%D0%B2%D0%BE%D0%B4%D0%B8%D1%82%D0%B5%D0%BB%D0%BA%D0%B0-%D0%B7%D0%B0-%D0%B4%D0%BE%D0%BA%D1%83%D0%BC%D0%B5%D0%BD%D1%82%D0%BD%D0%B0-%D0%B8%D0%B7%D0%BC%D0%B0%D0%BC%D0%B0-%D0%B7%D0%B0-390-102-%D0%BB%D0%B2/", "text": "\n                    Старши счетоводителката от дирекция „Социално подпомагане“ във Вълчи дол Надежда Стоянова, която бе предадена на съд от Окръжната прокуратура във Варна за документна измама в особено големи размери от 390 102 лв., представляваща особено тежък случай, е задържана за изпълнение на влязла в сила 4-годишна ефективна присъда. Това става, след като с решение на Върховния касационен съд, което е окончателно, 44-годишната счетоводителка е призната за виновна за престъпление по член 212, ал. 5, във връзка с ал. 1 от НК, извършено като продължавано деяние. След последните промени в НПК, веднага е изпратено разпореждане за задържане на осъдената. Историята на служителката започва от 2002 г., когато работи като главен счетоводител в системата на социалното подпомагане във Вълчи дол. Преди това тя заемала сходни позиции в СЖ „Експресбанк“ в градчето. На 15 януари 2003 г. Стоянова била преназначена на длъжност „Старши счетоводител“ в дирекция „Социално подпомагане“. Заемала длъжността до 1 април 2014 г., когато била уволнена, след разкриване на престъпните й действия. Тя познавала слабостите в системите за отчитане на документите по банка и като разчитала и на авторитета си като дългогодишен служител, създавала дублиращи счетоводни записи на реално начислени суми за социални помощи. Изготвяла и платежни нареждания, в които като получател посочвала дирекция „Социално подпомагане“ – Вълчи дол, но вместо банковата сметка на дирекцията, парите постъпвали в посочена от нея лична сметка. Осъдената дори сама избирала сумата, която искала да получи незаконно по сметката си. Неправомерните действия на Стоянова били засечени от служителка в СЖ „Експресбанк“ на 17 септември 2013 г. При тройно засичане банковата служителка открила, че като бенефициент е изписана дирекция „Социално подпомагане“ във Вълчи дол, но сумата от 15 972 лв. постъпила в сметка, различна от бюджетните сметки. Така се установило, че сумата е преведена в частната сметка на Стоянова. Банката я уведомила, че неправомерно ползва сметката и настояла старшата счетоводителка да я закрие. Но тя не направила това, след което банката служебно закрила сметката й в СЖ „Експресбанк“. Тогава тя обяснила, че е станала грешка и сторнирала сумата от 15 972 лв. Малко по-късно обаче Стоянова наредила същата сума по личната си сметка в банка ДСК.\n\nПо време на разследването се установило, че в периода от септември 2004 до 25 февруари 2014 г., чрез използване на документи с невярно съдържание, тя си е привеждала е получила без правно основание парични суми, собственост на Агенцията по социално подпомагане при Министерството на труда и социалната политика, в размер на 390 102 лв., което е престъпление в особено големи размери на присвояване. Престъпната дейност продължила 12 календарни години, извършвана системно и регулярно всеки месец с хитрост и дързост, с цел да заблуди различни банкови служители.\n\nПървоначално Варненският окръжен съд призна Стоянова за виновна, като я осъди на 3 години лишаване от свобода с 5-годишен изпитателен срок. Недоволна от условната присъда, Окръжната прокуратура във Варна внесе протест пред Апелативния съд във Варна. Въззивната съдебна инстанция осъди Стоянова на 6 години и 8 месеца ефективно, при общ режим. Присъдата бе обжалвана във Върховния касационен съд, който намали размера на наказанието й на 4 години лишаване от свобода, които тя ще изтърпи в затвор.\n\n \n\n \n                    ", "date": "2018.03.28", "title": "Вкарват в затвора счетоводителка за документна измама за 390 102 лв. "}
{"url": "http://www.monitor.bg/a/view/46064-%D0%A1%D0%B8%D0%BD-%D1%83%D0%B1%D0%B8-%D1%81-%D0%BF%D1%80%D1%8A%D1%82-%D0%BF%D0%BE-%D0%B3%D0%BB%D0%B0%D0%B2%D0%B0%D1%82%D0%B0-%D0%B1%D0%B0%D1%89%D0%B0-%D1%81%D0%B8/", "text": "\n                    Син, ударил смъртоносно баща си с дървен кол по главата, е бил задържан от служители на полицейското управление в Септември. Това съобщи говорителят на пазарджишката Областна дирекция на МВР Мирослав Стоянов. Сигнал за случилото се бил подаден рано сутринта в сряда в дежурната част на управлението. Незабавно към адреса, откъдето се обадили за нещастието, потеглили полицейски екипи и линейка на „Спешна помощ“. Пристигайки униформените установили, че в основата на тежкото битово престъпление е стара разпра между И.И.-52г. и възрастните му родители. Мъжът системно злоупотребявал с алкохол и проявявал агресивно поведение към тях. Рано сутринта скандалът се разразил отново, като И.И. се спречкал първо с майка си, а после и с баща си. В резултат на солидно употребения алкохол мъжът взел дървен прът и ударил с него 77-годишния си баща С.Д. в областта на главата. За съжаление възрастният мъж починал на място. Криминалистите са направили оглед, където е станало престъплението и е било иззето вещественото доказателство-дървения прът . И.И. е задържан за срок от 24 часа. За случая незабавно е уведомена Окръжната прокуратура в Пазарджик, образувано е дознание.\n\n \n                    ", "date": "2018.03.28", "title": "Син уби с кол по главата баща си"}
{"url": "http://www.monitor.bg/a/view/33539-11-%D0%B4%D0%B0%D0%BD%D1%8A%D1%87%D0%BD%D0%B8-%D1%81-%D0%BE%D0%B1%D0%B2%D0%B8%D0%BD%D0%B5%D0%BD%D0%B8%D1%8F-%D0%B7%D0%B0-%D0%BA%D0%BE%D1%80%D1%83%D0%BF%D1%86%D0%B8%D1%8F-%D0%BD%D0%B0%D0%BC%D0%B5%D1%80%D0%B8%D1%85%D0%B0-300-%D0%B1%D0%BE%D0%BD%D0%B0-%D0%B2-%D0%B4%D0%BE%D0%BC%D0%BE%D0%B2%D0%B5%D1%82%D0%B5-%D0%B8%D0%BC/", "text": "11 души са с обвинения, ако нямало пари, прибирали бижута \n                    \n\nДанъчните служители, които във вторник бяха арестувани при акция на ГДБОП, са прибирали до 5 хил. лева рушвет. Това стана ясно по време на брифинг на специализираната прокуратура.Магистратите са повдигнали обвинения на 11 души от 20, които бяха задържани ден по-рано. Това каза ръководителят на спецпрокуратурата Иван Гешев. Той допълни, че това е първата и най-голяма група данъчни служители, разкрита от неговата служба и ГДБОП. Гешев обясни, че освен за подкупи, част от данъчните ще бъдат обвинени и за пране на пари.От инспектори до началници на сектори са арестуваните. Данъчните вземали между 500 и 5000 лева в зависимост от бизнеса на търговеца и начина, по който изглеждал обектът. Заместникът на Гешев - Димитър Петров, обясни, че за част от данъчните прокуратурата ще иска постоянни арести. В домовете на арестуваните са намерени около 300 000 лева и скъпи бижута.Ръководителите на екипи в НАП, освен че давали разпореждания как да бъдат проверявани търговци, дори вземали вещи от обекти, които не можели да си платят исканите пари. Така задоволявали битовите си нужди. На разследващите съдействали редица изнудвани за пари. Гешев гарантира, че прокуратурата няма да допусне тези свидетели да бъдат „натискани“. Служителите на НАП са издавали информация от Контрабандния център на заинтересовани лица. Това каза директорът на ГДБОП главен комисар Ивайло Спиридонов. Говорителят на главния прокурор Румяна Арнаудова заяви, че в прокуратурата е постъпил анонимен сигнал за депутата Димитър Гамишев. В него пишело всичко за историята на фирмите на Гамишев. Арнаудова припомни, че след публикации в медиите прокуратурата се е активизирала и по отношение на евентуално данъчно престъпление.\n\n\n                    ", "date": "2018.03.28", "title": "Арестуваните данъчни  прибирали до 5 бона рушвет (ОБНОВЕНА)"}
{"url": "http://www.monitor.bg/a/view/3960-%D0%90%D1%80%D0%B5%D1%81%D1%82%D1%83%D0%B2%D0%B0%D1%85%D0%B0-%D0%BF%D1%80%D0%B5%D1%81%D0%B5%D0%BB%D0%BD%D0%B8%D0%BA-%D0%BA%D1%80%D0%B0%D0%B4%D1%8F%D0%BB-%D0%BE%D1%82-%D0%B8%D0%B7%D0%BE%D1%81%D1%82%D0%B0%D0%B2%D0%B5%D0%BD%D0%B8-%D0%BA%D1%8A%D1%89%D0%B8-%D0%BD%D0%B0-%D1%81%D0%B5%D0%BB%D0%BE-%D0%A5%D1%80%D0%B8%D1%81%D1%82%D0%BE-%D0%A5%D1%80%D0%B8%D1%81%D1%82%D0%BE%D0%B2/", "text": "\n                    \nДва газови пистолета, старинен револвер, огнепроводен шнур, две кутии с барут и множество боеприпаси са иззели служители на РУ „Полиция“ – Елхово при обиск в имот, собственост на 65-годишен жител на мъничкото село Вълча поляна. В хода на проверката по сигнал за обир на вещи от изоставена след смъртта на собственика й къща униформените установили, че наскоро пенсиониралият се Костадин Корийски се е прикачил нелегално към уличната електрическа мрежа. На различни места в дома на преселилия се от Кричим тук преди двадесетина години мъж, са намерени множество крадени вещи. Собственикът на нелегалния арсенал е задържан за 24 часа по закона за МВР, образувано е досъдебно производство , уточняват от ОД на МВР – Ямбол.\n\nЕдва 44 са постоянно живеещите във Вълча поляна, средната възраст гони 80-те години, почти всички са самотници, коментира кметският наместник Величка Динева. По думите й задържаният Корийски обирал изоставените къщи, всички го знаели, но изплашените старци не смеели да му кажат нищо. Последният обир обаче прелял чашата, защото вещите били отмъкнати от дома на починала предния ден бабичка.\n\n„Оставени сме на доизживяване, всички едва кретат, имаме само четири пет души, цигани – дървосекачи от сливенското Градец, които са по-млади…“, сподели кметската наместничка. Тя се надява прокуратурата и съдът да си свършат добре работата и крадецът да влезе зад решетките за по-дълго.\n\n                    ", "date": "2018.03.28", "title": "Арестуваха преселник, крал от изоставени къщи "}
{"url": "http://www.monitor.bg/a/view/48540-%D0%93%D0%BE%D1%82%D0%B2%D1%8F%D1%82-%D0%B0%D1%80%D0%B5%D1%81%D1%82-%D0%BD%D0%B0-%D0%BD%D0%B0%D0%BF%D0%B0%D0%B4%D0%B0%D1%82%D0%B5%D0%BB%D1%8F-%D0%B7%D0%B0%D0%BB%D1%8F%D0%BB-%D0%B6%D0%B5%D0%BD%D0%B0-%D1%81-%D0%BA%D0%B8%D1%81%D0%B5%D0%BB%D0%B8%D0%BD%D0%B0/", "text": "\n                    \n„Направеното до момента от разследващите и предприетите действия показва, че оперативният напредък не е е малък. Мисля че в крайна сметка има съвсем конкретни данни по отношение на евентуалния извършител, както и мотива, разбира се”. Това каза вчера главният прокурор Сотир Цацаров в коментар по повод залятата с киселина Ажда Ибрахимова. „Предвидените наказания са с оглед естеството на телесната повреда, настъпило обезобразяване, както и други увреждания. Дали те трябва да бъдат повишени или не, това е работа на народните представители. Мен ме интересува това - от това, което разследващите са направили до момента и ако то се потвърди, мисля, че в крайна сметка могат да представят пред прокуратурата годни данни. Но нека не избързваме, да им дадем време за работа”, допълни главният прокурор. Той обясни, че по мотивът на пръв поглед най-вероятно е личен. Жената, залята с киселина в столицата в понеделник, е в тежко, но стабилно състояние. Очаква се в близките дни това състояние да позволи извършването на оперативни интервенции, каза пред БНТ доц. д-р Мая Аргирова, ръководител на Клиниката по изгаряния в „Пирогов”. Прилагат се най-модерните средства, жената се лекува по всички модерни стандарти на лечението, обясни доц. д-р Мая Аргирова. Жената не е контактна, тя е на апаратна вентилация още от момента на постъпването си, допълни доц. Аргирова. 36-годишната Ажда Ибрахимова бе нападната с киселина близо до дома си в столицата в понеделник. Тя е с 24 процента изгаряния, като те са по главата, шията и крайниците. От думите на свидетел стана ясно, че тя е нападната от мъж с качулка.   Софийска градска прокуратура започна разследване за тежка телесна повреда. Разследващите смятат, че зад нападението могат да стоят лични или бизнес мотиви. Засега извършителят не е известен.\n\n                    ", "date": "2018.03.28", "title": "Има данни за извършителя на заливането с кислина (ОБНОВЕНА)"}
{"url": "http://www.monitor.bg/a/view/51476-%D0%98%D0%B7%D1%82%D0%B8%D1%87%D0%B0-%D1%81%D1%80%D0%BE%D0%BA%D1%8A%D1%82-%D0%B7%D0%B0-%D0%BF%D0%BE%D0%B4%D0%B0%D0%B2%D0%B0%D0%BD%D0%B5-%D0%BD%D0%B0-%D0%BA%D0%BE%D1%80%D0%BF%D0%BE%D1%80%D0%B0%D1%82%D0%B8%D0%B2%D0%BD%D0%B8%D1%82%D0%B5-%D0%B4%D0%B5%D0%BA%D0%BB%D0%B0%D1%80%D0%B0%D1%86%D0%B8%D0%B8/", "text": "Документите се изпращат единствено по електронен път\n                    Фирмите има още няколко дни да подадат годишната си декларация за облагане с данъци за 2017 г. Срокът изтича на 2 април 2018 г., тъй като 31 март е в събота. С тази декларация се подава и годишен отчет за дейността. В същия срок трябва да се плати и дължимият корпоративен данък, след приспадане на направените авансови вноски.\n\nОт НАП напомнят още, че от тази година всички декларации по Закона за корпоративното подоходно облагане, за които задължението за подаване възниква след 31.12.2017 г., се подават единствено по електронен път. Това се отнася и за годишната декларация за облагане с корпоративни данъци за 2017 г.\n\nОт тази година дължимите данъци и осигурителни вноски могат да се превеждат към бюджета без такси, напомнят още данъчните. Това става по два начина - чрез е-услуга, достъпна чрез портала за електронни услуги на НАП, както и чрез инсталираните физически ПОС терминали на работните места в салоните за обслужване на Агенцията. Плащането на задължението към хазната може да стане и във всяка банка с попълване на вносна бележка за плащане към бюджета.\n\nНеподаването на декларациите се санкционира, като минималната глоба е 500 лева за юридическото лице и 200 лева за управителя на фирмата.\n                    ", "date": "2018.03.28", "title": "Изтича срокът за подаване на корпоративните декларации"}
{"url": "http://www.monitor.bg/a/view/89230-%D0%9D%D0%B0%D0%B1%D0%B8%D1%80%D0%B0%D1%82-%D0%BF%D1%80%D0%BE%D0%B5%D0%BA%D1%82%D0%B8-%D0%B7%D0%B0-%D1%81%D0%B0%D0%BD%D0%B8%D1%80%D0%B0%D0%BD%D0%B5-%D0%B2-%D0%BC%D0%B0%D0%BB%D0%BA%D0%B8%D1%82%D0%B5-%D0%BE%D0%B1%D1%89%D0%B8%D0%BD%D0%B8/", "text": "\n                    Започва набирането на проектни предложения по процедурата за „Енергийна ефективност в периферните райони – 2“ по Приоритетна ос 2 на управляваната от регионалното министерство Оперативна програма „Региони в растеж“ 2014 -2020. Над 38 млн. лв., какъвто е бюджетът на процедурата, ще могат да бъдат вложени в мерки за повишаване на енергийната ефективност на публичната инфраструктура и на жилищния сектор в общините с одобрени проекти.\n\nВ срок до 27 август 2018 г. за безвъзмездно финансиране могат да кандидатстват всички общини на 28-те града опорни центрове от 4-то ниво на националната полицентрична система.\n\nВ проектното предложение могат да бъдат включени един или няколко обекта от жилищната и от публичната инфраструктура, като минималният размер на заявената подкрепа е 200 000 лв., а максималният 1,2 млн. лв.\n\nДейностите трябва да са насочени към постигане най-малко клас на енергопотребление „С“ в жилищния сектор, в сгради от културната, образователната и социалната инфраструктура и в сгради на държавната и общинската администрация, както и към намаляване на крайното енергийно потребление, разходите за енергия  и на емисиите на парникови газове.\n                    ", "date": "2018.03.28", "title": "Набират проекти за саниране в малките общини"}
{"url": "http://www.monitor.bg/a/view/13678-%D0%9A%D0%B8%D1%82%D0%B0%D0%B9%D1%86%D0%B8-%D0%B2%D0%B7%D0%B8%D0%BC%D0%B0%D1%82-%D0%BF%D0%BB%D0%BE%D0%B2%D0%B4%D0%B8%D0%B2%D1%81%D0%BA%D0%BE%D1%82%D0%BE-%D0%BB%D0%B5%D1%82%D0%B8%D1%89%D0%B5-%D0%B7%D0%B0-35-%D0%B3%D0%BE%D0%B4%D0%B8%D0%BD%D0%B8/", "text": "\n                    \n\nКонсорциумът между китайската HNA Group и Plovdiv Airport Invest е определен за концесионер на Летище Пловдив. Това реши днес Министерският съвет, след като приключи процедурата по избор на концесионер. Упълномощен представител на обединението е бившият служебен икономически министър Асен Василев.\nДоговорът е за 35 години, като в рамките на този срок концесионерът се задължава да инвестира в аеропорта 79 млн. евро. Средствата трябва да бъдат използвани за ремонт, поддържане и рехабилитация на съществуващата инфраструктура, както и за изграждане на нови съоръжения. Плащанията на концесионната такса ще започнат едва след изтичането на 4-годишен гратисен период.\nКонцесионният договор ще бъде подписан до два месеца от министъра на транспорта, информационните технологии и съобщенията Ивайло Московски.\nПлащанията по договора ще се извършват всяка календарна година, като таксата включва фиксирана и променлива част. Фиксирана е в размер на 600 хил. лв. без ДДС, а променливата представлява 6% от общия размер на нетните приходи от всички дейности за съответната година, свързани с ползването на обекта на концесията.\nПроцедурата за отдаване на концесия на Летище Пловдив бе открита на 16 януари 2017 г. На 18 май 2017 г. бяха отворени получените оферти от трима участници - ДЗЗД „Силк роуд Пловдив Еърпорт“, „Консорциум Летище Пловдив“ и Обединението между HNA Group и Plovdiv Airport Invest.\nСлед разглеждане на документите е установено, че ДЗЗД „Силк Роуд Пловдив Еърпорт“ не отговаря на критериите за подбор и дружеството е отстранено от процедурата. На 27 юли 2017 г. са отворени публично предложенията и обвързващите оферти на „Консорциум Летище Пловдив“ и на Обединение (Консорциум) между HNA Group и Plovdiv Airport Invest.\nHNA Group към момента разполага с приблизително $145 милиарда активи, над $90 милиарда приходи годишно и с над 410 000 служители по цял свят, уточняват от правителствената пресслужба. Дейностите на компанията са в различни сфери, като основно са съсредоточени в авиацията, технологиите, туризма, финансите, иновациите и логистиката. Управлява 14 авиокомпании с над 1250 самолета, като оперира 13 летища и над 1000 вътрешни и международни линии. Годишно компанията превозва над 100 млн. пътници до над 260 града.\n\n\n\n \n                    ", "date": "2018.03.28", "title": "Пловдивското летище става китайско "}
{"url": "http://www.monitor.bg/a/view/28826-%D0%A9%D0%B5-%D0%BF%D1%80%D0%BE%D1%83%D1%87%D0%B2%D0%B0%D1%82-%D0%B7%D0%B0-%D0%B4%D0%BE%D0%B1%D0%B8%D0%B2-%D0%BD%D0%B0-%D1%81%D0%BA%D0%B0%D0%BB%D0%BD%D0%B8-%D0%BC%D0%B0%D1%82%D0%B5%D1%80%D0%B8%D0%B0%D0%BB%D0%B8-%D0%BA%D1%80%D0%B0%D0%B9-%D0%9C%D0%B5%D0%B7%D0%B4%D1%80%D0%B0/", "text": "\n                    Правителството одобри издаването на разрешение за проучване на скалнооблицовъчни материали в площта „Големия връх”, разположена в землищата на селата Върбешница и Горна Кремена.\n\nРазрешението е предоставено на „Йотов Стоун” ЕООД за 2 години. За този срок титулярът ще вложи близо 155 хил. лв. в проучвателните дейности, които ще се осъществяват при спазване на ограниченията на законодателството, заплащане на нормативно определената такса за площ и представяне на банкова гаранция за обезпечаване на задълженията по опазване на околната среда и земите.\n                    ", "date": "2018.03.28", "title": "Ще проучват за добив на скални материали край Мездра"}
{"url": "http://www.monitor.bg/a/view/73446-%D0%9D%D0%B8%D1%81%D0%BA%D0%BE%D1%82%D0%B0%D1%80%D0%B8%D1%84%D0%B5%D0%BD-%D0%B0%D0%B2%D0%B8%D0%BE%D0%BF%D1%80%D0%B5%D0%B2%D0%BE%D0%B7%D0%B2%D0%B0%D1%87-%D1%81-%D0%BD%D0%BE%D0%B2%D0%B0-%D0%B1%D0%B0%D0%B7%D0%B0-%D0%B2-%D0%91%D1%83%D1%80%D0%B3%D0%B0%D1%81/", "text": "\n                    Нискотарифният авиопревозвач Ryanair откри нова база на Летище Бургас. Това е втората база на авиокомпанията в България. Инвестицията в размер на 100 млн. долара осигурява един самолет и 11 нови маршрута от града.\n\nНовите дестинации са Братислава (2 пъти седмично), Дюселдорф Везе (2 пъти седмично), Франкфурт-Хан (2 пъти седмично), Краков (2 пъти седмично), Мюнхен Меминген (2 пъти седмично), Милано Бергамо (2 пъти седмично), Рига (2 пъти седмично), Жешов (веднъж седмично), Тел Авив (2 пъти седмично), Варшава Модлин (2 пъти седмично) и Каунас (веднъж седмично).\n\n„Тези нови маршрути директно ще допринесат за местния туризъм и ще увеличат свързаността на Бургас с останалата част от Европа. Очевидно е, че новата база е истински актив за икономическото развитие на региона“, коментира Улрих Хеппе, изпълнителният директор на Fraport Twin Star Airport Management – компанията оператор на летищата във Варна и Бургас.\n\nЗа да отпразнува новата база, Ryanair пуска билети на цени започващи от 9.99 евро. Офертата е за пътувания от Бургас през април и за резервации, направени до полунощ в петък, 30 март, на сайта на превозвача.\n                    ", "date": "2018.03.28", "title": "Нискотарифен авиопревозвач с нова база в Бургас "}
{"url": "http://www.monitor.bg/a/view/65578-%D0%92%D0%BB%D0%B0%D1%81%D1%82%D0%B8%D1%82%D0%B5-%D0%BF%D0%BE%D0%B4%D0%BC%D0%B5%D0%BD%D1%8F%D1%82-%D0%B0%D0%B2%D1%82%D0%BE%D0%BF%D0%B0%D1%80%D0%BA%D0%B0-%D1%81-%D0%B5%D0%BB%D0%B5%D0%BA%D1%82%D1%80%D0%BE%D0%BC%D0%BE%D0%B1%D0%B8%D0%BB%D0%B8/", "text": "\n                    Централната администрация, териториалните ѝ подразделения и общинските власти вече могат да кандидатстват за еврофинансиране, с което да си купят до три електромобила. Набирането на проекти по Схемата за насърчаване използването на електрически превозни средства започва от 29 март до 31 юли 2018 г.\n\nБезвъзмездната субсидия е фиксирана за всеки различен вид превозно средство. За изцяло електрически превозни средства категория М1 и N1 (4+1 места) тя е 20 000 лв.; за хибридни електрически (plug-in) превозни средства категория M1 и N1 (4+1 места) - 10 000 лв.; за изцяло електрически превозни средства категория L7e - 20 000 лв.; за допълнителни надстройки (за почистване, за поливане, за превозване на обемни предмети, изотермални кутии, контейнери за боклук) до 50% от стойността им, но не повече от 3000 лв.; за изцяло електрически превозни средства (ванове 7+1; 6+1 места), категория М1 или N - 30 000 лв.; за изцяло електрически превозни средства категория М2 и N2 - 40 000 лв.\n\nСредствата са по Инвестиционната програма за климата (ИПК), а целта на мярката е да допринесе за изпълнението на политиките на страната в три направления – подобряване на качествата на атмосферния въздух, намаляване на емисиите на парникови газове и намаляване на нивата на шумовото замърсяване в населените места.\n                    ", "date": "2018.03.28", "title": "Властите подменят автопарка с електромобили"}
{"url": "http://www.monitor.bg/a/view/72075-%D0%9F%D0%BB%D0%B0%D1%89%D0%B0%D0%BD%D0%B8%D1%8F%D1%82%D0%B0-%D0%BA%D1%8A%D0%BC-%D0%B1%D1%8E%D0%B4%D0%B6%D0%B5%D1%82%D0%B0-%D0%B4%D0%B8%D1%80%D0%B5%D0%BA%D1%82%D0%BD%D0%BE-%D0%B2-%D1%81%D0%BC%D0%B5%D1%82%D0%BA%D0%B8%D1%82%D0%B5-%D0%BD%D0%B0-%D0%91%D0%9D%D0%91/", "text": "Сумите няма да минават през банки посредници\n                    \n\nГражданите и фирмите ще имат възможност да извършват плащания с карти към бюджетни организации направо по сметките им в БНБ, а не чрез банки посредници. Това облекчение одобриха вчера без дискусия депутатите, като приеха на първо и на второ четене промяна в Закона за ограничаване на плащанията в брой, внесен от ГЕРБ.\n\nПромяната в текстовете предвижда всички плащания към държавните ведомства и бюджетни организации по сметки в Българска народна банка (БНБ).\n\nда могат да се правят с карта\n\nПредвидена е възможност за картови разплащания по сметка в БНБ и на бъдещите тол такси, които ще влязат в сила догодина. Мярката е заложена и в Закона за пътищата „предвид значителния размер на очакваните приходи“.\n\n„От гледна точка на физическите и юридическите лица това е допълнителен безплатен и удобен начин за плащане на дължими от тях суми по бюджетите на съответните бюджетни организации. Широкото прилагане в публичния сектор на картовите плащания е насочено към\n\nнамаляване на финансовата тежест за потребителите\n\nпри плащане на дължимите такси или цени на административни услуги, оптимизиране на безналичните плащания в публичния сектор и намаляване на разходите, свързани с обслужването на плащанията в брой“, се посочва в мотивите към законопроекта, прочетени от трибуната.\n\nОт документа става ясно още, че сумите ще постъпват направо в сметката на бюджетните организации в Централната банка, като по този начин ще бъде избегнато\n\nсъбирането на тези суми в сметки в банки посредници\n\nи последващото им трансфериране в БНБ.\n\nКакто „Монитор“ вече писа в началото на тази година с промени в същия закон се създаде възможност за картово плащане на данъци на осигурителни вноски по сметки на Националната агенция за приходите (НАП)в БНБ. При използването на този начин за погасяване на задълженията не се дължи такса за банков превод.\n\nМярката цели да оптимизира безналичните плащания в бюджетния сектор, каза по време на представянето на закона представянето на законопроекта председателят на парламентарната бюджетна комисия Менда Стоянова.\n\n\n                    ", "date": "2018.03.28", "title": "Плащанията към бюджета  директно в сметките на БНБ"}
{"url": "http://www.monitor.bg/a/view/44668-%D0%A2%D1%8A%D1%80%D1%81%D1%8F%D1%82-%D0%BA%D0%BE%D0%BD%D1%86%D0%B5%D1%81%D0%B8%D0%BE%D0%BD%D0%B5%D1%80%D0%B8-%D0%BD%D0%B0-%D1%82%D1%80%D0%B8-%D0%BC%D0%BE%D1%80%D1%81%D0%BA%D0%B8-%D0%BF%D0%BB%D0%B0%D0%B6%D0%B0/", "text": "\n                    Търсят се концесионери на три морски плажа - Албена, „Св. Константин и Елена - голям плаж“ и Приморско - централен, съобщиха от Министерския съвет. С процедурите се цели тяхното обезопасяване и предоставяне на услуги от обществен интерес за срока на концесията.\n\nПроцедурата се провежда по реда на Закона устройството на черноморското крайбрежие, като концесионерите ще бъдат определени чрез конкурс, организиран от министъра на туризма и проведен от комисия, назначена от министър-председателя. Предлага се концесиите да са за 15 години. Продължителността им е съобразена със срока за откупуване на инвестициите и визията за дългосрочно развитие на морския плаж.\n\nРазмерът на минималното годишно концесионно заплащане на плаж Албена е 919 785 лева без ДДС. На плаж „Св. Константин и Елена – голям плаж“ – 83 428 лева без ДДС, а на плаж Приморско – централен – 41 824 лева без ДДС. Размерите са определени съгласно приетата от Министерския съвет Методика за определяне минималния размер на концесионното плащане за морски плажове, уточняват от правителството.\n\nКонцесионерите трябва да се грижат за плажовете, като осигурят спасители, здравно и медицинско обслужване, както и да поддържат чистотата на морската ивица.\n                    ", "date": "2018.03.28", "title": "Търсят концесионери на три морски плажа"}
{"url": "http://www.monitor.bg/a/view/59015-380-%D1%85%D0%B8%D0%BB-%D0%B1%D1%8A%D0%BB%D0%B3%D0%B0%D1%80%D0%B8-%D0%BF%D1%8A%D1%82%D1%83%D0%B2%D0%B0%D0%BB%D0%B8-%D0%B7%D0%B0%D0%B4-%D0%B3%D1%80%D0%B0%D0%BD%D0%B8%D1%86%D0%B0/", "text": "\n                    \nПочти 380 хил. българи са пътували зад граница през февруари около празниците Св. Валентин и Трифон Зарезан, сочат данни на Националния статистически институт (НСИ). Броят им се увеличава с 3,5% спрямо същия месец на предходната година.\n\nПочивките и екскурзиите в чужбина нарастват с 24,4%, командировките - с близо 10 на сто, докато пътуванията с т. нар. „друга“ цел (на гости, за обучение, на концерт или спортна проява), които са най-многобройни, намаляват с 6,7%.\n\nПо традиция най-много нашенци са посетили Турция - 78 хил. На второ място се нарежда Гърция - 61,5 хил., а на трето Румъния - 44 хил.\n\nВ същото време миналия месец 457 хил. чужденци са дошли да разгледат България, с 4,9% повече в сравнение с година по-рано. Отново най-много туристи са дошли от Турция, Румъния и Гърция. Над 40% от чужденците са дошли у нас за почивка или екскурзия, а една пета са идвали в страната ни по работа.\n\n                    ", "date": "2018.03.28", "title": "380 хил. българи пътували зад граница"}
{"url": "http://www.monitor.bg/a/view/20289-%D0%9A%D0%B0%D0%B1%D0%B8%D0%BD%D0%B5%D1%82%D1%8A%D1%82-%D1%80%D0%B5%D1%88%D0%B0%D0%B2%D0%B0-%D0%B7%D0%B0-%D0%B2%D0%B5%D0%BB%D0%B8%D0%BA%D0%B4%D0%B5%D0%BD%D1%81%D0%BA%D0%B8%D1%82%D0%B5-%D0%B4%D0%BE%D0%B1%D0%B0%D0%B2%D0%BA%D0%B8/", "text": "\n                    \nОчаква се днес правителството да вземе решение дали ще бъдат отпуснати добавки към пенсиите за Великден. На днешното заседание трябва да стане ясно дали в бюджета ще се намерят необходимите за това над 50 млн. лв. за допълнителни разходи на държавното обществено осигуряване. Миналата година надбавките от 40 лв. бяха изплатени на малко повече от 1,2 млн. пенсионери с пенсии под 314 лв.\n\nИзплащането на пенсиите през април ще започне на 5 число заради празниците, което се пада Велики четвъртък.\n\nПравителството ще разгледа и Проект на решение за изпълнение на решение на Народното събрание от 17 ноември 2017 г., с което се възлага на Министерския съвет да изготви и представи прогноза за демографското развитие на страната до 2040 г. Проектът е внесен от заместник-министър председателя по икономическата и демографската политика Валери Симеонов.\n\nКабинетът ще обсъди още Доклад за одобряване на отчет за дейността на Съвета за координация при управление на средствата от Европейския съюз за 2017 г., както и Доклад за приемане на годишен отчет за изпълнението през 2016 г. на Националния план за действие по енергийна ефективност 2014 – 2020 г.\n\nОчаква се да бъде одобрено и решение за определяне на концесионер на „Гражданско летище за обществено ползване – Пловдив“.\n\nМинистрите ще обсъдят и изменения в Закона за защита на лица, застрашени във връзка с наказателно производство.\n\n                    ", "date": "2018.03.28", "title": "Кабинетът решава за великденските добавки "}
{"url": "http://www.monitor.bg/a/view/52317-%D0%97%D0%B0%D0%BB%D1%8F%D1%82%D0%B0%D1%82%D0%B0-%D1%81-%D0%BA%D0%B8%D1%81%D0%B5%D0%BB%D0%B8%D0%BD%D0%B0-%D0%B6%D0%B5%D0%BD%D0%B0-%D0%BE%D1%81%D1%82%D0%B0%D0%B2%D0%B0-%D0%B2-%D1%82%D0%B5%D0%B6%D0%BA%D0%BE-%D1%81%D1%8A%D1%81%D1%82%D0%BE%D1%8F%D0%BD%D0%B8%D0%B5/", "text": "\n                    \n\nЗалятата преди два дни с киселина жена е в непроменено тежко общо състояние, но стабилно, съобщи доц. д-р Мая Аргирова, ръководител на Клиниката по изгаряния в \"Пирогов\" пред БНТ. Очаква се в близките дни това състояние да позволи извършването на оперативни интервенции за отстраняване на мъртвите тъкани и покриване със свободна кожна автопластика.\n\nПрилагат се най-модерните средства, жената се лекува по всички модерни стандарти на лечението, обясни доц. д-р Мая Аргирова. Тя добави, че жената не е контактна, тя е на апаратна вентилация още от момента на постъпването си.\n\n36-годишната Ажда Ибрахимова беше залята с киселина в понеделник вечерта в центъра на столицата. Тя беше откарана в \"Пирогов“ с 24% дълбоко изгаряне по главата, шията и пръснато по долните крайници. Полицията работи по две версии за нападението- едната е свързана с личен мотив, а другата – с бизнеса на пострадалата, която има два сладкарски цеха.\n\n\n                    ", "date": "2018.03.28", "title": "Залятата с киселина жена остава в тежко състояние "}
{"url": "http://www.monitor.bg/a/view/29204-%D0%A8%D0%B5%D1%81%D1%82%D0%BE%D0%BA%D0%BB%D0%B0%D1%81%D0%BD%D0%B8%D0%BA-%D0%BF%D0%BB%D0%B0%D1%88%D0%B8-%D1%81%D1%8A%D1%83%D1%87%D0%B5%D0%BD%D0%B8%D0%BA-%D1%81-%D0%B4%D0%B6%D0%BE%D0%B1%D0%BD%D0%BE-%D0%BD%D0%BE%D0%B6%D1%87%D0%B5/", "text": "\n                    \nШестокласник от училището в Сапарева баня е заплашил да намушка с джобно ножче свой съученик. Това съобщи Катя Табачка, говорител на Областна дирекция на МВР – Кюстендил пред \"Фокус\". Сигналът за случилото се е подаден от класния ръководител на двете момчета, които са се скарали. Учениците са от 6 клас на училището в Сапарева баня. Едното момче е отправило заплахи към съученика си, че ще го намушка с джобно ножче. „Не е имало допиране на нож в гърлото на другото момче, отправена е заплаха”, каза Табачка.\n\nНа място са изпратени служители на Районно управление – Сапарева баня и на „Детска педагогическа стая” – Дупница. Проведени са беседи с двамата ученици. Предстои среща и с родителите им.\n\n                    ", "date": "2018.03.28", "title": "Шестокласник плаши съученик с джобно ножче "}
{"url": "http://www.monitor.bg/a/view/67321-%D0%9F%D0%BE-40-%D0%BB%D0%B2-%D0%B2%D0%B5%D0%BB%D0%B8%D0%BA%D0%B4%D0%B5%D0%BD%D1%81%D0%BA%D0%B8-%D0%B4%D0%BE%D0%B1%D0%B0%D0%B2%D0%BA%D0%B8-%D0%B7%D0%B0-12-%D0%BC%D0%BB%D0%BD-%D0%BF%D0%B5%D0%BD%D1%81%D0%B8%D0%BE%D0%BD%D0%B5%D1%80%D0%B8/", "text": "Бонус ще получат хората със суми до 321 лв.\n                    \n\nПо 40 лв. допълнително ще получат над 1,2 млн. пенсионери за Великден, реши правителството. Добавка към пенсията ще бъде отпусната на възрастните с доход до линията на бедност - 321 лв. Бонусите ще струват на държавата 49,1 млн. лв.\n\nИзплащането на пенсиите ще започне на 4 април, но не всички ще получат добавките си преди великденските празници, защото някои се превеждат по банков път, а други чрез пощите. “Така стана, че като дойдат Коледа и Великден, над 1,2 млн пенсионери очакват по 40 лв. допълнителни бонуси към пенсиите. Затова и сега отпускаме около 50 млн. Коледа и Великден са в рамките на няколко месеца, на практика това са около 100 млн. лв., не малко пари“, заяви премиерът Бойко Борисов. Той заръча на социалния министър Бисер Петков по най-бързия начин да се задейства процедурата по получаване на бонусите към великденските пенсии. От своя страна Петков уточни, че допълнителни средства ще получат 56% от пенсионерите. Социалният министър увери, че НОИ има готовност своевременно да изпълни решението на МС.\n\nОтносно искането на „Обединени патриоти“ за ревизия на инвалидните пенсии и отнемането на фалшивите, министърът заяви, че не се предвижда подобна мярка. Социалното министерство е готово и с концепция за определяне на работоспособността на база, на която ще се отпускат пенсиите по болест.\n\nКакто е известно от 1 юли сумите ще се увеличат с 3,8%. Така най-ниската пенсия ще стане 207,60 лв., което е ръст със 7,60 лв. Средната пенсия пък ще достигне 362,97 лв., което е с близо 20 лв. повече, а максималната сума за старини ще остане без промяна - 910 лв. Причината е, че най-високата сума за старини представлява 35% от максималния осигурителен праг. От догодина таванът на пенсиите пък ще бъде 40 на сто от най-високия осигурителен доход, поради което максималната ще набъбне до 1040 лв. за всички вече отпуснати суми за старини. За всички пенсиониращи се след 1 януари 2019 година таван на сумите няма да има.\n\nВ началото на правителството заседание Борисов бе награден с приза „Ангел на благодарността“ от фондация “Искам бебе”, за това, че е изпълнил обещанието държавният фонд да финансира повече двойки с репродуктивни проблеми. От МС уточниха, че през изминалата година са изплатени близо 14 млн. лв. за дейности по асистирана репродукция, а премиерът отчете, че 906 бебета са родени през 2017 година след ин витро процедури.\n\n\n                    ", "date": "2018.03.28", "title": "40 лв. великденска добавка за 1,2 млн. пенсионери (ОБНОВЕНА)"}
{"url": "http://www.monitor.bg/a/view/53922-%D0%95%D0%B2%D1%80%D0%BE%D0%B4%D0%B5%D0%BF%D1%83%D1%82%D0%B0%D1%82%D0%B8-%D0%BE%D1%82-%D0%93%D0%95%D0%A0%D0%91-%D0%B8%D1%81%D0%BA%D0%B0%D1%82-%D0%BC%D0%B8%D0%BD%D0%B8%D0%BC%D0%B0%D0%BB%D0%BD%D0%B8-%D1%81%D1%82%D0%B0%D0%BD%D0%B4%D0%B0%D1%80%D1%82%D0%B8-%D0%B7%D0%B0-%D1%85%D1%80%D0%B0%D0%BD%D0%B8%D1%82%D0%B5-%D0%B2-%D0%95%D0%A1/", "text": "\n                    \nДа се въведат минимални стандарти за качеството на храните и напитките в целия ЕС. Това предлагат евродепутатите от ГЕРБ Емил Радев и Андрей Новаков. В кулоарите на българския парламент те обясниха, че внасят до ЕК нова програмата, която да реши двойните стандарти в храните в Източна Европа и останалата част на континента. Програмата е за 300 000 евро и с нея ще се финансират изследвания и тестове, въз основа на който да се изработят минималните стандарти при храните.\n\nПо думите на Андрей Новаков у нас храните и напитките се продават с по-ниско качество. Проблемът с двойния стандарт при храните съществува от близо 15 години, информира пък Емил Радев. По думите му редица сигнали са постъпили при евродепутатите, а сегашните правила не следели дали в храните в отделните членки има еднакви компоненти, дали състваките са здравословни. „Тази дискриминация е недопустима“, подчерта той.\n\nПочти невъзможно е националните органи да направят необходимите проучвания. Затова се налага единен европейски орган, който да следи за двойните стандарти. В момента двойните стандарти не са незаконни, но те са неморални, категоричен бе Радев. Ако искаме единна Европа, трябва да има единни стандарти, подчерта той.\n\nИдеята на евродепутатите е получила подкрепа в редица членки.\n\nСпоред Новаков крайният срок за предложения до ЕК е 27 април. Средата на лятото ЕК пък трябва да каже дали подкрепя програмата и после трябва да започне битка за бюджета на програмата и избори на изпълнители. Това по думите на Новаков означава, че хипотетично  следващата година може да има изравняване на стандартите при храните и напитките в Европа.\n\n                    ", "date": "2018.03.28", "title": "Евродепутати от ГЕРБ искат минимални стандарти за храните в ЕС"}
{"url": "http://www.monitor.bg/a/view/48270-%D0%94%D0%B8%D0%BC%D0%B8%D1%82%D1%8A%D1%80-%D0%93%D0%B0%D0%BC%D0%B8%D1%88%D0%B5%D0%B2-%D0%BE%D1%82-%D0%93%D0%95%D0%A0%D0%91-%D0%BF%D0%BE%D0%B4%D0%B0%D0%B4%D0%B5-%D0%BE%D1%81%D1%82%D0%B0%D0%B2%D0%BA%D0%B0/", "text": "Фирмата му нямала задължения в момента на прехвърлянето\n                    \n\nДепутатът от ГЕРБ Димитър Гамишев е подал оставка като депутат. Това съобщи от парламентарната трибуна неговия колега Спас Гърневски. Повод за това се оказа скандала около Гамишев и прехвърлената от него фирма на малоимoтен гражданин, въпреки че е имал задължения и неплатено ДДС към НАП. По думите на Гърневски депутатът е подал оставка с цел да не пречи на проверката и да не се спекулира с името на партията.По-късно самият Гамишев обясни, че сам е взел решението да подаде оставка. Това зааяви самият той в кулоарите на НС. По думите му никой не му е звънял по телефона, дори и премиера Бойко Борисов. Гамишев коментира, че не си тръгва огорчен от политиката. Фирмата му пък нямала задължения в момента на прехвърлянето. „Когато прехвърлих фирмата си имаше купувач. Имало е човек, който се е интересувал от фирмата и я е купил. Този човек нито е циганин, нито е малоимотен. По каква причина е купил и други фирми мен не ме интересува“, посочи Гамишев. Той даде да се разбере, че не иска никой да злоупотребява с ГЕРБ.  „Искам всички да знаят, че това се е случило преди 2 години. Допитал съм се до адвокати и консултанти. Друго е защо сега се повдига въпроса“, изтъкна депутатът. „Нека всичко по проверката на НАП да мине, да излезе наяве какво се е случило“, каза още той.Малко по-рано с декларация БСП поискаха оставката на Гамишев и го обявиха като един от фрапиращите случаи на измами с ДДС. По думите на червения депутат Николай Бошкилов ГЕРБ не изпълняват обeщанията си да се борят със сивия сектор, неплащането на ДДС от нелоялните търговци продължавало. Именно в тази връзка те дадоха за пример и Гамишев, който преди да стане политик прехвърлил фирмата си на малоимотен гражданин и досега компанията е в списъка с длъжници на НАП за над 200 000 лева, които са несъбираеми. Самата фирма била създадена с капитал от 2 лева и на адрес, където имало други 23 фирми, 10 от които също длъжници на НАП. „Народният представител Димитър Гамишев от ГЕРБ олицетворява лицемерната политика на ГЕРБ”, заяви Николай Бошкилов, който настоя, че е неприемливо да има политически чадър върху народния представител. БСП настоя ръководството на ГЕРБ да вземе решение от случая с Димитър Гамишев, което да отговаря на интересите на българските граждани.  На свой ред ГЕРБ защити Гамишев. „За пореден път ГЕРБ дава пред гражданите ясно и точно послание как трябва да функционира една истинска демократична и отговорна за делата си партия”, защити Спас Гърневски партията от червените атаки и продължи – „И при най-малкото съмнение в народни представители, те сами депозират оставката си, не чакат да приключат проверките и не се крият зад имунитети”. Той обвини БСП в двойни стандарти и припомни, че лидерът на БСП Корнелия Нинова е приватизирала \"Техноимпекс”, а докато е била зам-министър Пловдивския панаир е отишъл в ръцете на друг червен функционер – Георги Гергов. „Тази кражба на века е внесена в новата комисия за борба с корупцията”, каза още Гърневски.Че БСП няма право да бъде морален съдник, пък заяви шефът на ПГ на ГЕРБ Цветан Цветанов в кулоарите на НС. Той припомни изказванията на социалиста Таско Ерменков за Крим, както и разследването срещу червения депутат Манол Генов за купуване на гласове. Той обясни, че оставката на Гамишев вече е депозирана в деловодството на НС и той няма да бъде ръководител на общинската структура в Гоце Делчев. Той обясни, че момента тече процес за отчетно-изборни събрания в партията и Гамишев няма да бъде избран за нов шеф на местната структура.  „Мога да ви дам пълна гаранция, че Гамишев няма да бъде ръководител на общинската структура“, заяви той. Цветанов поясни, че още вчера е имал възможност на разговаря с депутата след заседанието на парламентарна група. „Днес той също искаше да разговаря с мен и каза, че иска да си подаде оставка“, каза Цветанов и поясни, че неговият колега не е предполагал какво ще се разрази. Според него Гамишев е показал достойна постъпка. И го информирал,  че при влизането си в политиката е решил да се освободи от бизнеса си. Тогава е прехвърлил фирмата си и е познавал човекът, на когото е прехъврил фирмата си,  но не като малоимотен. Цветанов допълни, че от разговора му с Гамишев е станало ясно, че когато е прехвърляна фирмата, тя не е имала задължения. До няколко дни пък ще стане ясно кой ще замести Гамишев в НС.\n\n\n                    ", "date": "2018.03.28", "title": "Димитър Гамишев от ГЕРБ подаде оставка (ОБНОВЕНА)"}
{"url": "http://www.monitor.bg/a/view/56439-%D0%A1%D1%82%D0%B0%D1%80%D0%B0-%D0%97%D0%B0%D0%B3%D0%BE%D1%80%D0%B0-%D1%87%D0%B0%D0%BA%D0%B0-3-%D0%BC%D0%BB%D0%BD-%D0%BB%D0%B2-%D0%BE%D1%82-%D0%B4%D1%8A%D1%80%D0%B6%D0%B0%D0%B2%D0%B0%D1%82%D0%B0-%C2%A0/", "text": "\n                    \nМинимум 3 млн. лв. се очаква да предостави държавата, за да стане съдружник в новосъздаденото дружество „Индустриална зона Загоре“, което ще има за задача привличането на чуждестранни инвеститори в Стара Загора.\n\nАкционерното дружество и учредено с капитал от 4 857 646 лв., като по-голямата част е апортна вноска – общински терен. Капиталът е разпределен в акции от по 1 лев, очаква се министерството на икономиката чрез държавното „Национална компания индустриални зони“ да придобие 49 на сто от акциите.\n\n„Нямаме проблем със средствата, ще дадем толкова, колкото са нужни и се ангажираме да финансираме изграждането на инфраструктурата: улици, ток, вода и др., защото инвеститорите не желаят да идват на гола поляна!“, коментира наскоро министърът на икономиката Емил Караниколов, който присъства на подписването на меморандума за съвместни действия между община Стара Загора и държавното дружество. По думите му старозагорската индустриална зона щяла да се развива като пилотен проект. Преди още да излязла официалната регистрация имало заявен интерес от 4 чужди компании, които се интересували от възможностите на региона, сред  тях била и известна фирма в областта на автомобилостроенето.\n\nОчаква се днес /29 март/ старозагорските съветници да гласуват предложената едностепенна система за управление на зоната, като съветът на директорите ще бъде тричленен.\n\n                    ", "date": "2018.03.28", "title": "Стара Загора чака 3 млн. лв. от държавата  "}
{"url": "http://www.monitor.bg/a/view/57535-%D0%A1%D0%BE%D0%B1%D1%81%D1%82%D0%B2%D0%B5%D0%BD%D0%B8%D0%BA%D1%8A%D1%82-%D0%BD%D0%B0-%D0%B1%D0%B5%D0%B4%D1%81%D1%82%D0%B2%D0%B0%D1%89%D0%B8%D1%82%D0%B5-%D0%BA%D0%BE%D0%BD%D0%B5-%D0%94%D1%80%D1%83%D0%B3%D0%B8-%D1%81%D0%B0-%D0%B2%D0%B8%D0%BD%D0%BE%D0%B2%D0%BD%D0%B8-%D0%B7%D0%B0-%D1%81%D0%BC%D1%8A%D1%80%D1%82%D1%82%D0%B0-%D0%B8%D0%BC/", "text": "Привикаха Петър Пищалов на разпит в полицията  \n                    \n\nПривикаха на разпит в полицията в Кюстендил собственикът на бедстващите коне в Осоговската планина – Петър Пищалов. Минути след като даде показания пред униформените, той заяви, че друг е виновен за смъртта на част от стадото му. „Виновни са хората, които са намерили преди повече от един месец конете ми и не са ми подали сигнал, а са ги свалили по-ниско в планината, където е само сняг и няма никаква храна. Тези хора са изчакали да умрат и са започнали да пускат тези извратени истории в социалните мрежи”, каза Петър Пищелов. Той самия признава, че конете му са били незаконно в Осоговската планина и това е причината да не подаде сигнал към институциите, когато са изчезнали преди месец и половина.\n„В момента там намерих 26 живи коне, както и 3 мъртви.Не знам обаче, къде са другите коне,аз имам около 70. Другите може и да са под снега мъртви или на някое друго място в планината”, допълни Петър Пищелов.\nСкандалът с бедстващите коне в Осогово гръмна в началото на седмицата, когато в социалните мрежи се разпространиха снимки с умиращи от студ и глад коне. По първоначална информация те бяха 100, но в последствие се оказа, че бройката им е по-малка. По случая започна разследване на прокуратурата, а на Петър Пищалов последва проверка на животновъдните му обекти от страна на представители от БАБХ. Ако бъде доказано, че той е изоставил животните си в планината го грозят до 3 години затвор и глоба до 5 хил. лв.„\n\n\n\n\nЗоополицията трябваше да е първата, която да реагира. Реагираха будни граждани, хора със съвест, които са направили необходимото най-малко да спасят животните, коментира днес главният прокурор Сотир Цацаров.\n\nДве са насоките на проверката на Кюстендилската районна прокуратура – едната е проявена жестокост спрямо животни, от която е последвала смърт – с действия или бездействие, и втората – разходването на европейските средства и правомерността на тяхното получаване, тъй като очевидно е, че в конкретния случай е получена определена субсидия, каза още обвинител №1. Той поясни, че Европейската прокуратура ще се занимава само с нарушения на финансовите интереси на общността, т.е. финансови престъпления, които отговарят на определени критерии - например за ДДС са над 10 млн. евро и трябва да бъдат трансгранични, т.е. за крупни нарушения на финансовите интереси на самия ЕС.\n\n                    ", "date": "2018.03.28", "title": "Собственикът на бедстващите коне: Други са виновни (ОБНОВЕНА)"}
{"url": "http://www.monitor.bg/a/view/45590-%D0%91%D0%BE%D1%80%D0%B8%D1%81%D0%BE%D0%B2-%D0%B8-%D0%A6%D0%B8%D0%BF%D1%80%D0%B0%D1%81-%D0%BE%D0%B1%D1%81%D1%8A%D0%B4%D0%B8%D1%85%D0%B0-%D1%81%D1%80%D0%B5%D1%89%D0%B0%D1%82%D0%B0-%D0%95%D0%A1%D0%A2%D1%83%D1%80%D1%86%D0%B8%D1%8F/", "text": "\n                    \nПремиерът Бойко Борисов и гръцкия му колега Алексис Ципрас са обсъдили в телефонен разговор изминалата срещу между ЕС и Турция във Варна, съобщиха от Министерския съвет. Борисов е говорил и с президента на Гърция Никос Анастасиадис. Премиерът ги информирал, че е поставил въпросите за задържаните гръцки войници, за напрежението в Източното Средиземноморие и в Егейско море, както и за Кипърския въпрос в рамките на двустранната си среща с турския президент, а след това те са били обсъдени и по време на работната вечеря с участието на председателите на Европейския съвет и на Европейската комисия Доналд Туск и Жан-Клод Юнкер. Той казал също, че лидерите на ЕС са настояли за положителна развръзка до Великден по случая с двамата гръцки войници, задържани на турска територия. Относно въпросите, касаещи Кипър, турският президент ги е информирал, че ще се търси решение съгласно международното право.\n\nВ разговорите си Борисов посочил, че развитието по темата ще продължи да бъде следено с внимание и от България, и от Брюксел. Според българския министър-председател възстановяването на доверието и спокойствието в региона в момента е от критична важност.\n\n                    ", "date": "2018.03.28", "title": "Борисов и Ципрас обсъдиха срещата ЕС-Турция"}
{"url": "http://www.monitor.bg/a/view/51776-%D0%A1%D0%B8%D0%B4%D0%B5%D1%80%D0%BE%D0%B2-%D0%BF%D0%BE%D0%B8%D1%81%D0%BA%D0%B0-%D0%9A%D0%BE%D0%B0%D0%BB%D0%B8%D1%86%D0%B8%D0%BE%D0%BD%D0%B5%D0%BD-%D1%81%D1%8A%D0%B2%D0%B5%D1%82-%D0%B7%D0%B0%D1%80%D0%B0%D0%B4%D0%B8-%D0%A1%D0%BA%D1%80%D0%B8%D0%BF%D0%B0%D0%BB-%D0%91%D0%A1%D0%9F-%D0%BF%D1%80%D0%B5%D0%BF%D0%B8%D1%82%D0%B2%D0%B0%D0%BD%D0%B5-%D0%BD%D0%B0-%D0%91%D0%BE%D1%80%D0%B8%D1%81%D0%BE%D0%B2/", "text": "ГЕРБ: Европа показа солидарност, България също\n                    \nСвикване на Коалиционния съвет между ГЕРБ и Обединени патриоти заради случая „Скрипал”. Това поиска един от лидерите на патриотите и председател на „Атака” Волен Сидеров в кулоарите на НС. Според него случаят с отровения бивш руски агент Сергей Скрипал щял да бъде забравен, ако не е била победата на Путин на изборите в Русия. По думите му този случай е бил създаден именно да дискредитира вота в руската страна. По думите му трябва да се свика Коалиционния съвет, където да се получи пълноценна информация и едва след това да се направи анализ какви да бъдат следващите ни стъпки. Той определи политиката на България по казуса към момента като балансирана и поздрави Борисов за нея, но намекна, че някои министри от кабинета могат да попречат на тази посока. Повод за коментара му е факътът, че към момента България не е отзовала своя посланик в Москава, а само го е привикала за „консултации”. Сидеров похвали Борисов и разкри, че двамата са имали телефонен разговор по въпроса за ескалацията на напрежението с Москва и за това как трябва да се държим и ние на фона на натиска отвън. На въпроса дали лидерът на ПГ на Обединените патриоти му е дал съвета да удържим на натиска и да не отзоваваме руски дипломати, лидерът на \"Атака\" отрече, като поясни, че дори не се е наложило. \"Той самият е на позиция, че не трябва да се правят резки движения\", отговори Сидеров.\n\nПреди това от БСП заявиха, че са разтревожени от дипломатическата война, която напомняла времената на студената война и настояха премиерът Бойко Борисов да дойде в Народното събрание, за да обясни защо е привикал българския посланик Бойко Коцев от Москва. По думите на социалиста Кристиан Вигенин премиерът дължи обяснение за българската позиция към Русия в момента. Според него България е непоследователна в своята позиция. Едно заявявала външният министър Екатерина Захариева, която веднага се солидаризира с Великобритания, а друга била позицията на премиера Борисов.\n\nПо-рано през деня от ГЕРБ заявиха, че Европа показа солидарност с Великобритания, а България също с привикаването на БГ посланика. „Всяка една държава членка реши по какъв начин да изрази тази своя солидарност”, заяви евродепутатът от ГЕРБ Емил Радев в НС.  По думите му такива посегателства са удари срещу върховенството на закона в дадените държави и показва, че с такива методи в 21-и век не трябва въобще да се позволява да се действа. „България също е солидарна, ние отзовахме нашия посланик за консултации… не сме го отзовали, извикали сме го за консултации. Така че важното е наистина да покажем и солидарност, но също е важно да запазим и нормалните отношения с Русия”, добави Радев и допусна, че това може да не е единствена реакция.  Въпреки това той обобщи, че разследването въврви и все още има много неясноти. „Така че, както Европейският съюз, така и България ще действа според новите факти и обстоятелства, които се открият”, каза Радев.\n\nТемата по-късно коментира и Цветан Цветанов. „Премиерът Борисов полага усилия да се изяснят всички възможни факти по случая „Скрипал“  и тогава правителството да вземе съответното решение”, каза той и допълни, че България трябва да бъде солидарна с евроатлантическите държави, защото това е гаранция за нашия просперитет и успех като защита на националния суверинитет.\n\n                    ", "date": "2018.03.28", "title": "Сидеров поиска Коалиционен съвет заради Скрипал, БСП - препитване на Борисов"}
{"url": "http://www.monitor.bg/a/view/62322-%D0%93%D0%BB%D0%B0%D0%B4-%D0%B7%D0%B0-%D1%80%D0%B0%D0%B1%D0%BE%D1%82%D0%BD%D0%B0-%D1%80%D1%8A%D0%BA%D0%B0-%D0%BF%D0%BE-%D0%BC%D0%BE%D1%80%D0%B5%D1%82%D0%BE/", "text": "\n                    \n33-ма работодатели от цялото ни Черноморие участваха в петата по ред Специализирана трудова борса в сферата на туризма в Добрич. Борсата се реализира по проект „Готови за работа” и е организирана от Агенцията по заетостта, заяви Васил Сивков, директор на Бюрото по труда в Добрич. Липсата на кадри в туризма е вече осезаема, каза Сивков. Той се надява чрез прекия контакт между работодатели и безработни да се постигне по-солиден процент на заетост, като акцент са неактивните младежи и другите неактивни безработни. В тази връзка Дирекция „Бюро по труда” провежда обучение на над 200 безработни, включени в различни курсове за професиите администратор, готвач, сервитьор-барман, работник в заведение за хранене и камериер.\n\nЗа поредна година КК „Албена” търси хиляди работници. Свободни места има в комплекса за цели 23 позиции – от администратори и счетоводители, до общи работници и озеленители. Отново ще се търсят чужденци от Украйна и Молдова, които да попълват липсващите работни места, признават от „Албена”. Миналата година вносните работници бяха 500, за този сезон се очаква броят им да е по-голям.\n\n                    ", "date": "2018.03.28", "title": "Глад за работна ръка по морето"}
{"url": "http://www.monitor.bg/a/view/74879-%D0%94%D0%BB%D1%8A%D0%B6%D0%BD%D0%B8%D1%86%D0%B8-%D1%81%D0%B5-%D0%B6%D0%B0%D0%BB%D1%8F%D1%82-%D0%BE%D1%82-%D1%87%D0%B0%D1%81%D1%82%D0%BD%D0%B8-%D1%81%D1%8A%D0%B4%D0%B5%D0%B1%D0%BD%D0%B8-%D0%B8%D0%B7%D0%BF%D1%8A%D0%BB%D0%BD%D0%B8%D1%82%D0%B5%D0%BB%D0%B8/", "text": "\n                    \n90 дела по жалби против действия на съдебни изпълнители са образувани в Окръжен съд - Добрич през 2017г., сочат данните от годишния отчет на институцията. Броят им е почти идентичен спрямо предходната година и е по-висок в сравнение с 2015г., когато са били 81.\n\nДействията на съдебните изпълнители се обжалват както от длъжниците по изпълнителни дела, така и от взискателите, коментира председателят на Окръжния съд Галатея Ханджиева. Най-често се оспорват оценките на изнесени на публична продан недвижими имоти, разпределението на събраните по изпълнителните дела суми, постановленията за възлагане на недвижими имоти, прекратяването и спирането на принудителното производство, отказите за приключване, постановления за разноски - неправилно изчислени такси и разноски за изпълнението. В съда постъпват и жалби от длъжници, които смятат, че предприетите от съдебните изпълнители действия за принудително изпълнение на вземанията са били насочени върху неподлежащо на принудително изпълнение имущество - доходи, имоти или вещи.\n\nС изключение на едно, всички постъпили за разглеждане дела от този вид са приключили още същата година, като в 33 случая действията на съдебните изпълнители са счетени за законосъобразни и потвърдени от съда, а в 18 - отменени или изменени. Останалите 38 производства, образувани по този ред през миналата година, са били прекратени.\n\n                    ", "date": "2018.03.28", "title": "Длъжници се жалят от частни съдебни изпълнители"}
{"url": "http://www.monitor.bg/a/view/50656-%D0%90%D1%80%D0%B4%D0%B0-%D1%81%D0%B5-%D0%B2%D0%B4%D0%B8%D0%B3%D0%BD%D0%B0-%D1%81-%D0%BF%D0%BE%D0%B2%D0%B5%D1%87%D0%B5-%D0%BE%D1%82-%D0%BC%D0%B5%D1%82%D1%8A%D1%80-%D0%B4%D0%B2%D0%B5-%D1%81%D0%B5%D0%BB%D0%B0-%D0%BE%D1%81%D1%82%D0%B0%D0%BD%D0%B0%D1%85%D0%B0-%D0%B1%D0%B5%D0%B7-%D0%B2%D0%BE%D0%B4%D0%B0/", "text": "\n                    \nТрите големи язовира от каскадата „Горна Арда“ преливат трето денонощие контролирано през преливниците си. Изпускат се по план и контролирано язовирите „Кърджали“, „Студен кладенец“ и „Ивайловград“. На територията на община Маджарово, между огромните водоеми „Студен кладенец“ и „Ивайловград“ нивото на Арда се е вдигнало с повече от метър, потвърди кметът Милко Армутлиев. Засега все още няма залети площи. Високите води обаче са залели шахтов кладенец в помпена станция “Ставри Димитрово”, захранваща селата Вълче поле и Дъбовец, съобщиха от ВиК – Хасково. По тази причина от днес помпената станция е спряна и двете села са без вода. За населените места ще бъде осигурена питейна вода с водоноски.\n\n                    ", "date": "2018.03.28", "title": "Арда се вдигна с повече от метър, две села останаха без вода"}
{"url": "http://www.monitor.bg/a/view/19834-%D0%9C%D0%BB%D0%B0%D0%B4%D0%B8-%D1%83%D1%87%D0%B8%D1%82%D0%B5%D0%BB%D0%B8-%D0%B0%D0%BA%D1%82%D1%83%D0%B0%D0%BB%D0%BD%D0%BE%D1%81%D1%82-%D0%B8-%D0%BF%D1%80%D0%B0%D0%BA%D1%82%D0%B8%D1%87%D0%B5%D1%81%D0%BA%D0%B0-%D0%BD%D0%B0%D1%81%D0%BE%D1%87%D0%B5%D0%BD%D0%BE%D1%81%D1%82-%D0%BD%D0%B0-%D1%83%D1%87%D0%B5%D0%B1%D0%BD%D0%BE%D1%82%D0%BE-%D1%81%D1%8A%D0%B4%D1%8A%D1%80%D0%B6%D0%B0%D0%BD%D0%B8%D0%B5/", "text": "\n                    \n\nТри са основните проблеми, по които трябва да се работи, за да може българското училище да се превърне в по-интересно и полезно място. Това е изводът на завършващите „Детската лидерска академия“. Проблемите са свързани с учителите, актуалността на учебното съдържание и практическата насоченост на учебния материал. Децата от академията споделиха вижданията си за разрешаването тези проблеми по време на заседание на образователната комисия, на което гости бяха и представители от Министерството на образованието и науката.От страна на бъдещите лидери постъпиха няколко предложения, за да може училището да се превърне в интересно място и да привлече вниманието на един ученик. За тях това може да се случи, ако бъдат назначавани млади учители и самите класове бъдат разделени по групи спрямо стила на учене, който лесно може да бъде установен с тест. Децата предлагат и часовете им да бъдат структурирани, така че на всеки 20 минути учене да правят по 5 минути почивка.Друг важен проблем е необходимостта учебният материал да бъде актуализиран, така че да има връзка между отделните предмети и да съответства на времето, в което живеем. Децата от академията предлагат да учат за нещата, които ги заобикалят днес, като не пропускат да се запознаят с професиите на бъдещето.Относно третият проблем - насочеността на учебния материал, учениците предлагат въвеждането на нов учебен предмет – финансова грамотност, който да се изучава от 1 до 12 клас. Според тях човек трябва да знае да управлява парите си и от ранна възраст да се научат какво представляват приходите, разходите, бюджетът, отчетността, за да може да планира финасовите си цели.След като изслуша предложенията на учениците, заместник-министърът на образованието и науката Таня Михайлова обясни, че децата са усетили най-важните проблеми, които обсъждат, и изводи им съвпадат с посоката, в която МОН работи.\n\n\n\n \n                    ", "date": "2018.03.28", "title": "Децата искат млади учители и повече практика в училище"}
