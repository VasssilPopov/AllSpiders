{"url": "https://www.monitor.bg/bg/a/view/angelkova-chast-ot-spa-i-balneo-bazite-v-stranata-sa-zanemareni-159893", "text": "Специализираните балнео и СПА бази не се използват достатъчно и на места са дори занемарени, показват проучвания на туристическото министерство. Това е обявила ресорният министър Николина Ангелкова по време на посещението си в Нареченски бани, цитирана от пресцентърът на ведомството. За да рекламира лечебния туризъм министерството създаде 7 балнео- и СПА дестинации. „Тази година сме се ангажирали да представяме по-малките населени места, които имат добри възможности в този подсектор“, е пояснила министър Ангелкова. Съвместно със здравното министерство се подготвя списък с възможни проекти, които да се представят на бизнеса за публично-частно партньорство. Освен това в Закона за туризма са посочени приоритетни условия за курортите, и в частност за националните курорти, сред които за балнеология е и Нареченски бани. По думите на Ангелкова в момента се разработва втория етап от Инвестиционната карта в туризма. В рамките на Международното туристическо изложение ITB в Берлин е проведен форум с представители на германските здравни каси и през този април предстои те да направят обиколка в България, е обявил туристическият министър. Както в Наречен, така и в Сапарева баня водите са на едно от първите места по минерализация и лечебни качества. Ще съдействаме този ресурс да бъде използван пълноценно, каза още министърът.", "date": "2019.03.16", "title": "Ангелкова: Част от СПА и балнео базите в страната са занемарени"}
{"url": "https://www.monitor.bg/bg/a/view/40-konja-se-dyrpaha-v-gornobanskata-gonka-159887", "text": "40 коня от 4 конни бази в Горна баня, Владая, Княжево и Овча купел се състезаваха в проведената днес надпревара за Тодоров ден край известния с минералната си вода квартал на София. Това заяви за „Монитор“ Васил Стефанов-Томас от конен клуб „Горна баня“. Състезанието спечели кон Лидл І с жокей Цветелина Петрова от Горна Баня. Победителят е чистокръвен жребец от Дунавската порода и зае и трето място за най-красив кон. Наградата е парична премия. Още за Тодоровденските кушии четете   и  Преди кушията местните свещеници отслужиха тържествен водосвет на конете и благословиха именниците на площада в Горна баня.", "date": "2019.03.16", "title": "40 коня се дърпаха в Горнобанската гонка"}
{"url": "https://www.monitor.bg/bg/a/view/16-godishen-poseche-s-bradva-bashta-na-6-deca-159884", "text": "16-годишен жител на село Черна гора е задържан за 72 часа по обвинение в опит за убийство по особено мъчителен начин, хлапакът е закопчан след сигнал за посечен с брадва 50-годишен мъж, който е закаран по спешност в клиниката по анестезиология и интензивно лечение на старозагорската УМБАЛ „Проф. д-р Стоян Киркович“. Инцидентът, който само по една случайност не е  завършил трагично се е разиграл по обяд на 14 март в двора на къщата, обитавана от Гиньо Дешков и втората му съпруга. Мъжът, който има от двата си брака общо 6 деца се скарал с втората си жена и започнал да я налага с тояга, при която завършилият наскоро основното си образование Д.Д. тръгнал да спасява жертвата, негова първа братовчедка. Възрастният мъж грозно напсувал хлапака и замахнал да удари и него с дървото, но тийнейджърът грабнал търкаляща се по двора брадва и нанесъл няколко удара с острието й по ръцете, раменете и темето на насилника. Дешков паднал в безсъзнание, при вида на обляното му с кръв лице малкият се изплашил и направил опит да се укрие при свои роднини в другата ромска махала на братядаскаловското село. Тежко раненият Гиньо е от български произход, но и двата му брака са с циганки, коментираха местните жители. Мъжът имал  избухлив нрав, след като пийнел налитал на бой и малцина се осмелявали да му противоречат. Задържаният хлапак спрял да ходи на училище от миналата пролет, той живеел в съседна къща и бил в много добри отношения с често тормозената съпруга. Над 1 500 са жителите на Черна гора, където има филиал на старозагорския затвор, около 2/3 от обитателите са роми, коментира кметицата Атанаска Атанасова, която през 2015 година спечели на балотаж  надпреварата срещу опонента си циганин. Разследването на опита за убийство е възложено на следовател предвид непълнолетието на извършителя, уточниха от старозагорската окръжна прокуратура, очаква се от там да поискат оставянето на Д.Д. за постоянно в ареста.  ", "date": "2019.03.16", "title": "16-годишен посече с брадва баща на 6 деца"}
{"url": "https://www.monitor.bg/bg/a/view/konski-kushii-v-razlojkoto-selo-bachevo-obnovena-oshte-snimki-159885", "text": "Тодоровден е един от най- почитаните християнски празници в разложкото село Бачево. Традиционните  надбягвания с коне и магарета закичени с мартеници, които местните наричат конски кушии са едни от най-популярните в  района. За бачевци конят е най-ценното животно, а Тодоровден най- очаквания и тачен празник . Състезанията продължиха до следобедните часове, след което победителите бяха наградени. Празничната програма продължи с концерт в центъра на селото с участие на самодейци от местното читалище „Самообразование 1928“ с гост- изпълнел Никола Тодоров. Кметът на община Разлог инж. Красимир Герчев поздрави присъстващите на празника, а кметът на село Бачево Росица Чатлабашева сподели, че конят е символ на населеното място и неслучайно той присъства и в неговия герб.  Тя допълни още, че почти няма къща, в която да не се отглежда кон.", "date": "2019.03.16", "title": "Бачево празнува Конски Великден (СНИМКИ)"}
{"url": "https://www.monitor.bg/bg/a/view/9-ot-10-investitori-sys-spjashti-akcii-ne-sa-si-potyrsili-divident-159889", "text": "90 на сто от хората с т.нар. „спящи акции“ не са потърсили дивидент, а около 10% от компаниите са раздали дивидент на своите акционери в период от 5 години назад. Стойността на акциите в номинал от масовата приватизация, които никой не е потърсил е около 2 млрд. лева.   В Централния депозитар и при инвестиционните посредници можете да разберете колко акции имате, но и тази на починали близки, посочи  Васил Големански, изп. директор на Централния депозитар в „Седмицата“ по Дарик радио. Причината е, че преди две години е направен опит да се свърже системата на депозитаря с тази на Единната система за гражданска регистрация и административно обслужване на населението (ЕСГРАОН), но им била поискана сума, която ведомството не можело да си позволи, обясни Големански. е и това, че депозитарят не разполага с информация дали починалия не е остави завещание, което променя логиката на наследяване без него. Личните акции се проверяват в момента безплатно по електронен път, но с ПИК от НАП или с електронен подпис. Припомняме, че финансовото министерство представи концепцията „спящите акции“ от масовата приватизация. Целта е активизиране на акционерите в рамките на предварително определен срок от 1 година да предприемат действия по прехвърлянето им от лични сметки към подсметки при инвестиционен посредник. ако собственикът не ги е потърсил в срок от шест години. Срещу идеята се обединиха синдикати и работодателски организации. След изтичане на този срок акциите, дефинирани като „спящи“, ще се прехвърлят в специално създаден за целта инвестиционен фонд. Срещу книжата си лицата ще получат дялове от фонда, равностойни на притежаваните от тях акции. Големански коментира идеята, ако не се потърсят за 5 години акциите, то те да се продават и парите да се разпределят в Сребърния фонд. Според него, хората трябва да се обявят отново пред Централният депозитар, тоест да стане ясно, че имат интерес към акциите, а и депозитарят да има контакт с тях. ", "date": "2019.03.16", "title": "9 от 10 инвеститори със „спящи акции“ не са си потърсили дивидент"}
{"url": "https://www.monitor.bg/bg/a/view/signal-za-bomba-zatvori-jp-garata-v-stolicata-159892", "text": "Анонимен сигнал за поставена бомба затвори Централна гара София за около час. След получената заплаха за поставено взривно устройство от 18:10 часа сградата е била евакуирано. Малко преди 19 часа след извършване на оглед от полицията гарата отново е била отворена за достъп на пътниците. Не е имало прекъсване на движението на влаковете, като клиентите на БДЖ са насочвани да си закупуват билети от превозния персонал в композициите, съобщиха от държавните железници. В момента движението на влаковете през Централна гара София се осъществява по разписание.", "date": "2019.03.16", "title": "Сигнал за бомба затвори жп гарата в столицата"}
{"url": "https://www.monitor.bg/bg/a/view/7-gola-v-dvuboja-mejdu-levski-i-vereja-159886", "text": "Отборът на „Левски” успя на надскочи с 4:3 „Верея” при гостуването си от 26-ия кръг на Първа лига.  Валери Божинов откри головата си сметка за \"сините\" след завръщането на \"Герена\", а другите три попадения бяха дело на Мариани, Костов и Буш. Автогол на Рейш, както и попадения на Лола и Станчев, оформиха крайния резултат. След този успех „Левски” временно изпревари ЦСКА на второто място с актив от 54 точки, а Верея са на последната позиция с едва 6.", "date": "2019.03.16", "title": "7 гола в двубоя между „Левски” и „Верея”"}
{"url": "https://www.monitor.bg/bg/a/view/ekaterina-zaharieva-demonstrira-diplomacija-sys-sport-snimki-159888", "text": "“Щастлива съм да участвам в това състезание, защото вече десет години то е пример как може да се прави дипломация със спорт и как независимо от етнос, религия или държава всички заедно можем да правим света по-добро място. Важно е посланието, което отправихме днес с дипломатическия корпус – държавите трябва да решават проблемите си с позитивизъм и диалог, а не чрез оръжие и насилие“. Това заяви вицепремиерът и министър на външните работи Екатерина Захариева по време на 10-тото Състезание по ски за Купата на министъра на външните работи, съобщи пресцентърът на МВнР. Екатерина Захариева връчи голямата купа на Мартин Михел от посолството на Швейцария, който спечели състезанието в Банско. Министър Захариева бе и един от 28-те участници, които демонстрираха своите умения в дисциплината гигантски слалом. Надпреварата под егидата на министъра на външните работи и съорганизирана от  посланиците на Австрия Андреа Вике и на Румъния Йон Гъля бе разделена в следните категории: дипломати-мъже, дипломати-жени, деца и приятели. На оспорваната надпревара под слънчевите лъчи на Шилигарника бяха и посланиците на Италия - Стефано Балди, на Словакия - Мануел Корчек, на Черна гора - Снежана Радович, както и представители на Европейската комисия и УНИЦЕФ. Уменията си да преминат трасето с престой на стрелкови рубеж демонстрираха и ентусиазираните участници във „Весел биатлон“. В него те демонстрираха точността си, като със снежни топки улучваха максимален брой мишени. Победители в оспорваната дисциплина станаха германските дипломати Щефан Жолеске и Милица Тилиц. В слаломната категория за дами най- добро време даде Антонела Ренци от посолството на Италия и в двата манша. На почетните второ и трето място се класираха Нина Златева от представителството на Европейската комисия и министър Екатерина Захариева. При мъжете до 50 години след Мартин Михел се наредиха Алексей Андреев от министерството на труда и социалната политика и Ангел Захариев, съпругът на Екатерина Захариева.", "date": "2019.03.16", "title": "Екатерина Захариева демонстрира дипломация със спорт (СНИМКИ)"}
{"url": "https://www.monitor.bg/bg/a/view/cska-preodolja-beroe-na-dva-pyti-159890", "text": "ЦСКА завърши редовния сезон в Първа лига с победа, осигурявайки си второто място преди старта на плейофите.", "date": "2019.03.16", "title": "ЦСКА преодоля Берое на два пъти"}
{"url": "https://www.monitor.bg:443/bg/a/view/radioaktiven-miks-prati-na-onja-svjat-vajna-svidetelka-sreshtu-berluskoni-159874", "text": "Имане Фадил - най-важната свидетелка на прокуратурата на третия процес срещу Силвио Берлускони за подкуп на свидетели е била отровена с радиоактивен микс – от снощи това е вътрешната топ новина на всички италиански медии. Трийсет и три годишната бивша манекенка от марокански произход е починала на 1 март в престижна болница на Милано, където е била хоспитализирана в края на януари. Съдебните власти обаче са били известени за кончината й чак на 6-ти март, след като стават известни резултатите от токсилогичните изследвания на кръвта на починалата млада жена. Според „Република“, „Кориере дела сера“, „Стампа“ и други вестници „покриването“ на смъртта в течение на почти седмица крие много въпросителни, отговор на които ще трябва да се търси тепърва. Отровената  млада жена е имала амбициите да стане спортна журналистка и за да може да постигне целта си, преди десетина години тя се съгласява да присъства на организираните от Силвио Берлускони вечеринки с пищни хубавици. Той тогава е премиер, забелязва знойната арабка и дори я моли за съвети как да посрещне по най-добрия начин готвещия се да гостува по онова време в Италия някогашен либийски лидер Муамар Кадафи. Според разказите на Имане тя инструктира експремиера как да действа, но никога не  преспива с него въпреки многобройните му покани. Като дори остава погнусена от купоните на Берлускони, които според нея въобще не били „елегантни вечери“, както по-късно са представяни в съда и пред медиите, а яки секс-оргии, станали известни в цял свят с името „бунга бунга“.  Именно сексапилната манекенка става най-важната свидетелка на обвинението, която разяснява същността на тези купони на т.нар. първи процес Руби – на него експремиерът е подсъдим за секс с малолетната мароканка Карима ел Махруг и за злоупотреба със служебното си положение при измъкването и от ареста, където тя е вкарана за кражба.  По-късно той е напълно оправдан на третата, последна съдебна дистанция, но срещу него в Милано започна нов процес за подкупване на свидетели на първото дело „Руби“ с цел те да дадат лъжливи показания. И на това съдебно дирене, което продължава да е в ход,  Имане бе основен свидетел на прокуратурата заедно с Амбра Батилана и Киара Данезе - другите две решили да сътрудничат на магистратите девойки от някогашния „харем“ на Берлускони. Като според запознати неговата най-близка сътрудничка и бивша сенаторка Мариярозария Роси предлага на мароканката 250 хил. евро, за да се оттегли от процеса в ход, но тя не се съгласява. В дописките си за загадъчната смърт на Имане Фадил медиите припомнят, че доста подобна на нейната е и кончината на някогашния адвокат на Карима Ал Махруг или Руби – Eджидио Верцини. Той се самоубива на миналия 30 януари при доста съмнителни обстоятелства в Швейцария, след като разкрива пред журналисти, че клиентката му била получила 5 млн. евро от Силвио Берлускони, за да лъжесвидетелства в негова полза и за да си държи езика зад зъбите.  За в. „Република“ абсолютно загадъчен е и смъртоносния инфаркт на 13 февруари на петдесет годишния съдебен репортер на в. „Стампа“ Емилио Рандачо, който е бил един от най-вещите италиански журналисти по секс-процесите срещу четирикратния премиер на Италия. От прокуратурата в Милано днес съобщиха, че е започнала разследване за предполагаемото умишлено убийство на Имане Фадил.", "date": "2019.03.16", "title": "Радиоактивен микс прати на оня свят важна свидетелка срещу Берлускони"}
{"url": "https://www.monitor.bg:443/bg/a/view/nash-hudojnik-tamplier-pravi-prestol-za-papa-francisk-159882", "text": " Бургаският художник Климент Атанасов е натоварен  да украси със златни орнаменти дървения престол, на който ще седне при посещението си в Скопие папа Франциск, съобщи в стара загора великият приор на ордена на рицарите – тамплиери в България Румен Ралчев. Атанасов е член на ордена, а поканата за украсяването на престола е дошла от последователи на тамплиерите в Северна Македония , които са под надзора на българските икуменисти. Румен Ралчев отрече да му предстои среща с папа Франциск по време на официалната му визита у нас от  май, в комитета по посрещането обаче имало неколцина рицари от Пловдив и град Раковски. Те щели да поднесат на Светия отец специален дар – икона, която се изработвала в момента в Града на тепетата.В деня на пристигането на папата в София тамплиерите ще проведат традиционният си международен хоров фестивал за църковни песнопения . Той ще бъде в Аулата на СУ „Свети Климент Орихридски“ и в него ще вземат участие 6 формации от България, Гърция и Хърватия. Седмица по-рано от тамплиерската общност ще подарят 100-килограмова бронзова камбана за мемориалния комплекса  „Знаме на мира“ край София. В Стара Загора се проведе 11-я духовен събор на рицарите –тамплиери, в дневния ред са включени 16 научни доклада и съобщения, свързани с християнската религия и историята на ордена, който м.г. отбеляза 9 века от създаването си.Сред лекторите е и известната нумероложка  Светлана Тилкова –Алена, която е посветила разработката си на Вселенския  съд. Около 500 са българските рицари, в ход са създаването на три нови командерии в Сливен, Хасково  и Видин. През м.г. в София е отворил врати първият храм, собственост на ордена и с патрон свети Йоан Кръстител. Той е бил осветен от атински митрополит, лично йерусалимския патриарх Теодосий подарих на черквата мощите на 6 светци, а в престола били поставени мощи на свети Киприан, донесени от Атон. През тази година орденът възнамерява да постави в бившия столичен парк „Заимов“ близо двуметрова статуя на рицар, носещ пламъка на духовността. Фигурата е дело на скулптора Спас Киричев от Пазарджик и е посветена на 900 години от основаването на ордена.До седмица предстои да излезе 400-страничен алманах , посветен на 10-тата годишнина от създаването на българския духовен приорат.  ", "date": "2019.03.16", "title": "Наш художник-тамплиер прави престол за папа Франциск"}
{"url": "https://www.monitor.bg:443/bg/a/view/sydbata-na-opetnenite-zvezdi-159848", "text": "Пред Темида всеки е виновен до доказване на противното. В шоубизнеса обаче мнозина бяха набедени за сексуални хищници, къде с доказателства, къде без, а крайният резултат е един – обричане на забрава. Най-пресен пример е скандалът след излъчването на документалния филм на НВО за Майкъл Джексън „Да напуснеш „Невърленд“. Лентата, в която двама млади мъже повдигат нови обвинения в педофилия засегна музикалното му наследство. За няколко дни време три големи канадски радиостанции спряха излъчването на песните му в ефир - френскоезичните CKOI и Rythme, както и англоезичната The Beat. Примера им последва основната новозеландска медия NZME. Епизод от култовата анимация „Семейство Симпсън“, в който Майкъл Джексън дава гласа си назаем на един от героите, също ще бъде изтеглен. Това решение било взето от изпълнителния продуцент на сериала Джеймс Брукс. „Това беше единственият възможен избор. Хората, с които споря всеки ден за шегите в сериала и с които работя, са настроени също еднозначно“, заяви той. Въпросният епизод датира от 1991 г. В него се разказва за пациент в психиатрична клиника, който по никакъв начин не прилича на Джако. Той звъни на семейство Симпсън и когато Барт вдига слушалката, на него му се представя знаменитият музикант. Уейд Робсън и Джеймс Сейфчак, които са герои в „Да напуснеш „Невърленд“, твърдят, че на възраст съответно 7 и 11 години са били подлагани на сексуално насилие от страна на Джако. Семейството на Джексън обаче напомня, че по време на съдебния процес през 2005 г. те са дали противоположни показания. Затова и наследниците съдят НВО за обезщетение от 100 милиона долара. Ищците заявяват, че телевизията е нарушила споразумение от 1992 г., с което HBO се задължава да не петни името на певеца. „HBO наруши договореността да не оклеветява Майкъл Джексън чрез продуциране или представяне пред публиката на едностранчиви по смисъл образци на откровена пропаганда с цел безсрамно да се възползва от невинен човек, който е мъртъв и не може лично да се защити“, цитира NBC News извадки от 53-страничния иск. Роднините напомнят, че подобни обвинения са били отправяни и преди повече от 10 години, но след щателно разследване певецът е признат за невиновен. Не липсват и популярни защитници на легендарния изпълнител. Сред тях е Опра Уинфри. Тя направи специално токшоу в защита на звездата. В извадки от свой документален филм тв водещата показа части от интервю, което е направила с двамата мъже. Тя пита единия защо е продължил да има контакти с Майкъл Джексън, след като описаните сексуални посегателства са се случили. Въпросът към другия мъж е защо не е свидетелствал за насилието срещу него, когато е имал възможност за това. Не дотам противоречиви са който все пак пледира за невинен. Драмата при него започна, когато актьорът Антъни Рап го обвини в сексуален тормоз с разкрития за тяхна среща отпреди 30 години. Спейси не помни запознанството им, но това го провокира да признае за сексуалната си ориентация. След това тв водещата Хедър Унру повдигна официални обвинения срещу носителя на „Еми“. Причината - 18-годишният й по това време син Уилям Литъл се оплакал от непристойното поведение на Спейси при тяхна среща през 2016 г. Тогава двамата започнали да пият бира в бар, а след това и уиски. Спейси го поканил вкъщи заедно с други приятели, но Литъл отклонил предложението, което му се сторило съмнително. И останал със Спейси в заведението, за да си направи снимка с него за Инстаграм. Тогава актьорът си вкарал ръката в панталона на младежа. Евентуалната жертва твърди, че успял да снима с телефона си клип как актьорът бърка в панталона му и се заиграва с половия му атрибут. Литъл изпратил видеото на приятелката си, тъй като тя не му повярвала. Материалът след това попаднал в полицията и потърпевшият потвърдил, че става дума за него и за Кевин Спейси. Въпросът тук е в такава ситуация как имаш време да снимаш и да си пишеш с приятелката си в социалните мрежи. Освен това не съвсем адекватно обвинение текат още няколко такива срещу звездата. Междувременно веднага след бума на скандала героят на Спейси в сериала „Къща от карти“ Франк Ъндърууд бе изненадващо убит, а филми с актьора бяха спрени или негови колеги го изместваха в каста. Изключение направи само филмът „Клуб на милиардерите“, който излезе след това. Лентата обаче претърпя фиаско на старта си, събирайки 287 долара при премиерата й в 10 кина в САЩ. При средна цена от 5 долара за билет горе-долу премиерата е била посетена от 60 души. Филмът не се появи по екраните в Лос Анджелис и в Ню Йорк. Спейси пък беше изчезнал за една година и дори папараците със зорко око не успяха да го уловят никъде. Той наруши медийната си изолация, като публикува видео в Туитър, на което се превъплъщава в героя си от „Къща от карти“. „Мога да ви гарантирам едно - щом не съм платил цената на това, което и вие, и аз знаем, че съм сторил, със сигурност няма да си плащам за неща, които не съм направил. Знам какво искате. Искате да се върна“, заяви той. Сериозна е ситуацията и с Отделни 10 обвинения за педофилия са повдигнати срещу него, а той пледира невинен за всяко едно от тях. Именит адвокат заяви, че притежава 45-минутно видео, на което се вижда как 52-годишната звезда прави секс с малолетна. Изпълнителят, най-известен с хита си I Believe I Can Fly, отдавна е обвиняван в педофилия и сексуално насилие. През 2002 г. срещу него бяха повдигнати обвинения, защото заснел сексуалния си контакт с 14-годишно момиче. Впоследствие той бе оправдан. След като певецът сам се предаде в полицията миналия месец, му бе определена гаранция от 1 милион долара. Носителят на „Грами“ бе задържан с твърдение, че е насилил няколко млади жени в периода 1998 - 2010 година. Тогава три от тях били на възраст под 17 години, което утежнява положението му. Съдия в Чикаго определи 250 хиляди долара гаранция за всяко отделно обвинение, които той заплати. Паспортът на певеца беше отнет и му е забранено да общува с непълнолетни. Адвокатите му отново обявиха, че е невинен и са готови да го защитават в съда. Макар съдебните дела още да са в процес на разглеждане, наскоро поп чудовището Лейди Гага обеща да изтегли дуета си с R. Kelly от стрийминг платформите и никога повече да не си сътрудничи с него. За това стана ясно от дълъг пост на 32-годишната звезда в социалните мрежи. Той се появи след излъчването на нов документален филм, в който още редица жени обвиняват колегата й в сексуални посегателства и педофилия. В публикацията си Лейди Гага заяви, че вярва на обвинителките на Ар Кели. \"Заставам на 1000% зад тези жени, вярвам им и знам, че те страдат и изпитват болка. Убедена съм, че техните гласове трябва да бъдат чути и проблемът да бъдат взети на сериозно\", гласят думите й. Лейбълът RCA, който е собственост на „Сони Мюзик“, пък прекрати договора си с R. Kelly и остави изпълнителя без издател, след като се грижеше за него в последните 7 години. Това се случи броени дни след излъчването на документалния филм Surviving R. Kelly. Това са само най-скорошните примери със злочестата съдба на набедените за сексуални хищници звезди. В списъка влизат редица знаменитости, някои от които успяха да прехвърлят трапа, а други няма да видим повече. Набедени още са актьорът Морган Фрийман, режисьорът Люк Бесон, илюзионистът Дейвид Копърфийлд, Майкъл Дъглас, Силвестър Сталоун, Уди Алън, Ед Уестуик, Бен Афлек, Джефри Тамбор, Дъстин Хофман, Брайън Сингър, Чарли Роуз, Ник Картър, Джеймс Франко, Роналдо и много други. Звездните дами също попадат под прицела на обвинителите, но при тях ефектът е различен. която миналата година бе набедена за сексуален хищник от бившия супермодел Аманда Казалет. По думи на предполагаемата жертва всичко започнало през 1990 г. по време на снимките на видеото към Justify My Love. Именно Казалет е красавицата, с която Мадона запечатва устни в клипа. Още тогава тя се притеснила, че изпълнителката я е целунала с език, което не влизало в предварителния сценарий. „Тя просто беше сексуално луда по мен и ме преследваше. Ние само се целунахме страстно пред камерите и всичко тръгна оттам“, разкри наскоро пред в. The Sun английската манекенка. Като доказателство Аманда сподели и любовни писма от Мадона. „Аманда, къде си? Защо не ми се обаждаш? Трябва да ми пратиш твои снимки, много снимки. Мисля, че ти си най-красивата жена в света. Умирам да те целуна отново. Знам, че си омъжена и бременна, и не мога да обясня моето привличане към теб, но то е там. Много искам да те видя“, гласи част от едно от писмата на певицата към обекта на желанията й. Скандалът обаче бързо отшумя.", "date": "2019.03.16", "title": " Съдбата на опетнените звезди"}
{"url": "https://www.monitor.bg:443/bg/a/view/kustendilec-schupi-vsichki-rekordi-na-kushija-v-kustendilsko-159875", "text": "24-годишният кюстендилец Антъни Станимиров счупи всички рекорди, след като успя за пета поредна година да спечели първото място в традиционната кушия в кюстендилското село Богослов. Момчето участва в атрактивното състезание през последните 8 години и казва, че най-голямата му страст са конете. „Спечелих, защото съм добър, умея да яздя. Моят кон е единствен по рода си в цялата околия. Има завидни качества, страшно бърз е и много умен“, разказва с усмивка Антъни. Във всички състезания редом до него е Ахил, който днес също беше награден заедно с Антъни. Двамата получиха парична премия от кмета на селото, като младият ездач е категоричен, че със средствата ще почерпи коня си подобаващо. В традиционната кушия на Тодоровден в кюстендилското село Богослов участваха над 20 човека, сред които и млади момичета. В истинска атракция сред всички присъстващи се превърна млада девойка, която се включи в състезанието, облечена в народна носия. „Красиво момиче с красив кон. Вижте само гривата му, плитките му, личи си, че това младо дете обича животните“, коментираха присъстващите хора. Кушията в кюстендилското село Богослов се провежда в продължение на 60 години, като с всяка изминала участниците се увеличават. „Това за нас е най-тачения празник, всяка година се събираме всички в центъра на Богослов и след кушията празнуваме, както повеляват традициите на селото“, разказват жителите на Богослов.", "date": "2019.03.16", "title": "Кюстендилец счупи всички рекорди на кушия в Кюстендилско (СНИМКИ)"}
{"url": "https://www.monitor.bg:443/bg/a/view/pokazaha-trabant-limuzina-i-policejska-patrulka-159877", "text": "Над 100 трабантчета взеха участие в 10-тото юбилейно издание на „Трабант фест”, който се провежда от 2009 г. традиционно във Велико Търново. Тази година броят на участниците във фестивала бе рекордно не само като бройка, но и с международното си участие от съседна Румъния, Сърбия и Великобритания. Подредените като за изложба „трабита” предизвикаха истински възторг не само у любителите на старите соц автомобили, а и у младите, които никога не са се качвали на култовият ГДР автомобил. Най-гояма опашка от желаещи имаше да се качат зад волана на „траби лимузината” и високопроходимия „трабант” с високо окачване. Дамите пък се прехласваха по „траби батката” на Коста Костов с отварящи се като на спортно „ферари” вертикално врати. А най-малките, децата, пък ахкаха при вида на синьото автомобилче, с изрисувани върху вратите му герои на любимия анимационен филм „Ледена епоха”. Интерес предизвика и разградското „трабантче” с изобпажението на хан Крум и забучената отстрани пика с конска опашка. Един от участниците пък наистина доста себеше постарал да влезе в духа на феста. Освен семейния „трабант”, пред него бяха паркирани още две детски „трабита”, а „върхът” беше минидекоративното „трабантче” полицейски автомобил. Върху капакана големия „трабант” бяпа подредени и стари черно бели ретро снимки, показващи историята на трабанта по времето на социализма в България и ГДР. Супер интересен беше и „Трабантът” преформен като полицейска патрулка с истинска видеокамера и мегафон, поставени на покрива. Собственикът му Вълчо Стоименовски от Ботевград обясни, че досега не си е имал проблем с истинските полицаи, тъй като изкарвал уникалния автомобил само по конкретни поводи като събора във Велико Търново. До него пък бе паркирал своя трабант пикап с аварийна лампа търновецът Тодор Колев. „Реших да направя този пикап, след като си повредих официалната кола, тойотата докато прекарвах с нея торби с вар. С трабанта нямам този проблем. Мога спокойно да си го товаря без да се страхувам, че може да се повреди или одраска”, сподели стопанинът на пикапа. На изложбата в центъра на Велико Търново се кипреха гордо и тунинговани „трабита”. Собственикът на едно от тях призна, че ремонтите по фасадата и механиката на колата му е струвало толкова, колкото да си купи една чисто нова кола от престижна европейска марка. Той обаче не съжалявал за парите. „Имам две други коли” – „Мерцедес” и „Рено”. Но „Трабантът” е перлата в короната. Това не е кола, това е все едо да притежаваш едно старинно бижу. Колкото повече време минава, толкова по-ценно става. преди време имах бизнес партньори от Германия и реших да ги разхода с „трабанта”. Да видиш тези възрастни сериозни господа с вратовръзки и сака за по 500 евро, как се кефиха като деца. После един от тях ми призна, че първата кола в живота му е била „трабант” и че не бил изпитвал удоволствието да се вози така яко от над 30 години”, разказва Валентин Атанасов. След изложението, участниците в Десетия „Трабант фест” направиха дефиле в центъра на града, след което се отправиха на площада пред крепостта Царевец. Там желаещите показаха своите умения в майсторско кормуване по гладък участък и в преодоляването на препятствия. А накрая както винаги, за най-добрите, имаше награди и грамоти.    ", "date": "2019.03.16", "title": "Търново блесна с Трабант лимузина и полицейска патрулка (СНИМКИ)"}
{"url": "https://www.monitor.bg:443/bg/a/view/konski-kushii-v-razlojkoto-selo-bachevo-159876", "text": "   Тодоровден е един от най- почитаните християнски празници в разложкото село Бачево. Традиционните  надбягвания с коне и магарета, които местните ги наричат конски кушии са едни от най- популярните в  района. Тодоровден тук е наричан още Конски Великден,а също и празник на коневъда. За бачевци конят е най-ценното животно, а Тодоровден най- очаквания и тачен празник .    По традиция днес в 10 часа празникът в  Бачево започна с водосвет и ритуално захранване на конете със захар,сол, чесън,царевица,обреден хляб, орехи и червено вино. По-стар обичай младите снахи  се покланят  на своите свекърви. От сутринта стотици жители и гости на селото се събраха на мегдана, за да наблюдават атрактивното зрелище,след което извиха  дълго и кръшно хоро. Млади и стари са облечени в народни носии, а конете са окичени с мартеници и китки. Около обед в местността Власовица над Бачево придойдоха доста туристи англичани и  руснаци, отседнали в  Банско, Разлог и село Баня, за да наблюдават българския празник. Още по ТЕМАТА:     Състезанията ще продължат до следобедните часове, след което победителите.ще бъдат наградени. Празничната програма ще продължи с концерт в центъра на селото с участие на самодейци от местното читалище, а гост- изпълнел е Никола Тодоров.    Кметът на село Бачево Росица Чатлабашева сподели, че конят е символ на населеното място и неслучайно той присъства и в неговия герб.  Тя допълни още, че почти няма къща, в която да не се отглежда кон.", "date": "2019.03.16", "title": "Конски кушии в разложкото село Бачево (СНИМКИ)"}
{"url": "https://www.monitor.bg:443/bg/a/view/proletno-nadigravane-sybra-1500-tanciori-ot-79-systava-kraj-moreto-159879", "text": "79 танцови състава участват на тазгодишното „Пролетно надиграване“ край морето. Организатор и домакин на фолклорния фестивал е най-големия търговски център, който традиционно подкрепя танцовите събития в морската столица. Участници от цялата страна се състезават за авторската статуетка на варненския скулптор Живко Дончев. Това е третото издание на пъстрия форум, който беше официално открит от кмета на варненския жилищно-административен район „Младост“ -  Христо Христов. Водещият на събитието, фолклористът доц. д-р Венцислав Димов напомни за обичаите на Тодоровден,като отбеляза, че „Във Варна започва една истинска танцова кушия“. Изявите на участниците се оценяват от авторитетно журито с председател проф. д. изк. Лозанка Пейчева и членове: д-р Данислав Кехайов – главен художествен ръководител на ансамбъл „Пирин\" и проф. д-р Антон Андонов – ръководител Катедра Хореография на АМТИИ – Пловдив и балетмайстор в ансамбъл „Тракия“.Сред почетните гости е заслужилият артист на Молдова и директор на продуцентско студио „Арзу“ Пьотр Петкович. Първи на сцената излязоха момичета и момчета от детска танцова школа „Дивни танци“ - Варна, които изпълниха „Хайде да играем“ и „Добруджански танц“. След тях на сцената през уикенда пред ентусиазираната публика от поддръжници и почитатели на народната традиция излизат подред други 1500 танцьори. Участниците в „Пролетно надиграване‘2019 идват от Бургас, Русе, Велико Търново, Шумен, Добрич, Силистра, от градовете Балчик, Шабла, Суворово, Тервел, Плиска, Велики Преслав, Несебър, Белослав, Аврен, Игнатиево, варненското село Тополи, добруджанските села Калипетрово и Бабук. Различни фолклорни области се  представят със своите танцови традиции. Най-многобройни във всички възрастови групи са домакините от Варна, а от всички групи най-многобройни са децата до 13 години, представени с 28 състава, сред които са и най-малките възпитаници на детските градини. Състезанието се провежда в 3 категории - танцови състави, школи и клубове за народни хора и фолклорни ансамбли. При танцовите състави участниците са в три възрастови групи - до 13 г., от 14 до 18 г. и над 19 години. „Пролетно надиграване\" Варна 2019 ще отличи победителите със статуетки, плакети и парични награди, като разпредели между тях награден фонд в размер на 5 700 лв. Входът за всички събития е свободен.", "date": "2019.03.16", "title": "„Пролетно надиграване\" събра 1500 танцьори от 79 състава край морето (СНИМКИ)"}
{"url": "https://www.monitor.bg:443/bg/a/view/sreshtu-peevski-i-mediite-mu-prokopiev-oplete-v-lyjite-si-dori-dyrjavnija-departament-obzor-159878", "text": "Подсъдимият разградски олигарх Иво Прокопиев, записал се в историята на Прехода с една от най-криминалните приватизационни сделки – „Каолин“, успя да вкара в манипулациите си дори Държавния департамент на САЩ. Един от основните му инструменти за дезинформация – пряко свързаното с кръга „Капитал“ НПО АЕЖ-България, е оставило дебели следи в последния доклад на Държавния департамент за опазването на гражданските права по света и у нас за 2018 г. Именно на твърденията на АЕЖ-България се основава медийната част в документа. Защо американската институции е решила да се довери на асоциация, съставена изцяло от бивши и настоящи кадри на двама подсъдими – Иво Прокопиев и Огнян Донев, както и на също толкова скандалния им партньор Сашо Дончев, остава загадка. Резултатите обаче са налице – асоциацията е използвала случая, за да изкара като пример за натиск призива на изданията от медийната ни група - „Монитор“ и „Телеграф“ към  bTV да се прочисти от журналисти, АЕЖ-България обаче явно е пропуснало да спомене, че самият призив дойде, след като водещият на „120 минути“ Светослав Иванов използва предаването, за да заклейми без какъвто и да било повод, нито факти и доказателства, изданията ни като „бухалки“. Тази очевидна фалшива новина, една от многото, разпространявани срещу нас и издателя на „Телеграф медиа“ Делян Пеевски от медии и предавания, обслужващи интересите на Прокопиев и сие, липсва като пример в доклада. Още по-абсурдното обаче е, че липсва и друг още по-драстичен пример за агресия срещу наш журналист – в Пловдив Ели Крумова. Случилото се разтърси медийната общност миналата година, бидейки откровен пример за агресия от страна на представител на властта срещу журналист и доведе до бурна реакция, както от нас, така и от не малка част от колегите ни. Виждайки лавината от гневни коментари, от АЕЖ също излязоха с декларация, макар и с няколко дни закъснение, но явно са били обхванати от амнезия за нея при разговорите си, въз основа на които е писана медийната част в доклада на Държавния департамент. Защото тази отявлена проява на агресия също липсва в документа. Резултатът от решението на институцията да използва като източник откровено пристрастна към интересите на подсъдимите олигарси у нас асоциация, е изкривена медийна картина, нямаща нищо общо с реалната. Защо медиите от издателската група „Телеграф медиа“ сме трън в петата на Прокопиев и пионките му, е въпрос с изключително ясен отговор. От десетилетия ние вадим наяве далаверите – неговите и на ортаците му, с които с години бъркаха в джоба на всички нас – данъкоплатците. Всяко наше разследване е било подкрепено с доказателства и потвърдено, в това число в съда, защото истината е на наша страна. И тъй като това е факт, единственото, което му остава на разградския олигарх, е да прави паралелна, алтернативна реалност, благодарение на фалшиви новини. Въпросът е защо дори сериозни институции като Държавния департамент се оставят да бъдат оплетени от тази манипулативна мрежа, доверявайки се на твърденията на очевидно пристрастни към интересите на олигарсите у нас НПО-та. А иначе, медиите, свързани с кръга „Капитал“ и останалите задкулисни играчи, използващи изданията у нас като щит за престъпленията си, никога не са имали скрупули да забъркат в манипулациите си чужди институции. Така преди месеци „Фрогнюз“ вкара във фейковете си срещу Пеевски дори държавния секретар на САЩ Майк Помпео, а преди това – и американски сенатор, от чийто кабинет се наложи да опровергават финансираното от банкера-беглец Цветан Василев интернет издание. Сега „Фрогнюз“ бяха и първите, използвали доклада на Държавния департамент, за да направят поредната си атака срещу Пеевски, както и изданията от „Телеграф медиа“ ( ). И ако все още някой се чуди по какъв начин подсъдимите издатели използват финансираните от тях интернет сайтове, то ето нагледен пример – делото  EVN и начина, по който „Дневник“ и „Капитал“ извъртат фактите, лъсващи наяве при него ( )  ", "date": "2019.03.16", "title": "Срещу Пеевски и медиите му: Прокопиев оплете в лъжите си дори Държавния департамент (ОБЗОР)"}
{"url": "https://www.monitor.bg:443/bg/a/view/kalajdjiite-se-razminaha-s-todorovdenskija-si-pazar-159880", "text": "Традиционният  за племето на циганите – калайджии пазар  на „булките“, който се провежда навръх Тодоровден тази година не се състоя, причината е в неуредени взаимотношения с ръководството на  община Стара Загора, съобщи председателят на калайджийското мешаре , 72-годишният Илия Илиев. Мустакатия мъж твърди, че още на 8 март подал заявление за място край село Могила, където да стане пролетната сбирка на около 3 –ти хиляди мъже и жени от Южна България, но така и не получил разрешение. Пред жп гарата в Стара Загора около обяд в събота се събраха близо 100 души от Хасково, Бургас и Сливен, но след появата на униформени полицаи се качиха по колите си и заминаха в неизвестна посока. По думите на младежи от шарената група за Тодоровден имало уговорени поне 5 сватби. Сред най-разочарованите бяха фотографите, пристигнали чак от Бразилия, Испания, Италия и Холандия, които се бяха „наточили“ за екзотични снимки на набелосани и начервени моми от калайджийското племе. От администрацията на община Стара Загора заявиха ,че писмото на Илия Илиев било изпратено към кметицата на село Могила, но така и никой от калайджиите не отишъл да се срещне с нея преди празника. „Отдавна е в миналото времето, когато плащахме бабахак за булките си, сега се запознаваме във Фейсбук и Инстаграм и ако се харесаме взаимно се женим…“, категоричен беше Вълко от Хасково, който беше дошъл за празника с 3-месечната си дъщеричка Мина и съпругата.", "date": "2019.03.16", "title": "Калайджиите се разминаха с Тодоровденския си пазар (СНИМКИ)"}
{"url": "https://www.monitor.bg:443/bg/a/view/burgas-i-kameno-poluchavat-nad-4-3-mln-lv-za-spravjane-s-bedstvija-159867", "text": "Над 4,3 млн. лв. от Фонд „Солидарност“ получават Бургас и Камено за справяне с последствията от наводненията в областта през октомври 2017 г.  По проекта на община Бургас на обща стойност над 2,57 млн. лв. е одобрено финансирането на общо 5 обекта. Два от тях са изпълнени аварийно непосредствено след бедствието. Те са за частично възстановяване на улиците „Амур” и „Дружба” в кв. Горно Езерово и на улици в м.с. Върли бряг. Останалите обекти на местната администрация, които предстои да бъдат реализирани, са за аварийно възстановяване на улици в с. Равнец, улици, отводнителни и укрепителни съоръжения в ж.к. „Меден рудник” - частично по ул. „Захари Стоянов”, както и аварийно възстановяване на улица „Владимир Вазов” в кв. „Победа”. Община Камено ще получи финансова помощ от фонд „Солидарност” в размер на 1,73 млн. лв. Средствата са предназначени за аварийно укрепване на местния път между селата Полски извор и Черни връх, частичен ремонт и аварийно възстановяване на пътя с. Константиново - с. Тръстиково - с. Ливада и аварийно възстановяване на главната улица в село Ливада. Община Камено ще получи финансова помощ от фонд „Солидарност” в размер на 1,73 млн. лв. Средствата са предназначени за аварийно укрепване на местния път между селата Полски извор и Черни връх, частичен ремонт и аварийно възстановяване на пътя с. Константиново - с. Тръстиково - с. Ливада и аварийно възстановяване на главната улица в село Ливада. Парите са отпуснати след решение на Националния координатор на безвъзмездната финансова помощ – заместник-министъра на регионалното развитие и благоустройството Деница Николова. Предоставеният финансов ресурс на Бургас и Камено ще допринесе за намаляване на разходите на държавата за възстановяване на основна обществена инфраструктура.", "date": "2019.03.16", "title": "Бургас и Камено получават над 4,3 млн. лв. за справяне с наводнение"}
{"url": "https://www.monitor.bg:443/bg/a/view/poet-posreshtna-ubilej-avansovo-sys-110-platna-159881", "text": "Със 110 живописни платна, нарисувани през последните 7-8 месеца посрещна авансово юбилейната си 70-та годишнина поетът Кънчо Пенев, който през десетилетията си има солиден журналистически стаж.  Експозицията под наслов „ Мигли от светлина „ е осемнадесетата му самостоятелна изложба, коментира роденият в малкото село Бяло поле на 24 юли 1949 творец, който е автор и на  поетичния сборник „Нива от глухарчета“. Като истински последовател на руснака Юрий Олеша, който всеки божи ден пишел поне по един стих, така и бившият главен редактор на вестниците „Септември“, „Живи пари“ и Старозагорски новини“ вече две десетилетия всекидневно работи над опънатото платно на триножника. Започнал като „на шега“, но апетитът дошъл с …“яденето“ и междувременно  над 340 от произведенията му се сдобили с притежатели от близо и далеко. Всяка една от работите му носи поетично име, творецът се шегува че това му  останало от журналистиката: не можело да има текст без заглавие по страниците на вестника. Поетичните навеи и метафори в творбите на Професора, както го наричат старозагорските ценители на кавалетната живопис  накараха професионалния художник Димо  Генов да каже лаконично при откриването на юбилейната изложба в зала „Байер“: „Имаш ли ръце и усет за красивото – няма как да не намериш…себе си! Кънчо се е намерил!“. А поетът Таньо Клисуров, който откри експозицията със своеобразен „преглед“ на заглавията на картините в нея изрази надеждата, че не е далеко денят , в който ценителите ще държат в ръцете си нова стихосбирка от Кънчо Пенев, илюстрирана с негови мноцветни видения.", "date": "2019.03.16", "title": "Поет посрещна юбилей авансово със 110 платна"}
{"url": "https://www.monitor.bg:443/bg/a/view/remontyt-na-grafa-pak-promenja-dvijenieto-v-sofija-159866", "text": "В София от днес се въвежда промяна в движението във връзка с ремонта на улица \"Граф Игнатиев\". До 15 април се забранява влизането на автомобили от \"Алабин\" до булевард \"Левски\", включително през кръстовищата със \"Солунска\" и \" 6-ти септември\" и от \"Левски\" до булевард \"Евлоги и Христо Георгиеви\", включително през кръстовището с улица\"Любен Каравелов\". Но от днес пък отварят за движение площад \"Гарибалди\".", "date": "2019.03.16", "title": "Ремонтът на \"Графа\" пак променя движението в София"}
{"url": "https://www.monitor.bg:443/bg/a/view/katastrofa-na-kamion-s-leka-kola-otne-jivot-159873", "text": "Тежка катастрофа взе жертва на главния път Е-79.  Инцидентът е станал тази сутрин около 8.00 ч. между Ботевград и село Скравена, съобщи Би Ти Ви. Ударили са се тежкотоварен камион и лека кола. По неизяснени засега причини шофьорът на автомобила е навлязъл в насрещното платно и се ударил челно в идващия тир. Загинал е на място. Шофьорът на камиона е с отрицателна проба за алкохол. Движението в участъка бе затворено. Откъм Ботевград се бе образувала колона от камиони.", "date": "2019.03.16", "title": "Катастрофа на камион с лека кола отне живот"}
{"url": "https://www.monitor.bg:443/bg/a/view/naj-mladijat-student-v-bylgarija-e-edva-na-11-godini-159865", "text": "Единадесетгодишно момче от Асеновград стана най-младият студент в България. Петокласникът Димитър Самаров наскоро взе първия си изпит с резултат - 250 от 300 възможни точки. Учебното заведение го поздрави специално в официалната си страница, където буквално за една вечер хиляди лайкове превърнаха Димитър в едно от най-известните млади лица в IT сферата. Въпреки крехката си възраст, момчето с лекота създава сложни софтуерни програми, с които могат да работят големи икономически компании, информира Нова телевизия. „Не е лесно да направиш игра или програма. Изисква усилие и време. За първи път използвах компютър на 3 години. Беше ми интересно да разучавам всички функции”, сподели Димитър Самаров. Когато навършил 7 години, момчето редовно започнало да посещава градския клуб по компютри.", "date": "2019.03.16", "title": "Най-младият студент в България е едва на 11 години"}
{"url": "https://www.monitor.bg:443/bg/a/view/roboti-shte-pomagat-na-tokio-2020-159869", "text": "След като миналия месец съобщи, че победителите на Олимпийските игри Токио 2020 (Tokyo 2020), ще получават медали изработени от рециклирани електронни отпадъци. Организационният комитет на игрите разкри проекта Tokyo 2020 Robot Project, който включва роботи указващи помощ на зрителите в инвалидни колички, осигурявайки им „преживяване, което едва ли ще забравят”. Проектът показва, че феновете в инвалидни колички на Олимпийските игри, ще могат да получат помощ и асистенция от Human Support Robot и Delivery Support Robot на Toyota. Роботите ще носят храна и други стоки на зрителите в Олимпийския стадион, ще насочват хората до местата им и ще служат като информационни пътеводители за събития. Japan Times съобщава, че се очаква 16 броя HSR и 10 броя DSR да помагат по време на Олимпийските игри. Други роботизирани помощници също ще работят на Олимпийския стадион, но все още не се разкрива какви точно ще бъдат и какво ще им бъде възложено, но е сигурно, че екзоскелета на Panasonic, Power Assist Suits ще присъства.", "date": "2019.03.16", "title": "Роботи ще помагат на Токио 2020"}
{"url": "https://www.monitor.bg:443/bg/a/view/izbran-e-injener-konsultant-za-gazovata-vryzka-s-gyrcija-159868", "text": "Проектната компания ICGB финализира успешно обществената поръчка за избор на инженер-консултант за изграждане на междусистемната газова връзка Гърция – България. След провеждане на открита процедура комисията, сформирана от възложителя, излъчи консорциум „ТИБЕИ“ за изпълнител на проекта. Ролята на инженер-консултанта е ключова за управлението и контрола на реализацията на проекта IGB във фазата на подготовката и изпълнението на строителния процес. Ангажиментът включва оказване на съдействие на възложителя за реализацията на проекта по време на строителството до момента на пускане на газопровода в експлоатация, както и управление на всички свързани с проекта основни договори – включително договора за доставка на линейни тръби и договора за възлагане на работното проектиране, строителството и доставки. Изборът на инженер-консултант е осъществен чрез прилагане на показателите и методиката за оценка, зададени от ICGB, като спечелилият консорциум е предложил икономически най-изгодната оферта по критерия най-добро съотношение качество/цена. Предложението на „ТИБЕИ“ включва най-икономичната цена за основния пакет услуги -5 670 000,00 евро. Консорциумът е обединение от чужди и български компании, като негови членове са: ТРАКТEБЕЛ ИНЖЕНЕРИНГ С.А (Белгия), ТРАКТEБЕЛ ИНЖЕНЕРИНГ С.р.л. (Италия), ИНТБЕР ГМБХ (регистрирана в Австрия), ИПСИЛОН КОНСУЛТ ЕООД (България) и БЪЛГАРИЯ ИНЖЕНЕРИНГ ЕАД (България). Изпълнителният директор на ICGB от българска страна Теодора Георгиева изрази удовлетвореност от успеха с финализирането на ключовия търг, който обезпечава управлението на строителството по възможно най-професионалния и ефективен начин. “Това е една от най-важните стъпки, които обезпечават реализацията на проекта IGB. Изборът беше изключително важен, защото инженер-консултантът е ключова фигура за проекта. Успешното приключване на тази процедура ни доближава до начало на строителните дейности по газопровода“, изтъкна Георгиева. Изпълнителният директор от гръцка страна Константинос Караянакос заяви увереност, че в лицето на избрания подизпълнител проектната компания ще има възможност да прилага най-добрите инженерни практики при управление на проекта чрез външен консултант, избран по обективен и прозрачен начин. „Това несъмнено ще допринесе за успешното финализиране на интерконектора съобразно прогнозирания график и спазвайки предвидения бюджет“, допълни той. Откритата процедура беше обявена още в края на 2017 г., но поради обжалвания беше спряна за период от около 10 месеца. През септември 2018 г. дванадесет фирми и обединения подадоха оферти за участие в процедурата. В резултат на прегледа на съответствието на участниците с изисквания на документацията за обществената поръчка и критериите за подбор, до оценка на офертите бяха допуснати Enereco S.p.A, TECHNIP ITALY DIREZIONE LAVORI S.p.A, C&M-Asprofos-S Energy-Miks и  консорциум „ТИБЕИ“. Прогнозната стойност на обществената поръчка се определя на обща сума от 8,45 млн. евро без ДДС. Проектът IGB (Междусистемна газова връзка Гърция-България) се реализира от смесеното инвестиционно дружество „АЙ СИ ДЖИ БИ” АД, регистрирано в България през 2011 г. с акционери БЕХ ЕАД (50%) и IGI Poseidon (50%). Съакционерът IGI Poseidon e дружество, регистрирано в Гърция, с акционери гръцката публична газова корпорация DEPA S.A. (50%) и италианската енергийна група Edison SpA (50%). В съответствие с устава си, „АЙ СИ ДЖИ БИ” АД следва да бъде собственик на газопровода IGB, като извършва финансиране на реализацията му, разпределяне на преносния му капацитет и получаване приходите от преноса на природен газ. Газопроводът IGB се проектира да се свърже с гръцката национална газопреносна система в района на Комотини (Гърция) и с българската национална газопреносна система в района на Стара Загора. Планира се общата дължина на газопровода да е 182 км, диаметърът на тръбата – 32’’ – и проектен капацитет до 3 млрд.м3/година в посока Гърция-България. В зависимост от пазарния интерес към ползване на по-голям капацитет и възможностите на съседните газопреносни системи, капацитетът е проектиран да се увеличи до 5 млрд.м3/година, като следва развитието на пазара и по този начин позволявайки обратно подаване (от България към Гърция) с допълнително изграждане на компресорна станция. Налице е подписан Меморандум за разбирателство между „АЙ СИ ДЖИ БИ” АД и TAP AG относно съвместни действия във връзка с бъдещо свързване на газопровода IGB и с Трансадриатическия газопровод. ", "date": "2019.03.16", "title": "Избран е инженер-консултант за газовата връзка с Гърция"}
{"url": "https://www.monitor.bg:443/bg/a/view/ekspert-prizemjavaneto-na-boing-737-maks-8-e-haotichno-i-neobichajno-159870", "text": "Необичайно се случва приземяването на самолетите Боинг 737 Макс 8 - моделът, който се разби в Етиопия миналата седмица. Авиацията остава най-сигурният транспорт въпреки трагичния инцидент край Адис Абеба. Това коментира авиоекспертът Джон Стрикланд.  По думите на Стрикланд в интервю за БНР този модел самолет ще се върне в експлоатация след известно време, а решението да се спре изцяло от употреба в момента е \"необичайно\": \"Приземяването на моделите от семейството на Макс 8 се случва почти хаотично в различните държави. Би трябвало американските авиационни власти да поискат подобно приземяване на всички модели, ако преценят за нужно. Ето защо казвам, че събитията се развиват по твърде необичаен начин\". Обикновено преди да се прибегне към подобна мярка, се изчакват резултатите от разследването, допълни експертът в интервю за предаването \"Събота 150\".  „В краткосрочен план няма никакво съмнение, че това е голямо предизвикателство за компанията - производител и за авиолиниите, които са избрали да оперират точно с модели от това семейство. 737 моделите са на пазара от около 50 години. Само от този модел са поръчани от около 5 000 самолета. От и към България също се извършват много полети именно със самолети от 737 семейството. Това са сигурни самолети, на които може да се разчита“, коментира още Джон Стрикланд. Според него авиокомпаниите няма да се откажат от поръчките си или да подменят самолетите с тези на конкурентен производител: „Дори честно казано, това не е толкова лесно. Основните производители на самолети са претрупани от поръчки в следващите години“. Преди да са ясни резултатите от разследването на самолетната катастрофа, всички предположения биха били спекулация, каза още Стрикланд. Според него засега е рано да се говори и за промяна в правилата, по които всеки нов модел получава сертификат или в процедурите за проверка, които се провеждат преди излитането на всеки самолет.  Според друг авиоексперт - Харш Вардхан, е съвсем естествена ситуацията всички самолети от този модел да бъдат приземени. Той е убеден, че нито конкретната компания, нито пък авиопревозвачите, които са закупили или поръчали от този модел, ще понесат дългосрочни загуби.  Всички самолети от вида \"Боинг 737 Макс 8\" са приземени след трагедията в Етиопия, при която загинаха 157 души. Веднага светът направи паралел с инцидента от миналия октомври, при който абсолютно същият модел самолет се разби при излитането си в Индонезия. През седмицата първи забраниха полети с този модел и модели от цялото семейство на 737 Етиопия, Индонезия, Китай и Австралия. Последваха страните от Европейския съюз, Съединените щати и още много.", "date": "2019.03.16", "title": "Експерт: Приземяването на Боинг 737 Макс 8 е хаотично и необичайно"}
{"url": "https://www.monitor.bg:443/bg/a/view/trymp-seftosa-vetoto-159871", "text": "Американският президент Доналд Тръмп наложи вето на приетата от Конгреса резолюция за отмяна на извънредното положение по южната граница, съобщи Ройтерс. \"Конгресът е свободен да гласува тази резолюция, а мой дълг е да й наложа вето\", заяви Тръмп в Овалния кабинет в Белия дом, след като подписа съответния документ. Това е първият случай, в който Тръмп използва правото си на вето откакто дойде на власт преди две години. С обявяването на извънредно положение Тръмп иска да намери алтернативен начин да осигури милиарди долари за финансирането на \"стена\" по границата с Мексико за спиране на нелегалната имиграция, след като Конгресът отказа да му отпусне тези средства. Председателката на Камарата на представителите на САЩ Нанси Пелоси каза, че Конгресът ще гласува отново въпроса на 26 март в опит да преодолее ветото на президента. Въпреки мнозинството на Демократическата партия обаче не се очаква да бъдат събрани необходимите две трети от гласовете за преодоляване на ветото на Тръмп, коментира Ройтерс. Заобиколен от служители на правоохранителните служби, както и от родители на деца, убити от незаконно пребиваващи в страната извършители, американският президент заяви, че американската \"имиграционна система е натоварена отвъд точката на пречупване\" и определи действията на Конгреса като \"опасни\" и безразсъдни\". Тръмп каза, че страната е изправена пред нашествие, допълва Асошиейтед прес.", "date": "2019.03.16", "title": "Тръмп сефтоса ветото"}
{"url": "https://www.monitor.bg:443/bg/a/view/jyltite-jiletki-ne-davat-pokoj-na-vlastite-no-namaljavat-159872", "text": "Участниците в движението \"жълти жилетки\" започнаха да се събират в центъра на френската столица от 8 часа местно време, часове преди началото на 18-ата седмична протестна акция. Десетки протестиращи са блокирали движението в горната част на авеню \"Шан-з-Елизе\". Според данни на телевизионния канал Бе Еф Ем на площад \"Шарл дьо Гол\" са се събрали вече над 300 души. Полицейски отряди са поставили железни заграждения в долната част на парижкия булевард. Мобилни щитове са поставени и пред близките правителствени сгради. В социалните мрежи предстоящата акция е наречена \"Акт-18 - Ултиматум - Цяла Франция в Париж\". Един от лидерите на \"жълтите жилетки\" Eрик Друе, каза, коментирайки днешната акция, че очаква активизиране на протестите тази събота. Миналата седмица, на 9 март, според данни на вътрешното министерство в демонстрациите в цялата страна са се включили по-малко от 30 000 души. Това бе най-слабата активност на движението в цялата му история. В първия протест, на 17 ноември, участваха 282 000 души.", "date": "2019.03.16", "title": "„Жълтите жилетки” не дават покой на властите, но намаляват"}
{"url": "https://www.monitor.bg:443/bg/a/view/ruskijat-oligarh-deripaska-sydi-sa-sht-zaradi-sankciite-159864", "text": "Руският бизнесмен Олег Дерипаска подаде жалба в съда на окръг Колумбия срещу финансовото министерство на САЩ, съобщиха Ройтерс и Блумбърг. В жалбата си Дерипаска пише, че е станал жертва на \"политическата борба и продължаващите реакции на предполагаемата намеса на Русия\" в изборите за президент в САЩ през 2016 година. Според бизнесмена той е бил включен в санкционния списък несправедливо, а поради тази причина активите му са намалели със 7,5 милиарда долара. Освен това в жалбата си Дерипаска оспорва определянето му като олигарх. Санкциите срещу Дерипаска бяха въведени през април 2018 година. След това той намали дела си в главния си актив - групата Ен+ (En+), в която влиза производителят на алуминий Русал.", "date": "2019.03.16", "title": "Руският олигарх Дерипаска съди САЩ заради санкциите"}
{"url": "https://www.monitor.bg:443/bg/a/view/prez-uchebnata-2019-2020-g-vissheto-za-hudojnici-i-aktiori-poskypva-naj-mnogo-159854", "text": "Националната художествена академия и НАТФИЗ „Кръстьо Сарафов“ вдигат най-много таксите, става ясно от публикуваните за обществено обсъждане такси в държавните висши училища за учебната 2019/2020 г. Годишното обучение в художествената академия поскъпва с 200 лв до 1260 лв. за всички специалности без „Изобразително изкуство“ и „Реставрация“ В НАТФИЗ „Кръстьо Сарафов“ новоприетите студенти във всички специалности ще плащат със 150 лв. повече – от 1500 лв на 1650 лв. на година. В СУ „Св. Климент Охридски“ пък Сред тях са всички във Факултет по журналистика и масова комуникация, които стават 600 лв., както и „Туризъм“, „Европеистика“ и „Политология“, „Философия“, за които ще се плаща с 40 лв. отгоре. Най-голямо е увеличението в Алма матер за задочното обучение по „Филология“ - със 100 лв. С 40 лв. повече ще плащат и бъдещите редовни бакалаври, магистри и магистри след бакалавър в специалностите „Администрация и управление“, „Туризъм“ и „Филология“ в ПУ „Паисий Хилендарски“. Вместо досегашните 460 лв., тяхната такса за година става 500 лв. В Югозападния университет „Неофит Рилски“ пък има скок в таксите за всички специалности за български граждани. Увеличението варира между 15 лв. (например за специалностите от направление „педагогически науки“, които стават 575 лв.) и 70 лв.( при „Администрация и управление“, „Икономика“, „Туризъм“, които стават 530лв.). Същото се отнася и за специалностите в Русенския университет „Ангел Кънчев“. С изключение на „Архитектура, строителство и геодезия“, която остава 690 лв., всички такси за бакалаври скачат с 40 лв. В Химикотехнологичен и металургичен университет в София таксите за обучение във всички бакалавърски и магистърски степени се съответно на 700 лв. и 800 лв. Висше Военноморско Училище „Н. Й. Вапцаров“ също предлага увеличение на таксите за бъдещите си студенти на част от специалностите с 30 лв. „Администрация и управление“ и „Национална сигурност“ в Националният военен университет „Васил Левски“ пък скачат със 100 лв. Медицинските университети във Варна и Плевен предлагат по-високи такси за студентите от първи и втори курс спрямо тези в трети – пети. В Технически университет – Варна за всички професионални направления в област „Технически науки“ , „Общо инженерство“, „Социални дейности“ и „Растениевъдство“ обучението за редовни бакалаври скача със 100 лв. Увеличението за задочниците пък е между 100 лв. и 150 лв. Университетът по хранителни технологии в Пловдив предлага по-високи такси за бакалаври и магистри в специалности „Икономика“ и „Туризъм“, които стават 530 лв, а за докторанти 780 лв. Между 20 лв. и 40 лв. ще е увеличението на част от таксите за обучение на в Тракийският университет в Стара Загора, сред които са педагогическите, „Икономика“, „Енергетика“. В Икономическия университет във Варна увеличение ще има във всички бакалавърски програми, с изключение на „Информатика и компютърни науки“, която остава 900 лв..От ВУЗ-а предлагат новоприетите да се обучават за 530 лв. вместо тазгодишните 462. През учебната 2019/2020 г. в държавните университети в страната ще се обучават над 160 000 брой учащи - 155 000 студенти, 5000 докторанти и 6 000 военни.", "date": "2019.03.16", "title": "През учебната 2019/2020 г.: Висшето за художници и актьори поскъпва най-много "}
{"url": "https://www.monitor.bg:443/bg/a/view/valeri-jordanov-15-godini-hysh-159733", "text": "Когато е на сцената или пред камера, той се раздава без остатък – ролите му обикновено са такива, че изискват стопроцентово обричане. Актьорът е горд с раните и белезите, с които те буквално или символично го дамгосват, но сред всички екстремни заглавия в професионалната биография на Валери Йорданов (достатъчно е да припомним само „Ничия земя“ в Народния театър или филма „Воевода“) има едно, което той без колебание нарича „спектакъл на живота“. „Хъшове“ на Александър Морфов е съдбовно начинание не само за Валери, но и за целия въвлечен в тази авантюра екип. На 22 март на първата ни сцена ще се играе представление №300 по патриотичната сага на Вазов, което ще ознаменува и 15-годишнината на постановката в афиша. По скромните изчисления на актьора обаче кота 300 отдавна е надхвърлена, като се включат в бройката и гастролите в чужбина – Москва, Санкт Петербург, Букурещ... В момента режисьорът Морфов, като достоен хъш, се е върнал в родината и подготвя изненади за юбилея. Една от идеите му е да качи на сцената всички деца на трупата, родени през тези 3 петилетки. Сред тях ще са и дъщерите на Валери – голямата Йована, която е участвала и в 250-ото представление на „Хъшове“, както и малката Яна. „Това са 15 години, през които си отидоха хора, раждаха се деца, създаваха се семейства, променяха се съдби. Нямам друго такова представление, по време на чието съществуване да ми се случат най-важните неща в живота“, казва Йорданов. Той мечтае постановката да има съдбата на бродуейските мюзикъли, които се играят десетилетия, а само актьорският състав лека полека се сменя. В „Хъшове“ също се извъртяха доста звездни имена, но Валери продължава да е в образа на Бръчков, който му донесе „Аскеер 2005“ за водеща мъжка роля. „Бях предложил на Сашо Морфов да вземе на мое място някой млад студент, защото Бръчков е на 17. Смятах не да напусна представлението, а да вляза в някой измислен герой от групата – Киро Аслана или Анархиста - брат на Попчето, който си е татуирал карта на свободна България на гърба например“, обяснява Валери Йорданов и добавя: „Самият факт, че снимки от постановката вече са в учебниците, говори, че „Хъшове“ е повече от спектакъл. Идеята на Александър Морфов се оказа честна и истински смислена кауза.“ На 15-годишния юбилей ще бъдат почетени и артистите, дали много на хъшовския ансамбъл, но напуснали тоя свят нелепо и преждевременно - Чочо Попйорданов и Николай Костадинов. Вал не крие, че с тези хора по някакъв незрим начин ще си останат завинаги свързани, обаче се възмущава от жълти писания, според които бил обявил, че е „видял духа на Чочо“ на сцената: „Баща ми го беше прочел и като ми се обади, се пошегува: „Ти на някакви наркотици ли си бе, тате?!“ Около националния празник някои медии пак успяват да го „приземят“. „На 3 март група „хъшове“ от театъра се качихме на Шипка – беше пълно с млади и стари. Стотици – дошли въпреки студа да развеят гордо националното знаме. Беше изключително преживяване, защото на българина са му останали малко неща, в които да вярва, които да палят духа му и да го държат буден“, разказва актьорът. В тези дни той се включва в разговор за хъшовското начало по една много гледана частна телевизия във връзка с юбилея на спектакъла. Друга телевизия обаче, заснела нещо като документален филм по този случай, буквално изтрива като с гума участието му. „Тия 15 години, за които нямам излизане от сцената, бяха заличени, защото съм се появил в друга телевизия и стана някак си „тази марка не е „нашата“. Те не си дават сметка, че артистът е български артист. Не е артист на тази или онази телевизия. Така и Националният празник 3 март е национална собственост и радост! Попáри ме това, че някой може да те изтрие поради PR или бизнес решение – защото 15 години пот и кръв в буквалния смисъл бяха изтрити“,споделя Валери Йорданов. Освен че е един от главните и в друга пиеса със запазено място в родната класика – Петлето в „Опит за летене“ от Йордан Радичков, Валери непрекъснато прави опити за летене и извън сцената на Народния театър. В планината, в екстремните спортове, в работата с личности, които другите смятат за неспасяеми, те обикновено са успешни. Безпокои го обаче необяснимото застопоряване на филмовия му проект Call me Shakespeare, или „Много продължава тоя опит и почти ми се счупиха крилете да махам напразно и да се мъча да излетя с верига на краката“, картинно се изразява режисьорът на „Кецове“. „Дебютът с „Кецове“ ми отне 8 години от написването на сценария до премиерата, а сценарият на „Шекспир...“ написах веднага след нея, през 2011-а – така че смятайте...“ През 2014 г. проектът печели държавна субсидия за реализацията му, а сценарият е селектиран от европейската програма ScripTeast в 10-те най-добри измежду 187 сценария от цяла Източна Европа, за да бъде представен на кинофестивалите в Кан и Берлин. В Кан го харесват френски продуценти, които искат да откупят правата за заснемане, ала Йорданов благодари за комплимента и учтиво отказва, защото иска да го заснеме той. „Имахме копродуценти от Чехия, които загубихме, след като 4 години и половина чакаха тука някой в държавата да каже: почвайте снимки. Това може да стане след 2 месеца, само че отново ни бавят. Предстои ми и да правя 3-ти кастинг, защото младите актьори, които бях избрал, междувременно остаряха, улиците в София се промениха и пак започвам отначало... Това е пълен абсурд, параграф 22“, казва Валери. А историята, пълна противоположност на „Кецове“, наистина си струва: градска, „мръсна“, urban, с много улични боеве и същевременно с мотиви от Шекспировите пиеси. При това сценарият е допълнително обработен на 10-дневен уъркшоп в средновековен замък в Полша заедно с проф. Том Ейбрамс – най-изтъкнатия преподавател по сценарно писане в една от най-скъпите школи в Лос Анджелис, и от още няколко специалисти в бранша с по 1-2 оскара зад гърба си. Докато се завърти камерата за филма му, в продължение на доста седмици светлоликият актьор ще влиза в българските домове през тв екрана с кримисериала на Нова „Дяволското гърло“. Два месеца и половина той и колегите му от поредицата са били потопени в магията на Родопите, за да заснемат един от най-качествените телевизионни продукти в последните години. Валери намеква, че „ченгетата от втора линия“, какъвто е неговият герой Манол Попнеделчев - Попето, скоро ще са на първа писта и ще изплуват интересни факти от живота им. „Заради този филм в личен план се разминах с нещо много важно за мен, но не съжалявам“, доверява Йорданов и обещава, че нататък сюжетът на „Дяволското гърло“ Що се отнася до неговото всекидневие извън прожекторите, хвърлянето в крайности изглежда отминал етап. „Вече не съм от хората, които търсят безсмислени рискове“, уверява Вал. Преди да се случи трагедията с алпиниста Боян Петров, двамата с него са имали разговор за следващо изкачване заедно. „Боян имаше мотив да докаже, че може да си по-силен от диабета. И го доказа… Години – с всичко, което правеше. Убеден съм – било е инцидент. Във филма „Служебно положение ординарец“ има реплика: „Бъдещето винаги е на младите, настоящето – никога.“ Аз бих искал да помогна на младите хора у нас да опровергаят тази реплика“, казва той. В момента Йорданов репетира в Народния с македонския режисьор Деян Пройковски „Братя Карамазови“ по Достоевски – мащабен проект с първите сили на трупата. Заинтригуван е, макар че като активно четящ от дете е на мнение, че някои книги е добре да си останат книги. „Всичко, с което професията ме среща - от Достоевски до Шекспир, ми носи опит като актьор. Но предпочитам да играя в нашите неща, с наши герои в нашата история“, категоричен е той.", "date": "2019.03.16", "title": "Валери Йорданов – 15 години хъш"}
{"url": "https://www.monitor.bg:443/bg/a/view/atanas-penev-vokalist-na-b-t-r-prestyplenie-e-bylgarskata-muzika-da-ne-se-vyrti-dostatychno-159849", "text": "- Сега му дойде времето. Преди 2 години направихме една европейска обиколка пак с десетина дати, малко преди това бяхме е Щатско, малко преди него пък в Канада. Още повече че предстоящото турне е в градове, в които не сме свирили преди. - Умишлено го търсихме. Винаги има рискове. Пък и ние ходим на самоиздръжка, т.е. ако няма интерес – губим, ако има интерес – печелим на двата фронта – хората са дошли и оценяват какво правим, и от друга страна – финансова печалба. Няма да станем милионери, разбира се. Дори понякога финансово е по-удачно да си свириш в България, отколкото навън, защото разходите са огромни, всичките ни концерти са по зали или по много големи клубове, където трябва озвучаване. Отиваме, за да посетим българската диаспора. Да предоставим и на тях възможност да чуят на живо последния ни албум „Невидими стени“, който излезе преди малко повече от година. - Малко хора се интересуват и знаят как се прави. Започва се година по-рано с идеята. След това търсиш градовете, в които има интерес. Тук е мястото да благодарим на Орлин Мирчев, който свърши точно тази част. Каза: Имам обаждания от тук, от там, има интерес един-къде си“. Всичко това се стикова заедно с нас, защото имаме специфични, чисто технически изисквания. Нямаме изисквания за Дон Периньон, то е смешно. Пътуваме много компактно, както пътуваме и в България, с целия беклайн – собствените ни инструменти, микрофони, звук, тъй като вече модерните технологии позволяват да пътуваме с наш пулт, с наш озвучител. Компактно – към 3 тона. Имаме няколко прекачвания със самолет, но иначе пътуваме с нашия бус. Засега може да кажем, че има огромен интерес към турнето. Има почти продадени зали. - Уж е едно и също, уж всички знаят песните, уж всички реагират по същия начин, но примесено с носталгията по България е доста по-емоционално. Сега се прибрахме от Единбург, имаше 500 човека в залата, на места имаше и сълзи, на места – големи усмивки. Малко по-емоционално е и за нас, и за публиката. Когато имаме възможност, оставаме след концерт при хората. Помня през 2001-ва отидохме за втори път в Лондон, беше от първите ни срещи с българите зад граница. Решихме да сме по-разнообразни и поканихме Кирил Маричков за няколко песни, Милена все още живееше там, поканихме и нея. Получи се един български фестивал. Свирихме в зала „Астория“, емблема за рокендрола, която за съжаление вече я няма, тъй като срутиха сградата. След концерта, направо от сцената слязохме при хората и си спомням, че при Кирил Маричков дойде един много развълнуван човек и каза: „Аз утре се прибирам в България!“ Особено силни са тези чувства, когато отидем в Америка, защото хората от там по-рядко се прибират. - Ние всъщност се събрахме в този си състав заради един „френски“ албум, както го наричаме. Наша музика на английски, издадена във Франция през далечната 1993 г. Пет години поред ходихме по различни фестивали след това. Още след първото ни гостуване получихме покани да останем, но защото бяхме млади ли, защото бяхме огромни идеалисти ли - отказахме. Решихме, че ще се приберем в България и ще помогнем на българския рок да получи това, което заслужава. Не сме съжалявали за това решение. По-скоро сега не виждаме много ясно светлината в тунела. Квалифицирам като престъпление днес това, че българският автор и българската музика не се върти достатъчно. Ние имаме под 10% еърплей по телевизия и радио, докато всички наши съседни държави, цяла Западна Европа, започва от 30-40% и нагоре. При съседите са от 70-80% нагоре. Затова го оценявам като предателство към родината. Имаше един разговор наскоро между нас и представители на бизнеса – радиа и телевизии, на който дойдоха най-смелите. На единствения въпрос, който аз зададох: „Добре, при положение че парите, които изплащате на Музикаутор и Профон са едни и същи независимо каква музика се върти, защо не въртите повече българска?“ получих доста глупав отговор: „Това ще смали нашите продажби на реклами“. Това абсолютно е вярно. - Ние сме я поели - лаем, молим се, караме се за тези квоти вече 4 години. Получаваме обещания, че ще се разгледа нашето искане. Работи се, в интерес на истината, но бизнесът е прекалено голяма спънка и прекалено силен. Музикаутор имат проекти по изменения на закона. И други организации имат идеи и разговори с властта. Не че не ни взимат на сериозно, просто бизнесът напъва от другата страна, но няма нищо да кажа повече, защото ще навлезем в територия, в която може и да ме съдят. ? - Разбира се. Имаме с какво да напълним ефира, да не говорим за старите песни, които при първоначалната липса на качествена нова българска музика, ще могат да запълнят вакуума. Когато младите групи и изпълнители, които сега в момента нямат никакво поле за изява освен един телевизионен формат и техните приятели, тогава изведнъж ще се окаже, че има търсене на нови таланти и нови песни, без да е нужно да участват по телевизиите. И сега го има това, но остава само в интернет. Когато младите не получат достатъчно популярност, те не могат да отидат на сцена, а сцената е това, което държи музиканта и го храни и душевно, и финансово. Изведнъж ще се нароят много млади музиканти и качеството ще набъбне. - Първият тираж е нормалната бройка в България, няма да говоря в цифри, защото е обидно, но бързо се продаде наистина и сме безкрайно щастливи. Подозираме, че до края на годината ще се наложи да направим и трети. Освен турнето в Европа имаме планове и у нас да продължим да го представяме и още едно турне в чужбина през есента. - На нас това ни доставя удоволствие. Не мерим колко работим, а си поставяме цели. Ние сме щастливци, че хобито ни е наша професия. В мига, в който за нас това стане работа, т.е. най-важни са парите, трябва да се откажем. Това е рокендрол, начин на живот, държи ни живи. Сега ще минем десетина хиляди километра, първите четири концерта са един след друг, аз съм сигурен, че след четвъртия няма да мога да говоря и едва ще пея. Наистина е уморително, но въпреки всичко знаем, че като си изпълним програмата, хората ще останат безкрайно доволни. Затова не намаляваме нито времето, нито трудността. Не се пестим. Това, което получаваш насреща, оправдава целия труд, цялото неспане, цялата умора. - Докато се качвам, още по стълбите към сцената забравям всичко, което може да ме разсее – дали е физическа болка, дали е умора или емоционална болка. Остава само музиката. - С всеки следващ си поставяме летвата все по-високо и по-високо, защото се стремим да изпиваме всичко. Ето мина година и малко откакто пуснахме „Невидими стени“. Искаме да издадем сега един клип, до края на годината още един...За „съжаление“ и тук летвата е много висока, защото много ни хареса да снимаме кинаджийски, но чисто финансово е трудно. Имахме случай в Америка, попаднахме на турбуса на китарите Гибсън в Атланта. Влязохме в буса, разгледахме китарите, заговорихме се, че сме рок музиканти и те поискаха да видят наши песни. Показахме им тези последни клипове и те бяха изключително впечатлени. Не просто „браво“, а наистина впечатлени. Димите им бяха „Ясно е, че не разбираме нищо от това, което пеете, но това, което чуваме и виждаме, много ни харесва“. Бавно записваме, защото сме в собствено студио и това ни прави леко мързеливи. Случва се да записвам 10 дни различни варианти на една песен, докато не ни хареса на всички. Никога не сме правили компромис с музиката, никога не сме правили компромис и с текстовете. Ако на нас ни харесва – това е. Не ме интересува дали е модерно или не. Съобразяваме се с модерния звук само при смесване. Както всички забелязват, звукът на барабаните, баса и китарите е направен така, както са били записвани преди 50-60 г. Връщаме се към класиката. Само лента не сме използвали, но тя е много скъпа за поддръжка. - Тази песен е посветена на мен от Славчо. „Никога преди“ е моята първа професионална група и може би затова имам една романтична привързаност към тази песен. А и наистина много ми харесва. - Нашата работа е малко като на актьорите. Трябва да влезем в образ. Ако ти не вярваш в думите, които пееш, и отсреща публиката няма да повярва. Трябва да ги възприемеш като твоя изповед. - В себе си. Но първо вярвам в доброто във всички хора. И когато срещам някого за пръв път, очаквам от него най-доброто, ако той ме предаде, аз си отивам. Не казвам нищо. - Мисля, че основните неща, които човек трябва да предаде на детето си, е кое е добро и кое лошо, кое е правилно и кое не, кое има стойност и кое не. Независимо дали става дума за морална, естетическа или финансова. Дали има смисъл да имаш телефон за 1000 лв., или същата работа ще ти свърши на тройно по-ниска цена, на твоята възраст. Дали трябва да слуша определена музика и защо? Според мен всеки човек трябва да иде поне веднъж на опера и балет. Да не кажа, че може би 10 пъти е най-добре. Тогава ще разбере къде седи Моцарт, къде е днешната музика и къде е субкултурната. Има огромно разделение. Ако ти разбираш операта, няма как субкултурната музика да ти даде нещо друго освен замайване след 6-ото голямо. - Is This Love на Whitesnake. Може би е една от песните, които винаги съм искал да пея, още преди да вляза в група, и винаги ме е следвала. Даже я изпях на моята жена на сватбата, по нейно желание. Беше много романтично. Първият ни танц беше с микрофон в едната ръка и със съпругата ми – в другата.", "date": "2019.03.16", "title": "Наско от Б.Т.Р:  Престъпление е българската музика да не се върти достатъчно"}
{"url": "https://www.monitor.bg:443/bg/a/view/prof-mihail-konstantinov-1-14-000-000-e-shansyt-da-udarim-shestica-s-1-kombinacija-159853", "text": "1:14 милиона (точно 1:13 983 816 б.р.) е шансът да ударите джакпота от играта \"6 от 49\" от тотото, ако заложите на една комбинация. При две различни -1:7 млн., а при четворна -1:3,5 млн. Това обясни за „Монитор“ математикът проф. Михаил Константинов. Той уточни, че въпросът има две страни. Едната е каква е вероятността на отделния участник да удари джакпота, а втората - какъв е шансът за даден тираж джакпотът да падне. „Индивидуалният шанс на всеки участник зависи от броя на различните комбинации, с които той ще играе, коментира проф. Константинов. - Разбира се, ако пуснете 100 различни комбинации, ще имате 100 пъти по-голям шанс от 1:14 милиона. Но все пак в играта има ограничения и не може да пуснете 14 милиона фиша. Каква е вероятността пък да падне джакпотът зависи от това колко различни комбинации ще подадат различните участници в играта.“ Практиката показвала, че когато броят на различните комбинации надмине 20% от всички, което е около 3 000 000 различни комбинации, за два-три тиража джакпотът пада. Според проф. Константинов обаче е мит, че ако цял живот играем с едни и същи числа, и то редовно, задължително ще спечелим шестица от тотото. „Например, комбинацията 1, 2, 3, 4, 5, 6 има точно такъв шанс да се падне, колкото всяка друга избрана от вас комбинация. Ясно е, че когато джакпотът не е паднал, се увеличава броят на участниците. Много повече хора искат да се включат в играта, включително чужденци - гърци, македонци и др.“, каза още математикът. Другото важно нещо е когато играем не за джакпота, а просто за тройка или четворка. Тогава може да се опитаме да играем срещу останалите участници. Поради факта, че те масово играят с числата от рождените си дати, пространството до 31 е най-наситено. Заради това ако ударим тройка или четворка, печалбата ни ще е по-малка. Причината е, че много повече участници ще улучат печелившите числа. Ако играем с комбинации от 40 нагоре пък тогава шансът е същият, но по-малко хора играят с такива числа и печалбата ще е по-голяма. Другото, което трябва да имаме предвид, е, че топките в играта нямат памет. Това, че дадено число е било изтеглено няколко пъти, не означава, че няма да се падне отново. „Трябва да знаете, че теорията на вероятностите е била измислена като начин за изчисляване на резултата от хазартни игри. Затова и теорията на вероятностите е едно много мощно научно средство. Хубавото на тотализатора е, че голяма част от печалбите отиват за развитието на спорта, което е благородна кауза. Но не бива да забравяме, че хазартът е и болестно състояние“, обясни проф. Константинов.", "date": "2019.03.16", "title": "Проф. Михаил Константинов: 1:14 000 000 е шансът да ударим шестица с 1 комбинация"}
{"url": "https://www.monitor.bg:443/bg/a/view/interesno-ot-toto-arhivite-159850", "text": "Най-старата сфера за теглене на печалби, от създаването на тотото в България през 1957 г., все още се използва. Съоръжението, с което на градските стадиони преди 62 години са определяни печелившите от игрите на държавния тотализатор, и до момента радва с подаръци късметлиите, които попълнят тото фиш или си купят талон от моментните лотарийни игри на някое от събитията на СПОРТ ТОТО за връчване на ключове на автомобилите в страната. В Съединение, град с население под 10 000 души, за втори път в рамките на няколко години се появява тото милионер. Първият късметлия е пенсионираният обущар Тодор Крантов, който на 30 април 2017 г. разбра, че печели в тираж №34 за 2017 г. най-голямата индивидуална сума в историята на тотото – 7 940 616,60 лв. Най-новият милионер от малкия град позна печелившите шест числа от 20-ия тираж за „6 от 49“ през тази година, но все още не е заявил своята печалба. Изминалата 2018 година се оказа особено успешна за Георги Георгиев и му донесе цели пет печалби от играта „ТОТО Джокер“. Сумата от общо над 95 000 лева. Той сподели, че ще използва парите основно за семейството си и вече е успял да направи ремонт на жилището си и да купи нов автомобил. А с последната печалба, която е над 39 000 лева, той се закани да се поглези с почивка. През 1991 г. в играта от Тото 2 \"6 от 49“ се въвежда натрупване на джакпот в първа печеливша група (познати 6 числа) . Към днешна дата джакпоти се трупат още в игрите „6 от 42“, „Рожден ден“, „Тото Джокер“, в трите игри на Тото 1, а в играта „5 от 50 + 1 от 12, \"Зодиак\" е фиксиран на 3 000 000 лева. Тото милионерите в България вече са 100, след като на 10 март 2019 г. в 20-ия тираж падна рекордният джакпот от 9 501 430,40 лв. и четирима души познаха щастливите 6 числа.", "date": "2019.03.16", "title": "Интересно от тото архивите"}
{"url": "https://www.monitor.bg:443/bg/a/view/dnes-e-todorovden-159860", "text": "Днес е Тодоровден или Конски великден. Празникът се отбелязва в първата събота на Великденските пости. Преданията разказват, че на този ден светецът обличал девет кожуха и отивал при Бога да проси за лято. Във връзка с изградената представа за светеца на този ден стават надбягванията с коне. Отличилият се кон бива накичен с венец и тръгва пръв за село, причакван вкъщи от мома или млада булка. В къщата на щастливия домакин се спретва и хорото. На този ден жените месят и раздават обредни питки и хлябове, наречени „конче\" или „копито\", на които от тесто се измайсторяват съответните фигурки. Хлябът се раздава на роднини и съседи за здраве на конете. Много от пролетните ни празници са запазили елементи от по-стари езически вярвания. Християнската религия се е приспособила към тези стародавни практики, като е наложила върху тях патронажа на някой християнски светец. Характерен пример за това е Тодоровден, който се празнува за здраве на конете и същевременно като ден на св. Тодор. В православния календар има шестима канонизирани от църквата светии, носещи името Тодор, което означава „Божи дар\", въпреки че в народното съзнание липсва ясно разграничение. Двама от тях се воини-великомъченици - св. Теодор Тирон и св. Тодор Стратилат, чиито жития показват много общи моменти. Те са били римски войници, канонизирани заради мъченическата си смърт в името на Христовата вяра. Култът към тези двама воини-светии е особено разпространен в българските земи и е намерил отражение в някои паметници на нашата художествена култура. Така най-старата запазена до днес българска икона е прочутото изображение на св. Тодор Стратилат от Преслав върху глазирани керамични плочки (9-10 в.). А в уникалната живопис на Боянския майстор от 1259 г. в Боянската църква са запазени образите на трима светии с името Тодор: св. Теодор Тирон и св. Тодор Стратилат в редицата на светците-воини, както и това на св. Тодор Студит, в житието на когото се споменава, че за известно време е бил на заточение в Аполония (Созопол). Последният заедно с преподобните св. Тодор Сикеот, св. Тодор Освеще-ни и св. Тодор Трихина са канонизирани заради техните монашески подвизи. Интересно е, че народният празник Тодоровден, който няма точно фиксирана дата, а зависи от началото на великденския пост, не съвпада с църковния празник на нито един от шестимата светии. Също така обичаят на Тодоровден да се раздава варена царевица се свързва от православната църква с почитането на паметта на св. Теодор Тирон. Неговото житие разказва, че около 50 години след смъртта на Тодор византийският император Юлиан Отстъпник, който мразел християните, решил да им се подиграе. Знаейки, че през първата седмица на Четиридесетница те пазят строг пост, той заповядал да се поръсят с кръв от идолски жертви всички неща за ядене, продавани на цариградския пазар. Тогава св. Тодор се явил на архиепископа и го предупредил за това деяния, като поръчал на тези, които нямат храна у дома си, да си правят коливо, т.е. да варят пшеница с мед. В продължение на цяла седмица християните се хранели с коливо. За благодарност към св. Теодор Тирон църквата запазила досега обичая - в първата събота от Великия пост чрез коливо да го почита.   Имен ден празнуват: Божидар, Божидара, Дора, Дорина, Доротея, Теодор, Теодора, Теодорина, Тодор, Тодора, Тодорка", "date": "2019.03.16", "title": "Днес е Тодоровден"}
{"url": "https://www.monitor.bg:443/bg/a/view/tyrgovskata-vojna-na-trymp-e-struvala-7-8-miliarda-dolara-159863", "text": "Търговската война на президента Доналд Тръмп е струвала на американската икономика 7,8 милиарда долара или 0,04 процента загуби за брутния вътрешен продукт на страната през 2018 година. Това сочат резултатите от изследване на екип от икономисти от водещи американски университети, публикувано снощи, предаде Ройтерс. Авторите на проучването посочват, че са анализирали краткосрочното отражение на действията на Тръмп и са заключили, че вносът от страните, срещу които са били взети ограничителни мерки, е намалял с 31,5 на сто. В същото време американският износ, станал обект на ответните санкции, се е свил с 11 процента. Освен това икономистите са пресметнали, че годишните загуби за потребителите и за производителите от увеличилите им се разходи за вноса са общо 68,8 милиарда долара. След като се нарече \"човека на митата\", Тръмп се ангажира да намали търговския дефицит като премахне несправедливия внос и предоговори търговски споразумения, припомня Ройтерс.", "date": "2019.03.16", "title": "Търговската война на Тръмп е струвала 7,8 милиарда долара"}
{"url": "https://www.monitor.bg:443/bg/a/view/sydbata-ne-vodi-cjal-jivot-kysmetliite-za-ryka-159851", "text": "Преди да влезе правилото за легитимиране на спечелилите шестици от тотото, повечето от късметлиите искаха да останат анонимни. От една страна заради страха, че ще бъдат изнудвани от мутрите, от друга - защото бързо бяха обсипвани с молби за помощ от роднини, познати и мошеници. По новия регламент печелившите получават еднократно 500 000 лева, а останалите - по 1000 на ден за 3 години. Последните цифри могат да се променят при големи суми, призна наскоро директорът на БСТ Дамян Дамянов. Промяната е заради сигурността на печелившите, които така не могат да разполагат с много пари, ако бъдат притиснати. Може би затова спечелилите се обявяват все по-бързо. Какво се случва с късметлиите не винаги се знае, но съдбата не ги покровителства цял живот, става ясно от това, което е известно. Първият, който обяви официално и публично, че е тото милионер, е перничанинът Росен Русимов, известен с прякора Джуджето. Той спечели 4 736 302,20 лв. от разделения с друг играч предишен джакпот рекордьор 9 472 606,40 лева в тираж 92 през 2012 г. Росен се закани да изхарчи парите за няколко месеца, черпи щедро целия пернишки квартал \"Монте Карло\", раздава щедро на закъсали, спонсорира футболния \"Миньор\". После се чу, че фалирал, че му запорирали 2,4 млн. за дългове, че 2 млн. му останали в ограбената КТБ. След време се ожени за втората си съпруга с бляскава и скъпа сватба, прати жена си и сина си на екскурзия в Дубай, където обаче сам отказа да отиде, сложи си нови зъби за 18 000 лв. Според последните вести отглежда рекордни по размери толстолоби и шарани, както и раци в закупен от него язовир. Поне по изказванията му личи, че се чувства ако не богат, поне щастлив. Тотомилионерът от село Покровник Румен Пеовски (1,663 млн. от тираж 33/2017 г.) пък беше настанен за 3 месеца на принудително лечение в психиатрия. Това стана, след като се напи, наряза гардероба си у дома, подгони майка си с нож, разби касата, в която баща му държи ловната си пушка, с която после стреля напосоки на улицата. Овчарят Здравко Траянов (1,653 млн. от тираж 84/2015 г.) от петричкото село Първомай построи къща, която завеща на племенника си Андон, гастролира като екскурзиант в Гърция, направи си \"здравословен\" режим с ледена бира и 100 грама ракия на закуска, прибра сестра си при себе си. Но беше ограбен от поръчана от София скъпа проститутка. Не му взе всичко, но човекът коментира това като \"рисковете на живото предаване\". Интересното е, че фишът му е бил пуснат от неговия работодател Стоян Милев, който му го връчил чинно, въпреки че разбрал за печалбата. Милев призна по-късно, че от адвокатска кантора му предложили срещу 200 000 лева да заведат жалба, че фишът е бил негов, а Здравко му го откраднал. Отказал начаса. И до днес са приятели. От този край е и Николай Динков-Нинджата, зет на кмета на Симитли Апостол Апостолов, който спечели 7 095 423 лева тираж 59/2015 г. на 34 години. Той обяви, че ще строи малка електроцентрала (МВЕЦ) на река Градевска, но закъсня с подаването на документите. Двама тийнейджъри от Варна - братовчедите Продан и Николай Маринови, пък хакнаха през август 2014-а компютърната система на тотото, като вкараха сред печелившите фишове свой в последния момент, когато имаше джакпот 5 026 320,60 лв. Те представиха скъсан фиш със съответния номер в централата на БСТ с претенции да им бъде изплатена печалбата, но бяха изобличени и изправени пред съда.", "date": "2019.03.16", "title": "Съдбата не води цял живот късметлиите за ръка "}
{"url": "https://www.monitor.bg:443/bg/a/view/bylgarin-e-sobstvenik-na-sin-r1-650-zakupen-na-izlojenieto-v-jeneva-159862", "text": "За четвърта поредна година първият български производител на автомобили Син Карс представи своята продукция на най-голямото автомобилно изложение в Европа – Автосалона в Женева. След световния успех на уличната версия  SIN R1,  компанията вече има и първият  български клиент. 7-литровият SIN R1 650, който в момента е в Женева вече е собственост на наш сънародник. Автомобилът привлече вниманието на стотици ценители на редките луксозни автомобили, като фирмата вече има продажби на няколко клиенти в Корея, Италия и Германия. Премиерата на щанда на Син Карс тази година е новият екологичен автомобил. Това е изцяло електрически модел L City, който има основната функция да зарежда и обслужва магазини, заведения и институции, които се намират в центровете на големите градове. Новата електрическа платформа L City предизвика силен интереса на медиите и посетителите на тазгодишното изложение в Женева. Колата ще се предлага в няколко модификации, вариращи от малки камиони за доставка до леки автомобили. Возилото ще има изцяло електрически пробег от до 300 км, а базовата цена ще бъде силно конкурентна на европейския пазар, което я прави много атрактивна в сравнение с настоящите електрически автомобили.  Проектът вече има сериозен интерес от повече от 10 компании, като в момента се водят преговори с няколко инвеститора. Една от водещите цели при създаването на проекта L City е ангажирането с каузата за опазване на околната среда, намаляване на вредните емисии в градовете и създаване на по-здравословна жизнена среда. Тъй като електромобилите са бъдещето на автомобилната индустрия, проектът на Sin Cars се основава на концепцията за лесен за използване, екологичен и достъпен за производство автомобил. Компанията Sin Cars има разработен проект за високотехнологичен завод за серийно производство на автомобилите, който ще се намира в Русе. Оптимизираният процес ще позволи бързо и лесно сглобяване на различните варианти на платформи, като се използват стандартни материали. Производствената линия за L City е проектирана с годишен капацитет от 20 000 автомобила, които ще бъдат насочени към европейския пазар. Стартът на серийното производство е планиран за 2020 г. „Нашата цел е да създадем многофункционален малък градски автомобил, който ще бъде използван за куриерски доставки, таксиметрови услуги и транспорт”, каза Росен Даскалов, собственик на компанията Син Карс. „Европейските градове се нуждаят от този вид транспорт. Градските центрове скоро ще бъдат затворени за дизелови автомобили”, допълни Даскалов. През лятото на 2019 г. Син Карс плaниpa дa дeбютиpa нa фoндoвия пaзap y нac. Kомпанията се готви за първично публично предлагане (IPO) на Българската фондова борса (БФБ). Син Карс планира да предложи част от акциите си на специално създадено за целта дружество, което ще има за цел да финансира производството на малките изцяло електрически автомобили. В комбинация с чуждестранните клиенти, към които предимно е насочено производството на платформата, това ще доведе до постъпването на значителни средства от продажби.", "date": "2019.03.16", "title": "Българин е собственик на SIN R1 650,  закупен на изложението в Женева "}
{"url": "https://www.monitor.bg:443/bg/a/view/ubiecyt-ot-krajstchyrch-mylchalivo-zastana-pred-syda-159861", "text": "Българските служби продължават работата по установяването на маршрута и контактите на терориста от Крайстчърч у нас. „През нощта колегите не са спрели да работят. Искам да успокоя всички, че до този момент няма никакви данни за дейност, свързана с тероризъм на територията на България”, заяви Ивайло Иванов. „Засега данните, които имаме е, че той е бил в България като турист. Няма данни да се е срещал с някого. Сега се проверяват местата, където е преспивал. Продължава работата, все пак е бил една седмица. Да, може да проверим дали се е срещал с български граждани или с чужди граждани на територията на страната”, обясни Иванов. По думите му обаче данните засега сочат, че през цялото време е пътувал сам. „Исторически обекти е посещавал. Пак казвам няма никакви данни за извършване на някаква дейност, свързана с тероризъм на територията на страната”, заяви главният секретар на МВР. Той отказа да даде повече информация за това, къде точно е спал Тарант в Плевен. Масовият убиец, който застреля 49 души (48 бяха ранени, 12 от тях са в критично състояние) в новозеландския град Крайстчърч, 28-годишния австралиец Брентън Тарант бе изправен пред съда. Повдигнаха му обвинение в убийство след вчерашните нападенията в две джамии в Нова Зеландия. Главният заподозрян за нападението в Крайстчърч се яви пред съда при затворени врата и засилени мерки за сигурност. Облеченият в бяло Брентън Тарант запази мълчание през цялото време. Засега срещу него има само едно обвинение - за убийство, но според полицейски източници ще бъдат повдигнати и още обвинения, подробности за които ще бъдат дадени скоро. Стрелецът не е имал криминално досие, стана ясно още. Според местните власти до вчера не е имало никакъв повод той да бъде наблюдаван от службите за сигурност. Купил е оръжията, с които е извършил атаката, напълно законно. Премиерът на Нова Зеландия Джасинда Ардърн обеща да бъде извършена реформа в законодателството на страната за правото за притежаване на огнестрелно оръжие. Джасинда Ардърн, министър-председател на Нова Зеландия: \"Несъмнено новозеландците се питат как някой може да придобие такова оръжие. Един от въпросите, пред които сме изправени в този случай, е че вероятно оръжието е било променено. Това е предизвикателство за полицията, но и за законодателството, което трябва да се промени\". Преди атаката в Крайстчърч, Брентън Тарант обявява, че с действията си иска да отмъсти на мюсюлманите за редица атентати и исторически събития от миналото. Сред посочените от него зверства на мюсюлманите са боевете при Шипка през 1877 година и битката при Булаир през 1913 г. Както стана известно в петък вечерта, убиецът е бил у нас. Главният прокурор Сотир Цацаров потвърди, че нападателят е бил в България миналата година. Атентаторът е пристигнал у нас с полет от Дубай. След България продължил към Румъния и Унгария. Според гласния прокурор Сотир Цацаров, няма данни за терористична дейност и контакти на наша територия. Две години по-рано- през 2016-та, Брентън Тарант отново е бил на Балканите, но тогава е посетил Сърбия, Хърватия, Черна гора, Босна и Херцеговина. Проверяват се кредитните карти, за да се установи пълния маршрут на стрелеца. Брентън Тарант е пребивавал известно време в Турция. Това съобщи турският телевизионен канал НТВ, като се позова на източници от турското разузнаване.Терористът от Крайстчърч на два пъти - общо 47 дни, е бил в Турция в периода между март 2016 г. и септември-октомври същата година. Тарант е бил засечен на телевизионните камери на истанбулското летище \"Ататюрк\". Първото посещение на терориста в Истанбул е между 17-20 март 2016 г., посочват източниците.Точно по това време - на 19 март 2016 г., на централния булевард \"Истиклял\" в Истанбул бе извършено нападение срещу група израелски туристи. Убити бяха петима души и бяха ранени 39 души. На 20 март нападателят от Крайстчърч си е заминал от Истанбул. Във връзка с атентата на 19 март 2016 г. бяха разпратени предупреждения до всички валийства в Турция за повишена бдителност поради риск от терористични атаки. Турското разузнаване разследва пребиваването на атентатора в Турция - къде е ходил, с кого се е срещал. Съществуват съмнения, че терористът вероятно е планирал нападение срещу джамии или молитвени домове в Турция. През периода, в който Тарант е пребивавал в Турция, турският президент Реджеп Тайип Ердоган е имал интензивна програма в различни градове. Турското разузнаване разследвало и хипотезата, че е възможно терористът да е подготвял нападение срещу Ердоган. Турското разузнаване чрез Интерпол се е свързало с полицията в Нова Зеландия, с която обменяло информация. Трима турски граждани са били ранени при терористичната атака в Нова Зеландия. Ердоган е разговарял по телефона снощи с единия от ранените - Мустафа Бозташ, спонсор на турския национален отбор по хокей на лед. Съобщено бе, че състоянието на тримата ранени турски граждани е добро. Междувременно турският визепрезидент Фуат Актай и външният министър Мевлют Чавушоглу заминаха за Нова Зеландия. След терористичния акт в Нова Зеландия протести срещу нападението заливат Турция. Президентският говорител Ибрахим Калън в отговор на заплахите на убиеца от Крайстчърч, огласени в неговия манифест - \"Ще дойдем в Константинопол и ще съборим всички джамии и минарета\", заяви: \"Ние сме тук. Нека дойдат, ако им стигат силите\".", "date": "2019.03.16", "title": "Убиецът от Крайстчърч бил сам у нас, той мълчаливо застана пред съда"}
{"url": "https://www.monitor.bg:443/bg/a/view/mart-izravni-jenite-i-myjete-pri-toto-milionerite-temata-159847", "text": "Този март съотношението на тото милионерите сред мъжете и жените се промени рязко поне сред последните щастливци, уцелили шестици от играта \"6 от 49\". Това стана с падането на джакпота, събрал рекордната сума в историята на тотото 9 510 430,40 лева в тираж №20 на БСТ. Поделят си я четирима играчи, от които трима са жени. Според статистиката на тотото до 20-и тираж от последните 10 милионери 8 бяха мъже. Сега цифрите вече сочат 5:5 в надпреварата между двата пола. Ирена Йорданова от Търговище, Теодора Костова от София и Златомира Стоянова от Пловдив са трите дами, които върнаха самочувствието на любителките на този вид хазарт. Интересното е, че и трите не са залагали екстремно - пуснали са фишове с по 4 комбинации. И трите са с добро социално положение - Ирена е съсобственик във финансова къща, Теодора - счетоводител, а Златомира работи в туристическа агенция.", "date": "2019.03.16", "title": "Март изравни жените и мъжете при тото милионерите (ТЕМАТА)"}
{"url": "https://www.monitor.bg:443/bg/a/view/sedmichen-horoskop-za-16-22-mart-159859", "text": "В събота ще се налагат ремонти и поправки, така че не поемайте странични ангажименти, ако не искате да си имате проблеми с близките и децата. В неделя може да поставите лични рекорди, да участвате в състезания и конкурси и да постигнете определен връх в дейностите, с които се занимавате. Вечерта направете посещение на добра воля и помогнете на приятел да се оправи с проблемите си. Навлизаме в деня на сърцето. В понеделник преди да поискате каквото и да било дайте повече от себе си. Правете това, за което ви помолят, без да променяте нещата от своята гледна точка. Следобед започват обрати, шефовете налагат нещо ново, върви се и към корекция на статута на групата, в която се изявявате. Нагодете се на промените, не се противопоставяйте излишно. 20-и е благоприятен за съвместни инициативи, за планиране, за проверка на данни, за вадене на документи и разрешителни. Всичко предприето ще носи късмет и възможност да просперирате и да намерите по-добра работа. Вечерта в 22 ч. по Гринуич Слънцето навлиза в Овен , а на 21-и е пълнолуние, което ще засили апетитите, ще провокира действия в посока на личните ви интереси. Не очаквайте успехи, без тежки сблъсъци с конкуренцията. Не се противопоставяйте на шефовете и на тези, от които зависите. Нужна ви е активна самозащита. На 22-и духовете се успокояват, но някой със сигурност ще ближе рани. 16-и е ден на напредък и постижения. Всяка цел е постижима, уредете си срещи, от които очаквате да произлезе нещо важно за бъдещето ви. Тодоровден е, провеждат се конни надбягвания, но за вас не се препоръчва участие в екстремни спортове. Вечерта е рискова, като и неделния ден. Очертават се срещи с голямата ви конкуренция. Не се подавайте на провокации, не се претоварвайте и не си поставяйте високи цели. Родените в първите дни на Телеца може да настроят група хора срещу себе си. В понеделник продължавате с тежки сблъсъци на интереси и на работното място. Пасивността е нежелателна, но нищо сериозно не бива да се предприема. Не отговаряйте на провокации. 18-и е ден за прошка, за подкрепа и участие в благотворителни инициативи. Добре е да кандидатствате по европейски проекти. Някой ще бъде одобрен и субсидиран.19-и е ден за реформи, за промени в плана и корекция на посоката. Облечете новите дрехи, променете визия и излъчване, посетете център за разкрасяване. На 20-и организирайте групови инициативи, участвайте в преговори, търсете възможност за внедряване в нова пазарна ниша. Вечерта Слънцето навлиза в Овен, а вие навлизате в сатурнова дупка. На 21-и ще се водят безкомпромисни битки. Апетитите се изострят, няма прошка за грешка. Настройте се на самозащита. 22-и носи умиротворение. Всичко предприето в събота ще носи радост и победи. Гонете високи цели и търсете връзки със съмишленици. Намерете и майстори за ремонтите, които ви предстоят. В неделя ще доминирате в инициативите, в които сте поканени да участвате или случайно посетите. Енергията ви търси поле за изява и със сигурност ще го намери. За следобед планирайте посещения при роднина или приятел, който се нуждае от подкрепа. Включваме се към канала на космическата любов. Колкото дадеш, толкова ще получиш. Участвайте в спонсорски инициативи. В понеделник до обед направете поне един жест към колеги и близки. Не  бързайте с амбициозните задачи и изяви. Предстоят промени, които може да обезсмислят напъните ви. Във вторник посетете фризьор и козметик, никъде на отивайте неглиже. Полезните продукти лесно се усвояват. Към обед ще усвоите и някои неприятни уроци. Вечерта ви предстоят разговори с голямата ви опозиция. И у дома няма да се размине без противопоставяне с тъщи и свекърви. За сряда планирайте среща на екипа. Трудно ще овладеете положението, лагерите ще се оформят, ще разберете кой е с вас и кой открито ви предизвиква. На 21-и битките ще се водят без правила. За грешка няма прошка. Ще уцелите слабото място на конкуренцията и ще направите силен ход. В петък водете балансирана политика. Ще имате успешен съботен ден, стига да работите на свой терен, да не се занимавате с чуждите проблеми и да не замествате колега. Добре е за ремонти, строителни и довършителни дейности в дома и в личната ви градина. Спазвайте традициите, не променяйте планирания график. В неделния ден е време за състезания, за приятелски и спортни срещи. Запишете децата на някакъв курс за лично усъвършенстване. Следобед посетете близки и приятели настанени в болнично заведение. Навлизаме в деня на сърцето. Ако мислите за някого посетете го, скъсете дистанцията и си бъдете взаимно полезни. В понеделник помогнете на някого да се справи с поставените задачи и ще си спечелите приятел за цял живот. Раздайте ненужни вещи, включете се в благотворителни програми и преди да поискате дайте повече от себе си. За 19-и се очертават представителни срещи, от които ще произлезе важно предложение в следващите дни. За 20-и организирайте съвместни инициативи и обединете интересите си с тези на настоящи и бъдещи партньори. Тръбачът-съдба свири сбор и ни събира под знамената на съвместната инициатива. На 21-и ще ви е трудно, ще имате мъчителни изживявания и неочаквани проблеми. Здравето е нестабилно, не товарете кръста и бъбреците. Очертават се скандали. В петък всяка крайност е вредна. На 16-и не работете на чуждо. Насочете интересите си към благоустройството на дома и офиса, към нуждите на близките и децата. Може да намерите и своя таен източник на сила след срещите в неделния ден. На 17-и Луната навлиза в Лъв и ви води към представителни мероприятия и съвместни пътувания. Участвайте в състезания и конкурси, посетете близки и приятели в нужда и сами ще получите подкрепа за личните си инициативи. В понеделник ще свършите много добра работа, може да получите дотации от чужбина. Включете се в спонсорски програми и сами ще станете обект на благотворителност. В момента е добре да се кандидатства по различни европейски проекти. 19-и е денят на колелото, което е било отдолу ще тръгне нагоре. Ще намерите изход от трудни и притеснителни положения, срещите ви ще бъдат успешни. Никъде на отивайте неглиже. Променете прическа и визия. В този ден полезните вещества прекрасно се усвояват. На 20-и усвоявате и една чудесна идея. И вашите ще се приемат добре на събрания и обсъждания. Време е за съвместни делови и творчески инициативи. С навлизането на Слънцето в Овен огнените знаци надигат глава и доминират. На 21-и ви очакват тежки битки. Подгответе се не само за нападение, но и за защита. Ще се водят дела, някой ще ви притисне законово. В петък всичко да се дели по равно. Очертава се чудесна и творческа събота. Отдайте се на любимото си занимание. Работата ви ще спори, ще потръгнат ремонти и довършителни дейности. Ще намерите нужните ви майстори и сами ще изкарате пари като специалисти в дадена област. Този уикенд дава предимство на хората със златни ръце и творчески заложби. Неделният ден ви зарежда енергийно, печелите битки и състезания, налагате творческите си замисли и се реализирате успешно в непозната среда. Следобед посетете близък с проблеми. В понеделник дайте предимство на благотворителната работа, колкото дадеш, двойно ще получиш. Може да си тръгнете по-рано от работа, особено ако ви предстоят важни срещи вечерта. Бъдете неотразими и на 18-и, когато по визията и дрехите ще ви посрещат, а по ума и дарбите ще ви изпращат. На 19-и Луната навлиза в Дева. Може да поемете излишни рискове с едно пътуване и непредвидено отсъствие от местата на личния ви интерес. Важно е преговорите да се водят на място, но е важно и кой остава да ви замества и действа от ваше име. На 20-и е добре да спечелите съюзници, а не да влизате в конфликти. Стегнете редиците, разпределете отговорности и задължения. Работата ви става двойна, отговорността също. На 21-и нищо няма да ви се даде лесно. Очертават се тежки битки, конфликти и опити за елиминация. В петък постигате примирие. В събота както и да постъпите ще има недоволни и такива, които ще ви обвиняват, че не си гледате работата или семейството. Съветът е да обърнете повече внимание на нуждите на дома, на децата и половинката. Работата да почака, независимо кой какви претенции или очаквания има към вас. Родените в третата декада ще изживеят болезнени и стресови моменти. В неделя облаците се разнасят, работата потръгва, срещите са приятни, разходките също. Следобед посетете родители и деца и с нещо помогнете. В понеделник върнете дългове, особено тези на внимание и обич. Уточнете отношенията си, не оставайте нищо неизяснено и на работното място, за да не ви критикуват за грешките на другите. Почти в края на работното време започват неочаквани рокади, които ще продължат и във вторник. Водете преговори, не си позволявайте да разчитате само на една работа или на едно делово партньорство. Ще се успокоите когато балансирате нещата и сте двойно подсигурени. Вечерта на 19-и съберете екипа с който работите или планирате сделки. В сряда може да се поемат допълнителни поръчки и да се подновят изтичащи договори. Търсете съюзници. На 21-и предстои пълнолуние във вашия знак, което ще напълни потребителската ви кошница. Ще спечелите от битките на другите. В петък пътувайте към места даряващи релакс и комфорт. Всичко предприето в събота ще носи късмет, радост и стабилизация в семейството. Подновете строителни и ремонтни дейности, осигурете майстори и материали. Ще ви правят отстъпки от цени на стоки и доставки. Ден, в който е добре да работите и мислите повече за личните си удобства, вместо за работата на чуждо. В следващите два дни Скорпионът ще бъде включен в рискови звездни аспекти. На всички нива конкуренцията ще се засили. Не е момент да правите важни ходове и да започвате нещо ново. Ще ви подложат крак, дори и проверени в годините приятели. Добре е в  понеделник да направите някои жестове и услуги, за да се радвате после на подкрепа. Вечерта вървите към изневери или научавате за такива. Луна, Венера и Марс образуват кръст със Слънцето на родените в третата декада. Все нещо ще се развали и излезе от контрол. Не е изключен здравословен проблем. 17-18-и не са благоприятни за оперативни намеси в областта на сърце и артерии. 19-и носи неразбории на работното място, графикът ви се нарушава. Отделете внимание на личното си излъчване, облечете новите дрехи. 20-и ще донесе сближаване с потенциални партньори, но на 21-и интересите ви ще се сблъскат с тези на силни противници. Не участвайте в директни битки, стойте и действайте в сянка. На 22-и си осигурявате с преговори нишата, за която се борите. На 1-и се препоръчва активен отдих, работа в градината, ремонти в апартамента и на вилата и преустройства на офиса. Всяко нововъведение и подобрение ще ви позволи да живеете и работите в комфорт и да печелите повече. Разширявате територията си на влияние и в неделя, когато е добре да участвате в състезания и конкурси и да спортувате. Подкрепете и децата в личните им инициативи и амбиции. Следобед отделете време и за приятел и роднина в притеснено положение и здравословно неудобство. Вдъхвайте оптимизъм на близките. 18-и е ден за благотворителност и кандидатстване за субсидии. Проучете условията за включване към европейски проекти. Някой заминава да провери нещата на място. 19-и е денят на колелото. Може да излезете на челни позиции и от последни да станете първи, но и обратното не е изключено, ако не сте в час с изискванията на момента. От 20-и навлизащото в Овен Слънце ще стимулира изявите на огнените знаци. На 21-и ще получите нужния ви достъп или преназначение. Успявате да привлечете съюзници и да се внедрите в престижна група за работа или тренировки. На 21-и влизате в излишни битки и привличате агресия. Апетитите се изострят, конкуренцията е убийствена. Отложеното за петък ще балансира отношенията и водените преговори ще са успешни и за двете страни. В този ден крясъците разболяват. Очертава се тежка и натоварена програма в съботния ден. Ще бъдете ангажирани с благоустройството на дома и градината. Ще помагате на близки и приятели, а и децата ще искат своето. Не планирайте работа на чуждо, за да си нямате неприятности и допълнителни разходи. В неделя енергийният ви потенциал търси поле за изява. Пътувайте, увеличете физическото натоварване, сменете един вид труд с друг, участвайте в състезания и конкурси. Следобед навлизаме в деня на сърцето. На 18-и се постарайте първо да помогнете, а после да претендирате и изисквате. За следобед планирайте посещение в център за разкрасяване. На 19-и ще имате важни и отговорни срещи, може да ви се обадят с предложения и от места, в които и преди сте били ангажирани и сте се представили добре. Ден на пръстена и колелото. На прага сте на нов делови и творчески ангажимент. Ако се налага да избирате между двама, изберете познатия и проверен човек. 20-и помага да влезете в нов екип и да сформирате своя група. Каквото постигнете на 19-20-и ще носи стабилност и придобивки. Някой ще дочака и отдавна заслуженото повишение. На 21-и очаквайте атака от няколко страни, опити да бъдете елиминирани от престижни проекти и дейности. Каквото загубите трудно ще си върнете. На 22-и постигате болезнено примирие. Очертава се чудесен съботен ден с работа в градината или с личното ви хоби. Всичко, с което се захванете ще се подрежда и тръгва успешно. Ден на съзидание и градеж, препоръчват се всякакви ремонти и възстановителни дейности. В следващите два дни Луната ще ви гледа в опозиция от Лъв, а Марс и Уран от Телеца ще носят допълнителни проблеми и рискове. Ще се налага да правите компромиси, да приемате неприятни условия и да изтърпявате нежелани присъствия. Не е изключено да влезете в конфликти. В понеделник е време за участие в благотворителни и донорски инициативи, а във вторник отделете повече внимание на себе си. Постарайте се да изглеждате добре. На 19-и може да ви предложат изгодни оферти. Не давайте бързо съгласие и не се дръжте еуфорично. Бързо може да ви смъкнат на земята с някои условия по договорите. В тези дни нищо не се дава даром. На 20-и е добре да проведете уточняващи срещи с партньори и с бъдещи съюзници. Предстоящото пълнолуние може да напълни потребителската ви кошница. На 21-и апетитите са огромни, конфликтите се разрастват, но ако наблюдавате внимателно битките, може да отмъкнете своя пай в подходящия момент. 22-и ще донесе стабилност и удолетвореност, ще помогне  да се почувствате уютно и комфортно. Ден на душата и задушевните разговори. Съботният ден ви води към тайни и явни източници на сила, подкрепа и ресурси. Някой ще ви помогне с ремонта, друг ще осигури материалите, а трети ще ви стимулира с взаимност на чувствата. Енергията ви блика като фонтан, насочете я към дейности свързани с обезпечаване на повече удобства за нуждите на семейството и децата. В неделя увеличете натоварването, изразходвайте насъбрания потенциал в творчество и физически упражнения. Не е желателно да си пасивен и да чакаш по-добри времена. Обадете се на близки и приятели, помогнете и позволете на някой да ви помогне. Не винаги можем да се справим сами, този ден показва кой докъде може да стигне. На 18-и правете желани подаръци и това, за което някой ви помоли. Ако сте зле финансово, просто проявете състрадание. Посетете болен приятел. На 19-и ще ви тревожат стари проблеми, които сте смятали за решени. Положете усилия и уредете въпроса. 20-и ще определи лагерите на влияние в живота ви. Ще се очертаят и границите в отношенията. Предстоят уточняващи разговори, след които пътищата ви може да се разделят. 21-и е ден на тежки битки в полето на личната и професионална амбиция. Не очаквайте компромиси. Претегляйте внимателно всички плюсове и минуси по отношение на връзката си с някого. Отложете важното за петък, когато ще действа омиротворяваща програма.", "date": "2019.03.16", "title": "Седмичен хороскоп за 16-22 март"}
