{"url": "https://www.monitor.bg:443/bg/a/view/volejbol-144644", "text": "Мъжкият национален отбор по волейбол загуби от Полша с 1:3 (-14, 23, -22, -23) в последния си мач от първата фаза на световното първенство. България отстана трета в Група D, която бе спечелена от \"дружината\". На второ място завърши Иран. Волейболистите на Пламен Константинов имаха своите шансове срещу актуалния световен шампион. След като загубиха катастрофално първия сет, нашите се вдигнаха и спечелиха втория. Полша обаче не позволи обрат и взе следващите две части, а с това и мача. Така във втората фаза на шампионата на планетата България ще играе със САЩ, Иран и Канада. Американците станаха победители в Група С с 5 победи от 5 мача и 13 точки. Персите завършиха с 4 победи, 1 загуба и 11 точки в Група D и също попаднаха в този поток. Канада пък остана 4-а в Група В, която се игра в Русе, след като загуби от Франция с 1:3 и завърши с 3 победи, 2 загуби и 9 точки. Всички отбора влизат във втората фаза на шампионата на планетата с показателите си от първата - победи, загуби, точки, геймово и точково съотношение. Мачовете от Група G ще се играят в зала \"Арена Армеец\" в София от петък до неделя (21 до 23 септември). Със сигурност срещите на България ще бъдат втори от дневната програма от 20,40 часа. Точният ред и програма в групата ще станат ясни по-късно.", "date": "2018.09.18", "title": "Волейболните национали загубиха от Полша"}
{"url": "https://www.monitor.bg:443/bg/a/view/muzeite-vyv-vidin-s-vhod-svoboden-za-nezavisimostta-144629", "text": "Достъпът до музеите във Видин е свободен в дните от 21 до 23 септември. С тази инициатива Община Видин се присъединява към Европейските дни на наследството, които се организират съвместно от Съвета на Европа и Европейската комисия. В трите дни ще бъдат отворени за посетители вратите на средновековната крепост “Баба Вида” и музей „Конака”, от 9:30 ч. до 17:00 ч. Целта на Дните е сближаване на гражданите, за да се постигне по-добро взаимно опознаване и разбирателство, въпреки различията между тях. А също така да се осигури по-голям достъп до наследството за всички и да се насърчават хората, включвайки се в грижите за неговото опазване и популяризиране. За първи път Общината ще се включи в Международния ден на мира, който се отбелязва на 21 септември. Навсякъде в Европа по този повод ще забият камбани. Идеята е това, което искаме, да бъде популяризирано по време на Европейската година на културното наследство и да предадем на децата си ценностите на солидарността и мира. Във Видин на този ден, от 19:00 ч. до 19:15 ч. звукът на камбаната на катедралния храм „Св. Димитър Солунски“ ще оповести съпричастността на нашия град с инициативата.", "date": "2018.09.18", "title": "Музеите във Видин с вход свободен за Независимостта"}
{"url": "https://www.monitor.bg:443/bg/a/view/distributori-iskat-lesen-vnos-na-lekarstva-144628", "text": "Дистрибутори искат улеснен внос на лекарства. От Българската асоциация за развитие на паралелната търговия с лекарства настояват за промяна на регулаторни ограничения, заяви Христофор Иванов, председател на асоциацията. В България има регистрирани 128 продукта от паралелен внос, но в търговската мрежа са 75 от тях именно заради регулаторната пречка, добави Иванов. Лекарствата от паралелния внос са с по-ниска цена, увери Иванов и допълни, че чрез паралелен внос може да се реши проблемът с недостига на медикаменти. Необходимо е адекватна нормативна рамка, бързо издаване на разрешения за употреба, както и законови промени, за да се подобри достъпът до лекарства, допълни още той. Лекарствата \"напускат\" България заради политиката, която води Националната здравноосигурителна каса, каза Иван Димитров, председател на федерация \"Български пациентски форум. През последните три месеца на онлайн платформа за сигнализиране за липсващи лекарства са получени 182 сигнала за липсващи 120 продукта, каза Боряна Маринкова, директор на асоциацията. Най-много са били сигналите от столицата, следвани от Нова Загора, Пловдив, Шумен и др. Обратна връзка - до 24 часа, са получили всички. По думите на Маринкова причините за липсата на лекарствата са основно заради преустановен внос, липса на регистрация, дерегистриране на продукта. Междувременно, от ИАЛ припомниха, че от 2019 г. производитли изтегят 8 медикамента от Бълария. Сред тях са хапчета срещу остеопороза, рак на тестисите и мигрена. От там увериха, че за лечението на заболяванята, за които са предназначени въпросните препарати има много други, които се отпускат както по линия на НЗОК, така и могат да се купят за сметка на пациента.", "date": "2018.09.18", "title": "Дистрибутори  искат лесен внос на лекарства"}
{"url": "https://www.monitor.bg:443/bg/a/view/edin-zaginal-i-11-raneni-sled-srutvane-v-hotel-ric-v-madrid-144643", "text": "Един човек е загинал, 11 са ранени, а спосителите издирват още затрупани след срутване в хотел „Риц“ в Мадрид. Инцидентът е станал малко след 16ч. местно време. Хотелът е бил в реконструкция. Строителното скеле е рухнало от шестия етаж надолу и е повлякло строителите, които са се намирали на него. Спасителите се опитват да стигнат до няколко души, които все още се намират под срутването. Полицията в Мадрид ще разследва причината за инцидента. Според службите за Спешна помощ става дума за трудова злополука. Реставрация на хотела е за милиони евра. Той е бил затворен в края на февруари и трябвало да отвори в края на следващата година.", "date": "2018.09.18", "title": "Един загинал и 11 ранени след срутване в хотел „Риц“ в Мадрид"}
{"url": "https://www.monitor.bg:443/bg/a/view/banditi-obraha-rojenskija-manastir-napadnaha-i-sveshtenika-144645", "text": "Въоръжен грабеж в Роженския манастир е извършен във вторник вечерта. Маскирани и въоръжени лица са нахълтали в черквата на манастира и нападнали свещеника. Бандитите завързали отчето и ограбили църковна утвар и налични пари, съобщи Struma.com.   Мъжете са търсили скрито съкровище, съобщи бТВ. По информация от кмета на Сандански Кирил Котев  шестима мъже са влезли в Роженския манастир, завързали са свещеника и са започнали да копаят с кирки в една от стените под иконите. Легенда разказва, че в манастира има скрито съкровище.  Двама от нападателите пазили входа, докато други четирима нахлули вътре и завързали свещеника. Запушили устата му, взели му телефона и започнали да копаят. 15-20 минути по-късно си тръгнали, а свещеникът се освободил и повикал помощ. Той не е пострадал. Свещеникът не е местен – от Хаджидимово е. Бил е само за ден в манастира, за да замести свой колега, когато се случило нападението. Полицията издирва цяла нощ нападателите. Според информация на БНТ камери са заснели лицата на двама от извършителите на обира.", "date": "2018.09.18", "title": "Бандити обраха Роженския манастир, завързаха свещеника (ОБНОВЕНА)"}
{"url": "https://www.monitor.bg:443/bg/a/view/jivotnovydi-nastojavat-za-speshni-merki-sreshtu-chumata-po-svinete-144642", "text": "Спешни мерки срещу разпространението на африканската чума по свинете у нас, поискаха свиневъди от Североизточна България на среща с министъра на земеделието Румен Порожанов в Силистра. Големите свинеферми във Варненска област вече търпят загуби заради регистрирания случай на болестта в провадийското село Тутраканци. В най-голямата свинеферма във Варненска област – в село Слънчево, се отглеждат близо 40 000 прасета. Всеки ден 400 прасета трябва да пътуват за кланицата, но от седмица това не се случва заради разкритото огнище на африканска чума в село Тутраканци и последвалата забрана за движение на животни в областта. От бранша настояват за коридори, през които животните да се изнасят до конкретни кланици. Искат и да се преустанови контакта между дивите свине и прасета, които се гледат в личните дворове. Всички взети проби в 3-километровата зона от Тутраканци са отрицателни, но опасността не е отминала. Дали опасността в района е преодоляна, ще стане ясно поне след месец и половина. Този срок обаче ще е пагубен за големите свинеферми във Варненско. Ако до няколко дни проблемът не бъде решен в свинеферма във Варненско трябва да започне умъртвяване на животни. Това обаче поражда друг проблем – във Варненска област няма действащ екарисаж.", "date": "2018.09.18", "title": "Животновъди настояват за спешни мерки срещу чумата по свинете"}
{"url": "https://www.monitor.bg:443/bg/a/view/chinovnici-deljat-po-20-bona-na-den-ot-nezakonna-sech-144641", "text": "Бивши и настоящи държавни чиновници делят по 20 000 лева на ден от незаконна сеч. Това показва разследване на „Монитор“ в селата Батулия, Огоя и Ябланица, потвърдено и от доказателства, събрани при спецакция от прокуратурата. Според получена в медията ни информация там се извършвал добив на дърва, които не били маркирани и за сечта им нямало никакво разрешение. Парите от тях пък отивали в джобовете на служители от Агенцията по горите на различни нива, както и в бивши общинари и шефове на полицията в Своге. Чадърът камиони с нелегална дървесина, които се продавали по частни адреси в близките около Своге села. „Имаме записи на камерите как през пътя минават всеки ден десетки камиони“, обясниха пред „Монитор“ ловци, които правят излети в района. За последната година те не видели нито един човек от т.нар подвижна охрана, чиято цел е да опазва горите от бракониери. От няколко години пък не били правени никакви проверки в тези села, а само няколко спорадични акции, с които били съставяни единствено актове за административни нарушения. След няколко запитвания от „Монитор“ към различни институции беше получено и официално съобщение от специализираната прокуратура, която започна във вторник „следствени действия срещу организирана престъпна група от длъжностни лица, извършваща незаконен добив и търговия с дървен материал“. Според информацията обвинителите Регионалната дирекция по горите в София и Държавното горско стопанство в Своге. Извършват се обиски и в жилища в столицата и Своге, както и в базата в село Батулия. Разследващите смятат, че групата е била ръководена от директора на Регионалната дирекция по горите – София, Милко Христов. „Групата е създадена с користна цел и е извършвала незаконен добив и търговия с дървен материал в периода от 2014 г. до настоящия момент. Налице са доказателства за извършени от организираната престъпна група кражби на части от специализирана горска техника, без надлежно разрешение. Към момента са задържани ръководителят - директор на Регионална дирекция по горите – София, и четирима от членовете на организираната престъпна група, сред които са директорът на Държавно горско стопанство – Своге, двама горски стражари от ДГС – Своге, и още едно лице. При извършеното претърсване в базата в с. Батулия, община Своге, стопанисвана от двама от членовете на групата, са открити и незаконно държани 5 пушки и голямо количество боеприпаси“, обясниха от спецпрокуратурата. Това е вторият удар в администрацията за горското стопанство за последната седмица, след като на 14 септември беше отстранен директорът на Изпълнителната агенция по горите Григор Гогов заради съмнения за конфликт на интереси. Дървосекачите, които изсичали незаконно гората, първо режели дърветата, а след това маркирали пъновете. Това установи и проверка на „Монитор“ на мястото. Най-сериозно положението било в местността Данчевица, където букови и дъбови дървета били буквално прегазени от багери и тежки машини, а след това натоварени на камиони. Мургави мъже пък по-късно минавали и само пръскали със спрей дънерите, все едно доскоро живите и здрави дървета са били част от т.нар. санитарна сеч, чиято цел е да се изсичат болните дървета, за да се запази гората. „Подавали сме множество сигнали, но не видяхме нито един проверяващ“, обясниха жители на Своге пред „Монитор“. От Агенцията по горите пък допълниха, че през годините са имали проверки в района. Заради акцията на прокуратурата обаче данните, изискани от „Монитор“ за точния брой на проверките, на заловените нарушители и съставените актове, не бяха предоставени. Ловци от дружинката в Своге разказаха пред „Монитор“, че незаконните дървосекачи избивали бременни сърни, докато режат гората. Това се случило на няколко пъти, а бракониерите дори не били санкционирани, въпреки подаваните сигнали. „Хората имат връзки явно. Все пак с толкова пари са недосегаеми за закона. Най-страшното е, че ние намирахме труповете, което ще рече, че те са стреляли само за удоволствие“, обясниха местни пред „Монитор“. Заради набезите в гората над Своге се стигало няколко пъти и до саморазправи, но за щастие те минавали без сериозно пострадали. Жители на града разказаха още, че над село Батулия, в местността Бельови къщи, имало гатер за преработка на дървесина, който според тях бил незаконен. Във вторник не стана ясно дали и той е бил обект на акцията на Специализираната прокуратура.", "date": "2018.09.18", "title": "Чиновници делят по 20 бона на ден от незаконна сеч"}
{"url": "https://www.monitor.bg:443/bg/a/view/pod-lipite-deca-i-prepodavateli-obnoviha-klasnite-stai-144634", "text": "Учители и възпитаници на старозагорското 13-о основно училище „Паисий Хилендарски“ преобразиха класните стаи, фоайетата и кабинетите на школото си след като спечелиха минимално финансиране по проект на британската благотворителна организация „Лайт Сортс“. Целта на проекта е да се подкрепи образованието като бъде подобрена  учебната среда, коментира преподавателката по английски Ирина Стоянова, която инициирала участието на хлапетата . Върху доскоро голите стени са монтирани 3 D фототатепи, на които са представени красиви кътчета от България, всеки фотос е придружен с вдъхновяващи размисли.Близо 3 000 лв е струвала реализацията на идеята, част от средствата са били набрани чрез дарения от преподавателите и родителите, друга са дошли от провеждането на благотворителен концерт след края на миналата учебна година. В кварталното ОУ „Паисий Хилендарски“ се обучават 263 деца, първолаците са 46.То е открито през 1988 година като негов първи патрон е била пролетарската деятелка Тина Киркова, името на автора на История Славяноболгарская е прието на общо събрание на педагозите през 1992-а, тогава то е било осветено от митрополит Панкратий.", "date": "2018.09.18", "title": "Под липите деца и преподаватели обновиха класните стаи"}
{"url": "https://www.monitor.bg:443/bg/a/view/elektronno-ama-ne-syvsem-144616", "text": "Последните няколко години у нас стана модерно да си говорим за електронизация. Общо взето във всяка сфера. Помните ли как още през далечната 1999-а тръгнахме да правим е-здравеопазване.  Съвсем очаквано обаче тестовете показаха пробойни в системата. Нищо, че имаше фалстарт, по-късно създадохме е-здравни досиета. Само че от тях май няма голяма полза, защото код са извадили едва около 100 хиляди души. Сега ресорното министерство ще дава 12 млн. лева за изготвянето на визия за е-здравеопазване. През последните години тръгнахме да правим и е-образование. Така чрез електронна система можем да купуваме купони за храна, чрез които детето ще може да обядва в стола на училището. Също така от тази година много училища са изцяло на електронни дневници, което донякъде подобрява комуникацията родител-учител. Но само донякъде. Защото за да сте изцяло онлайн, училището трябва да разполага с таблети в клас. А такива са малко. Та така уж имаме някакво е-образование, ама не съвсем. Сега трябва да имаме е-електронни винетки. Казват, хубаво било. Щели да влязат повече приходи в хазната. Това е така. Нали целта е държавата да не се ограбва. Такава винетка ще може да се купи от уебпортал или чрез мобилно приложение, които в момента се разработват. Какво обаче правим, ако бай Гошо от село Горно Нанадолнище (съвсем не искам да обиждам хората, които живеят на село) няма електронна поща и не може да се регистрира. Това означава ли, че няма да може да пътува никъде? Та нали беше казано, че човек е себе си само на път. Или пък ако системата блокира или е хакната. Та сега тя започна с фалстарт. В самото начало. И защо всички трябва да са задължени да си купуват винетки електронно? В същото време хора без книжки шофират спокойно по улиците, без да имат книжка и убиват невинни животи. Последният пример е на мъж, който затри бременната си с близнаци жена на пътя между Бяла Слатина и село Попица. На всичкото отгоре карал краден фолксваген. Та ние все още не можем да решим проблема с джигитите, а искаме да вкараме повече пари чрез е-винетка и да пресечем тарикатлъците на някои шофьори. Няма лошо в това, но при нас като че ли добрите намерения все са наполовина реализирани. Та така стоят нещата и с прословутата ни електронизация. Уж имаме такава, ама не съвсем. Въпросът е да преценим плюсовете и минусите. Или поне хората да имат право на избор.", "date": "2018.09.18", "title": "Електронно, ама не съвсем!"}
{"url": "https://www.monitor.bg:443/bg/a/view/otkriha-nasred-poleto-opojarena-kola-i-ovyglen-trup-144636", "text": "Овъглено тяло на мъж в близост до опожарен до неузнаваемост автомобил „Фолксваген Поло“ е намерен от козар в местността Барите край павелбанското село Търничане. Сигналът за зловещата находка е бил подаден на телефон 112 призори на 17 септември, в хода на образуваното досъдебно производство станало ясно, че останките са на 65-годишния Христо Велев от Казанлък, който преди няколко години си купил имот близкото село Александрово. Според запознати мъжът е имал среща с приятели в Търничане, след солидна почерпка решил да се прибере в колата си по черен коларски път. При все още недоизяснени обстоятелства, най-вероятно при опит да запали цигара са пламнали първо седалките на автомобила, след което пламъците обхванали цялото купе. Жертвата е успяла да се измъкне от кладата през дясната врата, но не успяла да загаси дрехите си и е починала в адски мъки. Бай Христо е родом от Габрово, но от години се установил в Казанлък, където наскоро се пенсионирал и купил къща в Александрово. Там идвал за по ден, два, рядко си говорел дори със съседите, малцина знаели с какво точно се занимава, коментира кметът Хюсеин Караосман. Няма данни мъжът да е криминално проявен, тепърва ще се изяснява дали наистина и какво количество алкохол е погълнал преди смъртта си, допълни началникът на РУ „Полиция“ – Казанлък Стойчо Крачолов.", "date": "2018.09.18", "title": "Откриха насред полето опожарена кола и овъглен труп"}
{"url": "https://www.monitor.bg:443/bg/a/view/dva-romski-klana-se-sbiha-nasred-kazanlyk-zaradi-tijnejdjyrka-144637", "text": "15-годишна тийнейджърка от ромски произход се оказа в основата на масов бой насред Казанлък по обяд на 17 септември. Мургавата хубавица била нарочена за годеница на 19 – годишен жител на Мъглиж, който пробвал с приятели да я отвлече от училище в първия й учебен ден. Намеренията на мъглижкия Ромео обаче станали достояние на близките на казашлъката Жулиета и те спретнали засада до оградата на школото. Двете групички влезли първоначално в словесен, а в последствие и в юмручен „дебат“, преследването се проточило по протежение на главната улица в Града на липите и приключило насред централния площад „Севтополис“ след намеса на вдигнат по тревога полицейски патрул. Цялата схватка е продължила петнадесетина минути, но междувременно сеирджия заснел 70-секундно видео, което след качване в социалните мрежи предизвика стотици гневни коментари Установени са виновниците, две от лицата на 20 и 19 години от Мъглиж са били задържани за изясняване на подробностите, съобщи началникът на казанлъшкото РУ „Полиция“ Стойчо Крачолов. По-късно същия ден пред входа на районното е имало струпване на група родственици на задържаните, които пробвали да се „обясняват“, но не се стигнало до стълкновение с униформените. Образувано е досъдебно производство за престъпление по чл.325, ал.1 от НК, все още се изясняват детайли от случилото се, но няма данни за етническо насилие. Станалата причина за напрежението хлапачка е под закрилата на социални работници.", "date": "2018.09.18", "title": "Два ромски клана се сбиха насред Казанлък заради тийнейджърка"}
{"url": "https://www.monitor.bg:443/bg/a/view/nishtjat-milionite-na-bg-madof-za-televiziite-144638", "text": "Специализираната прокуратура представи данни от обвинителния акт срещу Цветан Василев за кухите кредити, с които са финансирани медийните проекти на БГ Мадоф с пари от КТБ. Делото за грабежа на века в Специализирания наказателен съд се разглежда в три поредни заседания през тази седмица. Частта от обвинителия акт, която четат прокурорите, е свързана с дружеството „Родина пропъртис“, което е получило кредит от 49 млн. евро през 2013 г. Част от тези средства са наливани в капитала на телевизиите ТВ7 и ББТ чрез „Краун Медиа“ ЕАД, става ясно от обвинителния акт. Според данните на държавното обвинение общото финансиране за издателски и медийни проекти от КТБ е на стойност 374 млн. лв. Само в периода 2011 – 2014 г. в телевизията са налети близо 300 млн. лв. Това е ставало с необезпечени кредити, отпускани от КТБ през ТЦ-ИМЕ, която ги е прехвърляла към „Краун Медиа“. В хода на разследването стана ясно, че мустакатият аферист е опитал на три пъти да открадне ТВ7 и ББТ с помощта на руските си ортаци Константин Малофеев и Дмитрий Косарев, за да ги превърне в пропаганден рупор на Кремъл за обслужване на геополитическите цели на Москва на Балканите.", "date": "2018.09.18", "title": "Нищят милионите на БГ Мадоф за телевизиите"}
{"url": "https://www.monitor.bg:443/bg/a/view/vss-vyrna-sydijkata-na-lozan-panov-v-peshtera-144630", "text": "Кадровиците на Темида върнаха едно от протежетата на скандалния шеф на Върховния касационен съд Лозан Панов в Пещера. Съдийската колегия на Висшия съдебен съвет прекрати командироването в Софийския районен съд на съдия Лилия Терзиева-Владимирова и я върна на местоработата й в Районен съд – Пещера. С 9 гласа „за“ и един „против“ кадровиците на Темида одобриха искането на ръководителите на съда в Пещера и на Окръжния съд в Пазарджик командироването на Терзиева да бъде прекратено. Мотивът е натовареност на съда в Пещера. В края на юли т.г. съдийската колегия отложи разглеждането на точката за откомандироването на Терзиева поради липса на кворум. Тя влезе в дневния ред на първото заседание на кадровиците след лятната ваканция. Председателят на ВКС Лозан Панов направи всичко възможно, за да бъде отложено и този път разглеждането на въпроса. Той поиска съдийската колегия да изслуша становище на председателя на Софийския районен съд и дори да бъдат изработени правила как да се решава за откомандироването на съдии. Представляващият ВСС Боян Магдалинчев попита кой да изготви тези правила, но не получи отговор. „Ако се предлага отлагането на точката само за да се каже нещо и да ни се представя нова информация, каква е тя, не знам“, коментира Магдалинчев. „Аз ще ви предложа правила – не е необходимо становището на председателя на съда, където е командирован магистратът, а само на този, който е извършил командироването“, заяви Красимир Шекерджиев. Съдия Терзиева е командирована в СРС през 2016 г. от Лозан Панов. „Ако г-н Панов може да обоснове неоснователност на искането за прекратяване на командироването, тогава да отложим точката, но няма нужда от изработването и приемането на правила“, каза Цветинка Пашкунова. „Съгласен съм с колегите Шекерджиев и Пашкунова. Извършителят на командироването г-н Панов е тук и може да даде становище, председателите на съдилищата в Пещера и Пазарджик искат прекратяване на командироването заради натовареност там. Ние трябва да гласуваме“, каза Магдалинчев. Така разглеждането на точката не бе отложено. Панов призна, че преди година бил сезиран от председателя на съда в Пещера за намаляването на магистратите от 3-ма на 2-ма. Тази година обаче те отново станали 3-ма и затова според Панов съдът вече не е свръхнатоварен, за разлика от СРС. Той цитира декларация на няколко съдии от СРС за натовареността там и поиска Терзиева да остане командирована в София. „Има медийни атаки срещу съдийката. Има наказателна акция срещу нея, само защото някой я свързва с мен“, заяви Панов. Съдия Терзиева стана известна с това, че потвърди уволнението на експерта по протокол и международна дейност във ВКС Мартина Динева, но Софийският градски съд прие, че Панов я е уволнил незаконосъобразно. Решението на съдия Терзиева бе отменено от втората инстанция с мотива, че според ЗСВ съдийската колегия на ВСС има правомощията да определя броя на служителите в администрацията на ВКС, нещо което Панов не е съобразил при извършената от него „чистка“ там в началото на 2017 г. „В Районния съд в Пещера има 77 дела на месец на съдия при 79 в Софийския районен съд, в Пещера при щат 9 работят трима съдии. Тази декларация на съдии от СРС незнайно защо и от кого е инициирана“, каза Драгомир Кояджиков. „Становището е не на всички съдии в СРС, а на част от тях. Има и обратно становище. В подобни сценарии аз отказвам да участвам“, заяви Даниела Марчева. „Налице е увеличение на работата в Районния съд-Пещера“, обясни Магдалинчев и цитира данни. След това кадровиците гласуваха и одобриха искането Терзиева да бъде върната в Пещера.", "date": "2018.09.18", "title": "ВСС върна съдийката на Лозан Панов в Пещера"}
{"url": "https://www.monitor.bg:443/bg/a/view/mlado-semejstvo-zagina-pri-udar-s-dyrvo-144618", "text": "Бременна жена и съпругът й загинаха при тежка катастрофа на пътя между село Попица и Бяла Слатина. Фаталният инцидент е станал в ранния следобед във вторник. 18-годишният шофьор на лек автомобил „Фолксваген Голф 3“ карал много бързо. На прав участък той загубил контрол над управлението и колата се забила в крайпътно дърво. Ударът бил толкова силен, че предница е напълно смачкана, а двигателят на возилото е изхвърчал на метри от него.  При катастрофата на място е загинал шофьорът и 20-годишната му жена Моника, която била бременна в петия месец. По неофициална информация, при удара е гръмнала газовата бутилка на колата, което е убило на място младото семейство. На същото шосе в нощта на неделя срещу понеделник лек автомобил „Фолксваген Пасат” катастрофира като пак се заби в крайпътно дърво. При удара на място загинаха бременна с близнаци жена и 2-годишната й дъщеричка. Оказа се, че бащата на неродените близнаци е карал крадена кола, пиян и без книжка.", "date": "2018.09.18", "title": "Младо семейство загина при удар с дърво"}
{"url": "https://www.monitor.bg:443/bg/a/view/vnesoha-v-ns-rokadite-v-kabineta-144639", "text": "Предложенията към НС от премиера Бойко Борисов за извършването на рокади в кабинета бяха внесени късно следобед във вторник в деловодството на парламента. Проекторешенията, които се очаква да бъдат гласувани в четвъртък от депутатите са свързани с трите персонални промени в състава на МС и с тях се предлага на местата на министрите на вътрешните работи на транспорта и на регионалното развитие и благоустройството Валентин Радев, Ивайло Московски и Николай Нанков да бъдат назначени съответно Младен Маринов, Росен Желязков и Петя Аврамова. До рокадите се стигна, след като Радев, Московски и Нанков подадоха оставки заради трагичната катастрофа край Своге. „Винаги съм уважавал институциите“, заяви по-рано през деня премиерът Бойко Борисов по повод внушенията на опозицията, че има война между институциите покрай спора между кабинета и президента Румен Радев, който не подписа веднага указа за освобождаването като главен секретар на МВР на номинирания от управляващата коалиция за вътрешен министър Младен Маринов. По думите на Борисов във вътрешнополитически план от всяко нещо се правят опити да се създаде скандал. „За съгласуването на оставката на главния секретар логиката ми е била, че когато един човек направи волеизявление, че не иска да е на дадения пост, съгласуването е формално. Ако не искаш да си командващ ВВС, а президент... Тогава, ако искахме, можехме да не го освободим, по тая логика, коментира премиерът, визирайки именно Радев. Какви мотиви да напишем? Моля подпишете, че иска да става министър... Аз не съм предложил нов главен секретар. Ние казваме само моля освободете, подпишете за този, за да може в четвъртък да стане министър и да спре политическата криза“, добави Борисов. Той е категоричен, че нито някой е подценен, нито не е зачетен в случая. „Новият главен секретар ще бъде съгласуван и назначен само при съгласие на президента. Аз не мога да спра Младен Маринов да е министър. Ако президентът може - да го спре, но не формално, като не му разписва, а да го убеди да остане и да не става министър“, каза още Борисов „Изобщо не става въпрос за война между институциите, а за спазване на закона“, коментира впоследствие в Букурещ пък самият Радев, цитиран от БТА. И допълни, че това обаче очевидно било непосилно за кабинета. Той даде да се разбере, че очаква писмена процедура на съгласуване преди да подпише указа.", "date": "2018.09.18", "title": "Внесоха в НС рокадите в кабинета"}
{"url": "https://www.monitor.bg:443/bg/a/view/uvelichat-brojkite-v-specsyda-sgs-i-srs-144632", "text": "Съдиите в спецсъда ще се увеличат с 2-ма, в апелативния спецсъд – с един, в Софийския градски съд – със 7, а в Софийския районен съд - с 15. Съдийската колегия на ВСС единодушно реши да предложи на пленума в четвъртък да съкрати 11 свободни длъжности „съдия“ в окръжните съдилища в Монтана, Перник, Пазарджик, Хасково, Ямбол, Плевен, Силистра и В. Търново. Предлага се пленумът да разкрие 6 щата за съдии в СГС, 2 в спецсъда и един в апелативния спецсъд. Мотивът е по-високата натовареност там. Съдийската колегия реши 15 районни съдии от по-малки населени места в страната да бъдат преместени в Софийския районен съд, за да се опитат да намалят неравномерното натоварване на колегите си.", "date": "2018.09.18", "title": "Увеличат бройките в  спецсъда, СГС и СРС "}
{"url": "https://www.monitor.bg:443/bg/a/view/vks-i-vas-reshavat-pravila-za-izbor-na-sydii-v-ks-144635", "text": "След като председателят на Върховния административен съд Георги Чолаков инициира промени в процедурата за избор на конституционни съдии от магистратската квота, която трябва да се състои следващия месец, вече е насрочено общо събрание на магистратите от двете върховни съдилища, които да обменят идеи и да изработят нови правила. Общото събрание на съдиите от ВКС и ВАС за изработване на Правила за провеждане на избор на съдии в Конституционния съд е свикано от председателите на двете върховни съдилища за 1 октомври 2018 г. от 15 ч. в зала № 15 на Съдебната палата, съобщиха от пресслужбата на ВКС.", "date": "2018.09.18", "title": " ВКС и ВАС решават правила за избор на съдии в КС "}
{"url": "https://www.monitor.bg:443/bg/a/view/olaf-se-vkluchva-v-proverkata-na-minu-stajkov-obzor-144640", "text": "Бизнесменът Миню Стайков, родственика му Белун Хазърбасанов и собственика на имота, където е бил разположен заводът за цигари без бандерол - Иван Димитров, който е син на кмета на Карнобат остават в ареста. Това реши Апелативният специализиран наказателен съд след инфарктно 12-часово заседание. Тримата са обвинени в данъчни престъпления, пране на пари и продажба на акцизни стоки без бандерол. Съдът прие, че прокуратурата е събрала достатъчно доказателства, че тримата са участвали в организирана престъпна група за производство и разпространение на цигари без бандерол, данъчни престъпления и пране на пари. Според апелативните съдии обаче доказателствата са основно за нераглементираното производство на цигари, а за другите престъпления те не са достатъчни. При акцията в началото на септември в Карнобат бяха задържани десет души. До момента са повдигнати обвинения на Сред тях е синът на Миню Стайков – Стайко, който е с европейска заповед за арест. По-рано днес стана ясно, че Европейската служба за борба с измамите с евросредства – ОЛАФ, ще се включи в проверката на Миню Стайков, стана ясно на съдебното заседание пред апелативния специализиран съд вчера. Спецпрокуратурата е уведомила ОЛАФ, че има данни за злоупотреби с евросредства. Деца на служители на Стайков от „СИС индъстрис“ са кандидатствали за финансиране пред ДФ „Земеделие“ по програма „Млад фермер“. Става дума за 9 фирми на Стайков, но отговарят на условията по програмата и са на възраст до 25 г. Те са получили финансиране от 7 млн. лв., а в нотариално заверени обратни писма е записано, че „действителното притежание на всички права ще бъде в полза на Миню Стайков“. Заради това от спецпрокуратурата са сезирали ОЛАФ, стана ясно по време на заседанието за мерките за неотклонение на бизнесмена и още двама, обвинени в организирана престъпна група за данъчни престъпления – Белун Хазърбасанов и Иван Димитров. Пред магистратите Миню Стайков помоли да бъде освободен от ареста и каза, че бизнесът му е законен. Заседанието за мерките за неотклонение на Миню Стайков и още двама задържани беше отложено за по-късен час вчера. Причината е, че прокуратурата са от значение.  Така съставът на апелативния специализиран наказателен съд отложи с един час гледането на мярката, в който час материалите да бъдат внесени. След това адвокатите на обвинените ще трябва и да се запознаят с томовете. Припомняме, че вчера сутринта съдът трябваше да разгледа обжалването на мярката на Миню Стайков и другите, след като миналата седмица съдът ги остави в ареста. Тримата бяха обвинени за участие в организирана престъпна група, данъчни престъпления и пране на пари. На 5 септември прокуратурата влезе в компаниите на Стайков - \"Топаз мел\", \"Винпром Карнобат\" и \"Сис индустрийс\". При операцията бяха задържани общо10 лица, сред които и самият Стайков. На 6 септември спецпрокуратурата повдигна обвинение на 8 души за продажба на акцизни стоки без бандерол, извършване на данъчни престъпления и пране на пари. Обвиняем по разследването е й синът на Стайков - Стайко Стайков, който все още се издирва и за неговото задържане е издадена Европейска заповед за арест. До редакционното приключване на броя съдебният състав не се беше произнесъл с решение за мярката за неотклонение на Миню Стайков.", "date": "2018.09.18", "title": "Съдът остави Миню Стайков и сина на кмета на Карнобат в ареста (ОБЗОР)"}
{"url": "https://www.monitor.bg:443/bg/a/view/pyrvoklasnicite-s-chasove-po-programirane-144627", "text": "Първокласниците ще се учат как да кодират и програмират. След като тази от учебна година в трети клас бе въведен предметът „Компютърно моделиране“, дигитални създатели ще бъдат и по-малките ученици. Това ще бъде възможно по предстояща процедура „Образование в утрешния ден“, която ще се изпълнява по Оперативна програма „Наука и образование за интелигентен растеж“, обяви изпълнителният директор на програмата Кирил Гератлиев вчера. Благодарение на процедурата, която ще бъде финансирана със 105 млн. лв., ще бъде създаден и облак, в който учителите ще качват електронни уроци. От бюджета ще бъде заделен малък ресурс за закупуване на електронни устройства. Ако дадено училище няма материална база, от процедурата могат да бъдат финансирани например електронни табла, за да могат да се обхванат всички школа в страната. Още три процедури ще стартират по оперативната програма. Първата е наследник на проект „Твоят час“ - „Подкрепа за успех“, но вече дейностите ще бъдат насочени към деца, които са в риск от отпадане. Тя ще обхване 1500 училища, които ще бъдат разпределени в две групи. В 960, в които има по-висока концентрация на деца в риск, приоритетно ще се финансират дейности по преодоляване на образователни затруднения – като допълнителни часове по български език. В останалите 540 училищата ще се допуснат 15% дейности по интереси. Другите две процедури са „Активно приобщаване в системата на предучилищното образование“ и „Квалификация на педагогически специалисти“. Първата е с бюджет 82,5 млн. лв и ще подпомага ранното обхващане и образователно приобщаване на децата от уязвими групи в предучилищна възраст. По последната процедура, която е с бюджет 20 млн. лв., в рамките на три години минимум 34 000 педагози трябва да повишат квалификацията си. Към момента над 355 хиляди деца и ученици са включени в дейности по оперативната програма. 3 000 деца на възраст между 3 и 6 години със специални образователни потребности в 34 детски градини са подпомагани в продължение на 2 години. 11 500 пък са малчуганите от етнически малцинства или други уязвими групи са били подкрепени. По проект „Твоят час“ 316 000 ученици са включени в допълнителни дейности с цел подобряване на резултатите им, а 20 000 са получили индивидуални консултации за своето бъдеще. В подкрепа на дуалното обучение над 5 000 ученици от над 300 гимназии са преминали учебни практики в реална работна среда. Над 3000 неграмотни и слабограмотни са лица под 16-годишна възраст са преминали курсове по ограмотяване и усвояване на учебното съдържание 5-7 клас. Повече от 70 хиляди студенти са били подкрепени по оперативната програма. Над 30 000 от обучаващите се в приоритетни за икономиката ни области са получи стипендии, а над 40 000 са участвали в студентски практики в реална работна среда.", "date": "2018.09.18", "title": "Първокласниците с  часове по програмиране "}
{"url": "https://www.monitor.bg:443/bg/a/view/ruski-deputat-iska-zabrana-na-kazanite-za-vodka-144620", "text": "Руският депутат от Държавната дума Виталий Милонов поиска забрана на апаратите за самогон (домашна водка), аналог на нашите казани за ракия, съобщава РИА Новости. Народният избраник дори предлага да се дава награда за всеки натопил съседа си, че има такова нелегално устройство за производство на алкохол. Депутатът дори намекна за въвеждането на сух режим страната и призова големите производители на алкохол, в такъв случай да започнат да произвеждат лимонада. От своя страна президент Съюза на производителите на алкохол в Русия Игор Косарев подкрепи идеята на Милонов. Според него обаче трябва да се забрани и продажбата на неголемите са апарати за самогон, които обаче могат да произвеждат промишлени количества от концентрата. По думите му цели села или дори неголеми провинциални райони в страната купува домашна водка от един човек, купил си такъв казан за промишлена употреба.", "date": "2018.09.18", "title": "Руски депутат иска забрана на казаните за водка"}
{"url": "https://www.monitor.bg:443/bg/a/view/ovca-s-ushna-marka-ot-tvyrdica-umrjala-v-boljarovo-144622", "text": "В стопанството на Ана Петрова от град Болярово, област Ямбол, там вече има 11 умрели овце, като една от тях е с ушна марка на животно, регистрирано в община Твърдица, област Сливен. Това заяви заместник-министърът на земеделието, храните и горите доц. д-р Янко Иванов на брифинг след заседание на Областната епиозоотична комисия в Ямбол. Петрова заедно със съпруга си притежават фермата, където за една от пробите имаше съмнение за африканска чума овцете и козите, но те се барикадираха и през последните 2 месеца допускат ветеринарите да изследват отново животните. До този момент ветеринарните власти не са допускани да извършат прегледи. Янко Иванов съобщи още, че поради тази причина обслужващият лекар на Петрова, д-р Мартин Божков, е уведомил, че отказва да я обслужва. „Ние сме длъжни да й осигурим ветеринарномедицинска помощ. Българската агенция за безопасност на храните (е назначила лекари от София и други общини, които да направят инвентаризация и клинични прегледи на наличните в обекта животни. Призовавам госпожа Петрова да допусне нашите органи да отидат да изяснят за какво става дума във фермата“, каза заместник - министър Иванов. По думите му трябва да се изясни причината за смъртността в конкретното стопанство, защото тя би могла да бъде вследствие от всичко, може да е зооноза и да е опасна за хората. „Тук говорим за общественото здраве, сега има възможност, с екип от специалисти от София, и с местните колеги да се изясни ситуацията“, уточни д-р Иванов. Според него е недопустимо сама г-жа Ана Петрова да провежда лечение на животните си. Шефът на БАБХ д-р Дамян Илиев е изпратил писмо до главния прокурор Сотир Цацаров във връзка с организираното противодействие срещу ветеринарните власти в град Болярово, където беше констатирана чума по дребните преживни животни през юли, съобщиха от контролното ведомство. По-късно днес стана ясно, че ветеринарите са успели с помощта на полиция да влязат в стопанството в Болярово, където е установена чума и вече са умрели 11 животни. Лекият автомобил на ветеринарните власти от Българската агенция по безопасност на храните (БАБХ) е обграден, блъскан и надраскан с пирони от провокатори по време на участието на експертите в днешното заседание на Областната епизоотична комисия в Ямбол. По време на срещата бяха обсъдени мерки, свързани със смъртта на 11 животни в стопанството на Христо Христов в Болярово, където беше установена чума по дребните преживни животни. Експертите са били обиждани и заплашвани от неизвестни организатори, а представителите на областната управа са били възпрепятствани да влязат в сградата.  Ветеринарните власти бяха подложени на агресивни и заплашителни действия от страна на съмишленици на стопаните Христо Христов, сина му Тодор и снаха му Ана в Болярово, които вече втори месец не допускат специалистите във фермата, блокирайки работата по обезвреждането на огнището на заразата и успешното блокиране на разпространението на инфекцията. След днешния вандалски акт Българската агенция по безопасност на храните (БАБХ) е получила съдействие от полицията и е успяла да влезе в обекта, като експертите са успели да вземат проби с цел установяване на причината за смъртта на животните. Въпреки получените и потвърдени лабораторни резултати за наличие на заразно заболяване във фермата в Болярово стопаните твърдят пред медиите, че животните са здрави. От 18 юли (датата, на която е направен опит за връчване на протокола) до днес обаче, са починали 11 животни. Ситуацията допълнително се усложнява от факта, че едно от тези животни не е от стадото в Болярово, а от стопанство в Твърдица. Това  доказва нерегламентирано движение на овце в ситуация на повишена опасност от инфекция. Самата Ана от Болярово отрича смъртта на животните й да се дължи на чума. Твърди, че ставало дума за преяждане.  Заболяването във фермата беше открито при изследването на стадата в 10-километровата зона около село Воден, където за първи път в България и в Европейския съюз бе констатирана чума по дребните преживни животни. Пробите от стопанството бяха изследвани, а получените резултати - потвърдени в Националната референтна лаборатория. Огнището влезе в системата на ЕС за опасни заболявания по животните и в системата на Международната организация за болести по животните. Със заповед на изпълнителния директор на БАБХ д-р Дамян Илиев фермата в Болярово беше обявена за огнище на чума по дребните преживни животни. Българската агенция по безопасност на храните изпрати и рутинен доклад до Световната организация за здравеопазване на животните (OIE) за епидемиологичната ситуация с чумата по дребните преживни животни в страната, който не е окончателен за извършените дейности по казуса. В него е потвърденото огнището в Болярово и са описани мерките, които трябва да се предприемат съгласно законодателството. „Поради възпрепятстването на ветеринарните власти обаче огнището все още не може да бъде приключено, което може да доведе до удължаване на рестрикциите за България в засегнатите региони“, заявяват от БАБХ. „Адекватните мерки налагат унищожаване на всички дребни преживни животни в обекта в Болярово, основно почистване и дезинфекция“, посочи  изпълнителният директор на БАБХ д-р Дамян Илиев в писмо до главния прокурор Сотир Цацаров и министъра на правосъдието Цецка Цачева. в него той моли да бъдат предприети действия, които да създадат възможност за законовото прилагане на мерки за спиране на заразата. Също така настоява да се потърси административна и финансова отговорност от лицата, възпрепятстващи работата на ветеринарните власти.", "date": "2018.09.18", "title": "Овца с ушна марка от Твърдица умряла в Болярово (ОБНОВЕНА)"}
{"url": "https://www.monitor.bg:443/bg/a/view/tu-otkri-bylgaro-kazahski-centyr-za-obuchenie-144623", "text": "Технически университет-София откри Българо-казахски център за обмен на научно-техническа информация и изучаване на казахски език, в партньорство с Казахския хуманитарно-юридически иновационен университет (КазГЮИУ). Основните задачи на центъра са организация на съвместни научни изследвания на студенти и докторанти в технически науки от двете учебни заведения, както и оказване на съдействие при организацията на стажове по технически специалности на студенти от казахски университети в ТУ-София. Центърът ще предлага и обучение в областите филология, литература, история и култура на Казахстан. Центърът е резултат от сключено споразумение за сътрудничество между ТУ- София и КазГЮИУ. През последните две години на обучение в ТУ-София бяха преподаватели по „Управление на IT-проекти“ и студенти по „Електроенергетика“. Центърът бе тържествено открит от ректора на ТУ-София проф. дтн. инж. Георги Михов и ректора на КазГЮИУ проф. Ширин Курманбаева, в присъствието на представители на посолството на Република Казахстан в България, ръководството на двата университета и други официални гости. Създаването на центъра става възможно благодарение и на подкрепата на посланика на Република Казахстан Н. пр. Темиртай Избастин. В своето приветствие към гостите ректорът на Технически университет-София проф. дтн. инж. Георги Михов заяви, че центърът ще допринесе за развитието на научно-изследователското сътрудничество между двата университета и реализацията на съвместни проекти. От своя страна ректорът на КазГЮИУ проф. Курманбаева благодари на ТУ-София за предоставената възможност на негова територия да се изгради и функционира този център като мост за сътрудничество и приятелски връзки между двата университета.", "date": "2018.09.18", "title": "ТУ откри Българо-казахски център за обучение"}
{"url": "https://www.monitor.bg:443/bg/a/view/pokazaha-na-deputati-kak-se-leti-s-f-16-144633", "text": "Депутати от от различни партии с интерес проследиха презентация как се пилотира изтребител F-16. Тренажорът на бойния самолет бе представен в столичен хотел. За събитието от САЩ дойдоха представители на ръководството на фирмата производител Lockheed Martin Aeronautics. \"Полета\" проследиха председателят на Комисията по отбрана в парламента Константин Попов от ГЕРБ, председателят на Комисията по икономическа политика и туризъм Петър Кънев от БСП, депутатът от ДПС и член на военната комисия Джейхан Ибрямов и президентът на Атлантическия клуб в България Соломон Паси. Бившият министър дори се престраши лично да изпробва тренажора. F-16 е най-разпространеният изтребител в света. Претърпял е множество модернизации и отговаря на всички критерии и стандарти на НАТО. Многоцелевият боен самолет е доказал многократно своите възможности във воденето на въздушен бой, нанасянето на удари по наземни цели и охрана на въздушно пространство на Алианса, известно в страните членки като Air policing. Именно този модел е и сред вариантите за модернизиране на родните ВВС, като за евентуалното закупуване на осем такива машини, страната ни е поискала цели четири оферти от различни държави.", "date": "2018.09.18", "title": "Показаха на депутати как се лети с F-16"}
{"url": "https://www.monitor.bg:443/bg/a/view/syrf-maraton-ot-durankulak-do-rezovo-144625", "text": "Уинсърфистите Йоан Колев и Илияна Стоилова от сърф училище \"Акаша\" потеглиха от Дуранкулак към Резово в подготвяното цяла година морско предизвикателство WIND2WIN за скоростно преминаване по море от най-северната до най-южната точка на българското Черноморие (300 км). Първият етап е до Бяла, вторият - до Созопол, а последният - до Резово. Събитието е част от инициативата \"Черно море - свободно от пластмаса\". Местонахождението на двамата в морето може да се проследи в реално време с помощта на GPS трак на този линка https://goo.gl/UHhYQU, където координатите им се обновяват периодично и редовно Прекосяването на Бургаския залив от нос Емине до Созопол беше едно от големите изпитания, защото целта е не само да се измине за най-кратко време разстоянието, но преди всичко – да се привлече вниманието на обществеността върху проблема със замърсяването на водите ни. По цялата дистанция екип морски морските биолози, придружаващи сърфистите, ще имат задачата да снемат проби, които ще оформят екологичната картина на морската вода, ще наблюдават и локализират местата с плаващи отпадъци и ще записват наблюденията си върху морските бозайници в Черно море (трите вида делфини).  Тази неделя, 23 септември, след края на предизвикателството, Илияна и Йоан от Акаша, заедно със Surfrider Foundation Sofia организират и последното за сезона почистване на плажа „Ветеран“край Варна, една от серията активности за каузата „Черно море, свободно от пластмаса“. Стартът е в 10.30 ч., поканени са всички, които милеят за Черно море и българската природа.", "date": "2018.09.18", "title": "Сърф маратон от Дуранкулак до Резово"}
{"url": "https://www.monitor.bg:443/bg/a/view/18-godishna-pregazi-pastir-na-pytja-144631", "text": "18-годишно момиче от Сливен, което преди броени дни получило свидетелство за правоуправление на автомобил прегази и уби на място жител на село Самуилово. 18-годишно момиче от Сливен, което преди броени дни получило свидетелство за правоуправление на автомобил прегази и уби на място жител на село Самуилово. Трагичният за 60-годишния Юлиан Димитров инцидент е станал на 16 септември по пътя от селото към областния град около 17,55 часа, когато бил блъснат от лек автомобил „Рено Меган“. Зад волана на колата е била 18-годишната Марияна Иванова, която не успяла да реагира при внезапната поява на мъжа на пътното платно. Според местните жертвата работела като пастир.Младата водачка е била проверена с дрегер, няма установена злоупотреба с алкохол. Образувано е досъдебно производство, предстои да бъдат уточнени детайли по инцидента.", "date": "2018.09.18", "title": "18-годишна прегази пастир на пътя"}
{"url": "https://www.monitor.bg:443/bg/a/view/v-dobrichko-chakat-oshte-valeji-predi-esennata-seitba-144624", "text": "Благоприятни са условията за есенната сеитба в Добричкия регион, но трябва да паднат още валежи, заяви професор д-р Иван Киряков, от Добруджанския земеделски институт, цитиран от БТА. По думите му първите масиви с пшеница трябва да бъдат засети след 25 септември, но най-добре е кампанията да протече в дните между 1-25 октомври. Ученият коментира, че падналите напоследък дъждове в областта ще улеснят обработката на чернозема и посочи, че само в землището на Генерал Тошево, където е базиран научният институт, валежите са достигнали 40 литра на квадратен метър. Зърнопроизводителите очакват прогнозата за захлаждане да се сбъдне с още валежи. В Добричкия регион, който е лидер в страната в производството на пшеница, и през новата стопанска година ще бъдат засети около 1 200 000 декара с хлебната култура, съобщи професор Киряков. Ученият добави, че сред зърнопроизводителите има известно възвръщане към българската селекция и научният институт, в който са приготвени 450 тона семена за кампанията, вероятно ще пласира повече продукция от миналата есен. Селекционната база предлага 11 сорта обикновена пшеница, между които \"Мерилин\", \"Косара\", \"Драгана\", които са с високо качество, каза Иван Киряков. Зърнопроизводителите в Добричкия регион през това лято добиха 660 863 тона пшеница при среден добив 541 килограма.", "date": "2018.09.18", "title": "В Добричко чакат още валежи преди есенната сеитба"}
{"url": "https://www.monitor.bg:443/bg/a/view/deja-vu-katastrofa-blokira-bulevard-vyv-varna-vinovnikyt-s-otneta-knijka-144617", "text": "Тежък пътен инцидент блокира варненския булевард „Сливница” в района на стадион „Локомотив”. Катастрофата, при която са пострадали сериозно 3 автомобила и 3 души, причини задръствания и в двете посоки. Инцидентът е регистиран в 12,55 часа, като веднага на мястото са изпратени екипи на пожарна безопасност и пътна полиция. По тяхна информация има и трима пострадали в мелето, които са откарани в болница. Докато униформените разпитаха участниците в катастрофата и очевидците на екшъна, аварийни екипи засипаха с пясък разлятото от разбитите автoмoбили масло, за да предпазят от последващи инциденти другите участници в движението. Според очевидците, 37-годишният шофьор на джип „Сузуки“ предизвикал тежката катастрофа, като предприел маневра за забранен обратен завой. По-късно се установи и поредното Дежа вю, че е карал и с отнета шофьорска книжка, съобщиха от ОД на МВР-Варна. При изясняване на обстановката е установено, че неправоспособният водач се движел от кварталите в посока центъра на Варна, когато навлязъл в насрещната лента. Там се ударил челно с лек автомобил „Мерцедес“ комби, а след отклоняване от сблъсъка налетял и помел и „Опел“ със софийска регистрация, който е пострадала най-малко. Виновникът за катастрофата има фрактура на ребрата. Взета му е кръвна проба за алкохол и наркотици. 44-годишният водач на Мерцедеса е с фрактура на таза, а 46-годишният му спътник има контузни наранявания. Всички пострадали са без опасност за живота. Работата по разследването на случая продължава, казаха още от варненската полиция. Движението по булеварда по-късно бе възстановено. При друг случай трима 18-годишни пострадаха в катастрофа на „Аспарухов мост“. Шофьорът, който наскоро взел книжка, поради движение с несъобразена скорост загубил контрол над возилото и се забил в мантинелата. Вследствие на инцидента водачът и двамата му спътници – момче и момиче, негови връстници, получили контузни наранявания, но се разминали без тежки травми, опасни за живота.", "date": "2018.09.18", "title": "Дежа вю: Катастрофа блокира булевард във Варна, виновникът - с отнета книжка  "}
{"url": "https://www.monitor.bg:443/bg/a/view/cska-vzima-brazilski-plejmejkyr-144604", "text": "ЦСКА преговаря с бразилски плеймейкър за привличането му на \"Българска армия\". Южноамериканецът е в София от няколко дни и дори е изгледал домакинската победа над “Черно море” с 3:1 за първенство в събота. \"Червените\", които са лидери в класирането на Първа лига, търсят допълнително увеличаване на конкуренцията в състава, като има вероятност да се подсилят и на още един пост в защитната линия. От „Армията“ обаче категорично отказват да разкрият името на играча, преди всичко да е официално. Проблем за сделката обаче може да бъде фактът, че в ЦСКА вече има петима чужденци извън ЕС и квотата е запълнена. В същото време Дисциплинарната комисия към БФС одруса „червените“ с 2300 лева след мача с „Черно море“. Санкцията е заради използване на пиротехника и нецензурни скандирания на феновете. По 1000 лева пък ще платят „Ботев“ (Пловдив) и „Левски“.", "date": "2018.09.18", "title": "ЦСКА взима бразилски плеймейкър"}
{"url": "https://www.monitor.bg:443/bg/a/view/georgi-gospodinov-poluchi-specialnata-nagrada-na-sofija-144608", "text": "Писателя Георги Господинов получи Специалната награда на София за цялостно творчество на церемония в Народния театър за връчване на отличията на Столична община за ярки постижения в областта на културата. Наградата на журито тази година заслужиха две организации – Столична библиотека и фондация „Прочети София“ за проекта „Скритите букви“. Наградата за литература спечели поетесата Мирела Иванова, за театър – Захари Бахаров за ролята на бай Славе в театралния спектакъл \"Чамкория\", за музика – проектът „Музиката на Европа“ на Софийската филхармония и Националната музикална академия, за визуално-пластични изкуства – художникът Лъчезар Бояджиев. Наградата на София за кино бе присъдена на кино-литературния фестивал Cinelibri. В категорията фолклорни сценични изкуства бе награден оркестърът за народна музика при БНР за концерта „Ритъмът на Балканите“.  ", "date": "2018.09.18", "title": "Георги Господинов получи Специалната награда на София"}
{"url": "https://www.monitor.bg:443/bg/a/view/pytuvashta-galerija-s-izkustvo-ot-ispanija-144609", "text": "От 20 до 30 септември в Институт “Сервантес“ ще бъде представен проектът „Пътуваща галерия с изкуство от Испания“. Кураторът Меглена Мишева събирa на едно място големи и влиятелни творци от световна величина като Жоан Миро, Жоан Броса и Хавиер Марискал и ги съчетава с млади художници от съвременна Испания, които са част от селекцията на “Плом” – първата галерия за деца в страната, и “Контемпоранеа ” – платформа за съвременно изкуство от Испания. Представеното от проекта изкуство ще е под формата на принтове, факсимилета, книги с илюстрации, видео-презентация, също и оригинални произведения на изкуството на съвременни автори. Творчеството им е специално селектирано, за да бъде то интересно не само за възрастни, но и за деца и тийнейджъри. Проектът смело излиза от формáта “изложба”, тъй като всеки един от представените художници обитава не само галериите и музеите в Испания, но и свободно живее в градската среда. Произведенията на Мирó, Броса и Марискал могат да бъдат открити на много места в Испания и Барселона, техни скулптури са част от градския пейзаж, а изкуството им е част от ежедневието там.  ", "date": "2018.09.18", "title": "Пътуваща галерия с изкуство от Испания"}
{"url": "https://www.monitor.bg:443/bg/a/view/eliezer-alsheh-i-estetikata-na-bezobrazieto-144606", "text": "Изложба „Елиезер Алшех и „естетиката на безобразието“ се открива в четвъртък от 17.30 ч. В Софийската градска художествена галерия. Експозицията под патронажа на посланика на Аржентина у нас Алберто Труеба може да бъде видяна до 4 ноември. Проектът е фокусиран върху миналото, очертано от хронологичните граници между раждането и смъртта на художника – времето между 1908 и 1983 г. След изследването на Ружа Маринска, посветено на автора, преминавайки през знанието, натрупано от Румяна Константинова при подготовката на голямата ретроспективна изложба, организирана по повод на 100 години от рождението на Алшех през 2008 г. в Националната галерия в София, днес, 10 години по-късно, кураторите на експозицията Пламен В. Петров, Рамона Димова, Наташа Ноева и Николета Гологанова, предлагат своя поглед към пътя на художника – със спомените за него, документите, осветяващи житейския и творческия му път, наследения масив от художествени произведения, които най-сетне да бъдат превърнати в история. Раздялата на Алшех с родината е осъществена още през далечната 1928 г., когато българинът, в чиито вени тече еврейска кръв, се отправя към Мюнхен. През следващите десетилетия той ще живее като скитник, като чужденец до сетния си дъх, за да попадне в сянката на трудовите лагери, за да бъде низвергнат заради „формалистичното си творчество“. Да, България се разделя с Елиезер Алшех още преди 90 години. Но именно това е раздялата, която бележи неговото ярко и своеобразно присъствие в историята на българското изкуство. Изложбата „Елиезер Алшех и „естетиката на безобразието“ е разказ за това присъствие. Специален акцент в експозицията е творбата му „Нощем на пристанището“ от средата на ХХ в., картина, която може да бъде определена като един от неговите творчески върхове. Платното ще пристигне специално за изложбата от Буенос Айрес заедно с други непоказвани и останали непубликувани досега произведения на автора. Сред тях са и първите художествени опити на Алшех. В изложбата са подредени произведения от колекциите на СГХГ, Национална галерия – София, ХГ – Русе, ХГ „Борис Денев“ – Велико Търново, ХГ „Илия Бешков“ – Плевен, ХГ – Казанлък, ХГ „Димитър Добрович“ – Сливен, ХГ – Стара Загора, ХГ – Пловдив, РИМ – Враца. Включени са картини и от редица частни колекции.  ", "date": "2018.09.18", "title": "Елиезер Алшех и „естетиката на безобразието“"}
{"url": "https://www.monitor.bg:443/bg/a/view/belmeken-donesyl-bronza-na-petobojcite-144610", "text": "Лагерът на Белмекен е бил решаващият фактор за бронзовите медали на мъжката ни щафета на световното първенство по модерен петобой в Мексико сити. Това обяви старши треньорът Владимир Кузманов. Според него подготовката на висока надморска височина и пристигането непосредствено преди състезанието са помогнали за бързата адаптация на Явор Пешлеевски и Тодор Михалев, които бяха обявени за сензацията на шампионата с третото си място. Медалът е първи за модерния ни петобой при мъжете от 2001 г., когато Цанко Хантов взе в Англия също бронз. Заради ограничените средства на федерацията ни (БФМП) Пешлеевски и Михалев са се готвили за световното у нас, а не на лагер в Мексико, както са направили повечето отбори, разказа Владимир Кузманов на пресконференция в пресклуб \"България\". „Беше инфарктно състезание, но успяхме да постигнем исторически успех, сподели 22-годишният студент Пешелеевски, който не успя да влезе за малко и във финала при мъжете. - Паднаха ни се добри коне, получи ни се идеално комбайнът (комбинацията от бягане и стрелба). Най-инфарктно беше бягането на Тошко 400 м преди финала, но той издържа мъжки.\" Според президента на БФМП Андрей Кузманов двамата ни национали имат потенциал и за световно злато, както и реални шансове за олимпийски квоти за Токио'20. Той разчита и на отличия от Зорница Стоилова и Христо Панайотов на младежките игри в Буенос Айрес. Страната ни пък ще е домакин и на кръг от Световната купа догодина, от който ще се трупат точки за олимпийските визи. Причината е високата оценка на международната федерация (UIPM) за проведения кръг на състезанието в София през май, която е била и с най-високата за състезание през годината. Похвали е отправил и лично президентът на МОК Томас Бах по време на посещението си у нас за трите световни първенства - по волейбол, художествена гимнастика и гребане.", "date": "2018.09.18", "title": "Белмекен донесъл бронза на петобойците"}
{"url": "https://www.monitor.bg:443/bg/a/view/ombudsmanyt-v-hitrino-ima-symnenija-za-otklonjavane-na-sredstva-144612", "text": "Има огромни съмнения и подозрения за отклоняване на средства от парите, отпуснати за възстановяване на Хитрино след  катастрофата от декември 2016 година. Това обяви пред репортери в Хитрино след приемна в общината омбудсманът на Република България Мая Манолова. Над 100 жители на Хитрино се записали за приемната на омбудсмана. По думите й нямало човек, който да си тръгне без да пусне жалба. В резултат имало няколко десетки писмени оплаквания за извършваните ремонти, изразходването и разпределението на парите.  \"Дойдох в Хитрино за да се уверя на място как се харчат парите, които са събрани по дарителската сметка на БЧК, които хората преведоха за да подкрепят жителите на Хитрино 2.076 милиона лева, от които до момента са похарчени около 1.5 милиона лева. Това са парите за възстановяване на изгорялото обзавеждане и електрическо оборудване. От тези пари остават 500 хиляди лева, които кметът поиска от обществения съвет да му бъдат гласувани за извършване на ремонтни дейности. Условието беше, неговото предложение да бъде публично обявено, така че всеки един от хората в Хитрино да може да се информира, колко ще получи всяко домакинство. Установих на място, че това не е изпълнено.\" - коментира Манолова и обяви, че ще постави двата списъка на видни места в Хитрино. Омбудсманът заяви, че още през следващата седмица в селото ще дойде екип на БЧК със строителни инженери и икономисти, които на място да проверят всяко едно от тези искания - дали вече ремонтът не е извършен със средства от социалния фонд, дали наистина има нужда от ремонт и дали поисканите пари съответстват на реално необходимите за неговото извършване.  Извън темата за парите от дарителската сметка голямо количество жалби постъпили по отношение на извършените ремонти със средства от фонд \"Социална закрила\", онези 5 милиона лева, които правителството гласува и бяха преведени през фонд \"Социална закрила\" за изграждането на 13 къщи и за строително-ремонтни работи. Точно за тях имало и голям брой жалби за надписани сметки, извършване на СМР в обекти, в които нямало нужда от ремонти, поставяне на дограма в необитаеми сгради, отчитане на дейности и изписване на монтажни работи, които не били извършени. \"Настоях и утре ще изпратя писмена препоръка на министъра на труда и социалната политика да изпрати нарочна комисия с експерти от социалното министерство с представители на омбудсмана и граждани на Хитрино и медиите и да извърши проверка на всеки един лев, похарчен за СМД. Факт е, че трета година има хора на фургони, че тези 13 къщи, които трябваше да са готови към този момент не са и има четири, които продължават да се строят, а четири домакинства са застрашени да изкарат зимата отново на фургони или при роднини. Няма публичност, прозрачност и отчетност при изразходваните пари.\" - каза Мая Манолова. По-рано през деня омбудсманът обяви, че по жалба, подписана от 60 души и друга от 18 с  твърдения, че ремонтни  дейности, които са им били обещани и признати за необходими след първите огледи не са извършени тя е поискала преди 6 месеца информация от кмета Нуридин Исмаил, но не получила отговор. Хората твърдяли, че в случаите става въпрос за избирателно отрицателно отношение към тях. \"Ще се възползвам от възможността, която ми дава законът за първи път да поискам Районният съд да глоби кмета на Хитрино за неизпълнение на законови разпоредби по отношение на осигуряване на публичност в проверките на омбудсмана.\" - заяви Манолова.", "date": "2018.09.18", "title": "Омбудсманът от Хитрино: Има съмнения за отклоняване на средства"}
{"url": "https://www.monitor.bg:443/bg/a/view/b-ch-k-uchi-deca-kak-da-presichat-bezopasno-144613", "text": "Българският червен кръст ще обучава ученици как да пресичат безопасно. Това ще стане под формата на игри, съобщиха от червенокръстката организация. Инициативата ще се проведе на Голямата поляна в Южния парк (Голямата поляна) от 10.00 ч. на 19 септември 2018 г. (сряда). Тя е насочена към децата и тяхната безопасност на пътя и улицата и е по повод предстоящите Световен ден на мира и Европейски ден без жертви от катастрофи. По идея на младежите – доброволци, от Столичната червенокръстка организация, под мотото „Заедно за мира“, за пета поредна година над 500 деца в предучилищна и начална училищна възраст от столичните училища ще покажат своите умения в различни занимателни игри, арт работилници и демонстрации по първа долекарска помощ. 19 септември е обявен и за Европейски ден без загинали на пътя и водещите инициативи ще бъдат свързани с безопасното поведение на улицата, със спазването на пътните знаци и правилата за движение от децата. Малчуганите ще имат възможност да се срещнат и да разговарят с представители на Пътна полиция, на Спешна помощ, на Пожарна безопасност и да разгледат автомобил за мисии на Военномедицинската академия.", "date": "2018.09.18", "title": " БЧК учи деца как да пресичат безопасно "}
{"url": "https://www.monitor.bg:443/bg/a/view/ludogorec-shte-uvolnjava-treniora-na-bajer-144607", "text": "Треньорска смяна се подготвя в „Байер“ (Леверкузен) още на старта на мачовете в Лига Европа, ако отборът не стигне до победа в Разград в четвъртък. Тогава „аспирините“ гостуват на „Лудогорец“ в първи мач от груповата фаза на Лига Европа, а наставникът Хайко Херлих е заложен на дузпата заради кошмарния старт в Бундеслигата. Тимът ниже загуба след загуба, а гневът на ръководството идва основно от факта, че играта е повече от разочароваща. Трите поредни поражения в немския шампионат принудиха шефовете на „Байер“ да поставят ултиматум на треньора за две победи в предстоящите два мача тази седмица. Първият е срещу българския шампион, а вторият е с „Майнц“ в неделя. „Започнахме сезона ужасяващо, но това не променя факта, че искаме да излезем от тази ситуация. В нападение сме много зле и това трябва да се отбележи. Твърде беззъби сме и това ме притесни най-много“, сподели спортният директор Руди Фьолер пред изданието „Фусбал Трансфер“. „Байер“ все пак получи една добра новина преди гостуването си в Разград, след като стана ясно, че капитанът Ларс Бендер ще бъде на разположение за двубоя с „Лудогорец“. Бендер напусна терена в двубоя срещу „Байерн“ в 28-ата минута заради контузия, но след преминатите изследвания стана ясно, че проблемът не е сериозен. 44-годишният арбитър е роден в Бергамо, а по професия е антиквар. В цялата си кариера на футболен рефер има 365 мача на всякакво ниво, а в тях е показал 103 червени картони, което означава, че гони играч на всяка трета среща. До момента Мацолени не е ръководил мачове с участието на български отбори. Междувременно полицията в Разград съобщи, че на 20 септември от 19 ч. няма да бъдат допускани автомобили по улиците „Васил Левски“ (от кръстовището с бул. „Княз Борис“ до ул. „Гаврил Кръстевич“), „Ветеринарна“, „Мраморно море“ и „Северен булевард“. Временната забрана за движение на МПС има и по улица „Ветеринарна”, но тя няма да важи за живущите на улица „Северен булевард”.", "date": "2018.09.18", "title": "„Лудогорец“ ще уволнява треньора на „Байер“"}
{"url": "https://www.monitor.bg:443/bg/a/view/bsp-predlaga-5-stavka-za-hljaba-144594", "text": "5 % диференцирана ДДС ставка за хляба предлагат от БСП. Това заяви лидерът на червените Корнелия Нинова в централата на партията. По думите й ако ДДС-то за хляба стане 5 на сто, то това ще изсветли сивият сектор. Социалистите предлагат тази мярка заради повишаващата се цена на хляба. Според данните на червените сега в бюджета годишно от влизат около 60 млн.лева ДДС при 20 % ставка за хляба. Ако тя стане 5 %, то в бюджета ще влизат около 45 млн. лева. Нинова очаква след 1 октомври цената да скочи още, с увеличението на енергоносителите. Според нея обаче намаляването на ставката трябва да върви със засилен контрол.Тя допълни, че диференцираното ДДС върху стоки от първа необходимост е изключително важен разговор и е важно да се помогне на млади семейства и бедни хора, за да се преодолее социалното неравенство. Само у нас и в Дания няма диференцирано ДДС на храните, в други страни се движи между 5 и 9% за хляба специално, посочи тя.  Наред с това Нинова коментира и рокадите в кабинета и неподписания указ за освобождаването на Младен Маринов. „10 дни спорят по коя процедура да сменят един неподходящ министър с друг неподходящ министър. Нашата позиция е, че който и министър да бъде сменен, това няма да промени политиката на кабинета\", каза соцлидерът. По думите и това е агония и печелене на време за оцеляване на правителството, а по-важно е какво ще се случи, след като този кабинет си отиде. БСП ще гласува против предложенията за промените в кабинета.", "date": "2018.09.18", "title": "БСП предлага 5 % ставка за хляба"}
{"url": "https://www.monitor.bg:443/bg/a/view/fifa-blamira-ispanskata-federacija-144597", "text": "Президентът на ФИФА Джани Инфантино спъна амбициите на Испанската федерация относно организирането на мачове от Примера дивисион на територията на САЩ. Според плановете на местната лига каталунското дерби между “Жирона” и “Барселона” трябва да се играе през януари на „Хард Рок Стейдиъм“ в Маями. Двата клуба са дали съгласието си за провеждането на мача. „Аз лично предпочитам в САЩ да гледам интерес мач от МЛС, а не от Примера дивисион. Във футбола има основен принцип – отборите да играят домакинските си мачове на своя стадион, а не в друга държава“, коментира Инфантино пред американската спортна телевизия ESPN. Примера дивисион се нуждае от одобрението на ФИФА, УЕФА, КОНКАКАФ и Футболната асоциация на САЩ за провеждането на мачове на територията на страната. От изявлението на Инфантино става ясно, че ФИФА едва ли ще даде одобрението си за срещи от испанското първенство на американска територия.", "date": "2018.09.18", "title": "ФИФА бламира испанската федерация"}
{"url": "https://www.monitor.bg:443/bg/a/view/mladej-bez-knijka-podkara-tovaren-avtomobil-po-pytja-ruse-kubrat-144598", "text": "Млад мъж без шофьорска книжка подкара товарен автомобил по пътя Русе – Кубрат. 26-годишният младеж от русенското село Тетово ще бъде изправен на съд заради безразсъдството си. На 15 септември малко след полунощ екип на „Пътна полиция“ спрял за проверка син товарен автомобил „Мерцедес“ с германски регистрационни номера, управляван от млад човек. Установили, че той никога не е имал свидетелство за управление на моторно превозно средство, но въпреки това се качил зад волана на тежкия камион. Освен това автомобилът по номер на рама бил регистриран с български регистрационни табели. Нямал и винетен стикер и застраховка „Гражданска отговорност“. На младия мъж са съставени четири акта за нарушения. Образувано е и бързо производство за престъпление.", "date": "2018.09.18", "title": "Младеж без книжка подкара товарен  автомобил по пътя Русе - Кубрат"}
{"url": "https://www.monitor.bg:443/bg/a/view/globjavat-s-10-ot-oborota-tyrgovci-na-hrani-s-dvoen-standart-144600", "text": "От 5 до 10 на сто от оборота може да стигне глобата за внос дистрибуция и продажба от юридически лица на храни, при които е установен двоен стандарт. Това предвиждат внесените в парламента промени в Закона за храните, предложени от Асоциацията на индустриалния капитал в България (АИКБ), Националния съюз на земеделските кооперации в България и Съюз \"Произведено в България\". Максималният размер на санкцията е предвиден за повторно или всяко следващо нарушение на търговеца. При първа издънка размерът е от 1 до 3 на сто от оборота. \"Ако това е вафла, то това трябва да е вафла, ако е различна по съдържание, нека тогава да пише на етикета \"вафла за българи\", каза председателят на АИКБ Васил Велев. Той е категоричен, че двойният стандарт представлява и нелоялна конкуренция. На етикета да е посочено, че има палмово масло, вместо млечни мазнини, и марципан, вместо шоколад, настоява шефът на работодателската организация. В текста на подготвените промени е записано, че ще се забранява търговия на храни, десертчета, популярни напитки от ЕС без сертификат от контролния орган на съответната държава, в която е направена първата регистрация на рецептурата за производството им. Същото ще важи и продуктите от същата марка, произвеждани у нас от съответната компания. Според шефа на Националния съюз на земеделските кооперации в България Явор Гечев, в момента това разминаване в съдържанието у нас и в Европа е забранено, само че няма механизъм за контрол. Нашата агенция по храните трябва сама да си купи продуктите, които да изследва и съответно да изисква с писма от всяка от аналогичните агенции на 28-те страни-членки сертификата на продукт. Рецептурата в една държава е приложима навсякъде, но няма система за проверка“, подчерта той. Относно приетата през миналата седмица решение на европарламента директива, Гечев, коментира, че тя е препоръчителна и няма задължителен характер като регламента, който е задължителен. Затова ние сами трябва да си променим вътрешното законодателство. По думите му, най-удачно е в Българска агенция по безопасност на храните (БАБХ) да се направи база данни със сертификатите от първата регистрация на всички храни, разрешени за продажба в ЕС. Според него така няма да се губи време за писане на писма до съответната служба в чужбина, при всяко съмнение за двоен стандарт.", "date": "2018.09.18", "title": "Глобяват с 10% от оборота търговци на храни с двоен стандарт"}
{"url": "https://www.monitor.bg:443/bg/a/view/svetovni-improvizacii-na-sofijska-scena-144605", "text": "София става световна столица на спонтанната комедия от 24 до 30 септември. За Третия международен фестивал на импровизационния театър у нас пристигат най-изявените майстори в жанра на създаването на шоу на мига. Топимпровизатори от 13 държави на 4 континента, сред които САЩ, Холандия, Испания, Италия, Австралия, Израел, България и др., ще водят 22 уъркшопа със специфични актьорски похвати, а утвърдени трупи ще покажат завладяващите си представления. „В България вече може да се говори за общество от импровизатори, които са запознати с най-новите световни похвати от първоизточниците им. Практикуването на този вид изкуство сближава хората и ги кара да преоткрият творческия си потенциал“, обяснява и основател на „ШиЗи Импро Театър“, който организира мащабното събитие. Според него e изключително радостно, че страната ни вече е разпознаваема на световната карта на тази сравнително млада артистична форма. Преподавателите на тазгодишното издание са водещи фигури в областта, а някои от тях организират едни от най-големите фестивали – тези в Барселона, Амстердам и Канбера. Сред специалните гости е Стейси Смит, която идва от родното място на лонгформ импровизирането – Чикаго. Тя е главният мотор на ежегодния Chicago Musical Improv Festival и играе на всички големи сцени за това изкуство. В София Стейси ще проведе уникален 5-дневен интензивен уъркшоп по музикална импровизация в бродуейски стил. Участници от 5 държави ще се включат в него. Всяка от 7-те фестивални вечери публиката ще има шанса да се наслаждава на на камерната сцена на театър „Сълза и смях“. На 24 и 25 септември те ще бъдат на български език, на 26, 27, 28 и 29 – на английски, а на 30 септември – и на двата езика. Ще се представят професионални трупи от България, САЩ, Дания, Германия, Белгия, Гърция и Румъния, спектакли на любителски трупи, както и смесени групи от съпътстващите уъркшопи, в които освен български участници ще има над 30 души от цял свят. Много и различни са атрактивните шоута на фестивала. Стейси Смит ще представи моно мюзикъла StaceJam. Берлинската трупа Ladies and Gentelman пък ще създаде история, базирана на реални емоции, комбинирани с безумни ситуации, драма, комедия и ежедневни фантазии. Взаимоотношенията между хората изследва екзотичният наративен дует Hic Leones Sunt. Трупата от Копенхаген Fallen Sundays ще покаже мюзикъл, базиран на предложение от публиката. Съвременният импро театър води началото си от 50-те години в САЩ и набира все повече изпълнители и фенове, превръщайки се в настъпваща нова вълна. Това е театър без драматургия, декори и режисура, а зрителите задават посоката на действие. Всичко се случва „тук и сега“ и всеки спектакъл е непредсказуем и уникален.  ", "date": "2018.09.18", "title": "Световни импровизации на софийска сцена "}
{"url": "https://www.monitor.bg:443/bg/a/view/syvetyt-na-evropa-kritikuva-ungarija-za-nasilie-sreshtu-migranti-144596", "text": "Съветът на Европа разкритикува в доклад честите случаи на насилие срещу мигранти при връщането им от Унгария в Сърбия, предаде АФП.  Будапеща отговори, че документът е \"неточен\" и \"има политически, а не професионален характер\". Членове на Европейския комитет за предотвратяване на изтезанията посетили две транзитни зони в Унгария и разпитали чужденци, които били върнати в Сърбия. Според видяното и събраните доказателства комитетът заключил, че Унгария полага усилия за предоставянето на \"нормални материални условия\" в центровете си за задържане, въпреки че тези условия са \"твърде затворнически\", най-вече за семействата с деца. В посетените зони нямало случаи на лошо отношение. При арестите и операциите по връщане на мигранти в Сърбия обаче имало насилие. \"Докладът съдържа голям брой заключения, които си противоречат с фактите. Документът е по-скоро политически, отколкото професионален и в него няма нищо ново в сравнение с миналия доклад\" от 2015 г., заяви унгарското правителство. Според унгарските власти докладът не взема предвид възможността \"чужденците да са получили физически и психологически наранявания през по-ранен етап от пътуването си\", преди да влязат в Унгария.", "date": "2018.09.18", "title": "Съветът на Европа критикува Унгария за насилие срещу мигранти"}
{"url": "https://www.monitor.bg:443/bg/a/view/izbirat-novi-veshti-lica-po-deloto-za-gaza-v-dobrudja-144603", "text": "Нови вещи лица ще изготвят допълнителна комплексна техническа експертиза по казуса за добив на газ от „Русгеоком”, на територията на Генерал Тошево и 18 села наоколо, стана ясно след второто заседание на Административния съд във Варна, по жалба на „Русгеоком” срещу РИОСВ – Варна, който стопира инвестиционното намерение на „Русгеоком”. Съдията бе категоричен, че няма да допусне в залата експерти на Минно геоложкия университет, тъй като фирмата на Сашо Дончев „Овергаз”, който стои зад „Русгеоком”, е спонсор на университета. Експертите трябва да не са участвали в обществените обсъждания, да не са подавали становища, не са били част от експертния съвет, не са участвали в обществените обсъждания и не са подавали отрицателни становища.Според участници в делото, в България такива специалисти – сондажен инженер, инженер химик и хидрогеолог, са много малко в България. По време на делото бяха изслушани становищата на страните по направените до момента доказателствени искания. Допуснати бяха за събиране част от писмените доказателства, намиращи се в трети страни. По исканията на жалбоподателя за допускане на съдебни експертизи, съдът прецени, че ще се произнася поетапно, съобщават от пресслужбата на съда. Припомняме, че административното дело е образувано по жалба на „Русгеоком БГ“ ЕАД против Решение по оценка за въздействието върху околната среда № ВА-1/2018 г. от 01.02.2018 г. на Директора на РИОСВ – Варна. Решението на екоинспекцията стопира осъществяването на инвестиционно предложение за разработване и усвояване на находище „Спасово“ в блок „Добрич“, включващо четири участъка: „Рогозина“, „Чернооково“, „Калина“ и „Рогозина изток“ за проучване и добив на природен газ. Делото е от голям обществен интерес , тъй като става въпрос за инвестиционно намерение за добив на газ в района на Генерал Тошево. Според протестиращи граждани това ще създаде предпоставки за замърсяване на района. Докладът за оценка на въздействието върху околната среда бе оповестен преди близо година. Последваха обществени обсъждания в 18 селища от региона и референдум, на който близо 97 процента от местните хора се обявиха категорично против добива на газ с аргумента, че това ще замърси природата земята и водата и ще унищожи поминъка им. Следващото открито съдебно заседание е насрочено за 16 октомври от 11.00 часа.", "date": "2018.09.18", "title": "По делото за газа в Добруджа търсят експерти, които не са на хонорар при Сашо Дончев"}
{"url": "https://www.monitor.bg:443/bg/a/view/nov-centyr-za-hora-s-uvrejdanija-otvarja-vrati-dogodina-v-sofija-144602", "text": "Нов Център за подкрепа на лица с увреждания ще отвори врати догодина в столичния квартал „Слатина“. Това стана ясно след като кметът на София Йорданка Фандъкова и зам.-министърът на труда и социалната политика Зорница Русинова подписаха договор за създаването му. Проектът е на стойност 1 млн. лв. като 850 хил. лв. от тях са осигурени с безвъзмездно финансиране от Оперативна програма „Развитие на човешките ресурси 2014-2020“. Кметът на София обясни, че в продължение на една година ще се ремонтира сградата, в която ще се помещава новия център, в които ще може да се бъдат обслужвани по 30 души месечно. В него ще работят 20 специалисти. „Нашата политика в последните години е насочена към разкриването на все повече социални услуги. Към момента техният брой е 84 и те са насочени към възрастните и децата. Столичната община е лидер в предоставянето на социални услуги“, коментира градоначалникът. Социалният зам.-министър изтъкна, че София е един от най-социалните градове в страната. Русинова коментира, че до момента в България има 172 центъра за деца и възрастни с общ капацитет над 4 хиляди души. „С пет пилотни проекта, сред които е и този в София, ние се стремим да развием комплексна услуга, която да осигурява пълна подкрепа”, каза зам.-министърката.", "date": "2018.09.18", "title": "Нов център за хора с увреждания отваря врати догодина в София"}
{"url": "https://www.monitor.bg:443/bg/a/view/zavyrshi-pyrvijat-kryg-razgovori-mejdu-dvamata-korejski-lideri-144599", "text": "Първият кръг от разговорите на високо равнище между лидерите на Северна и Южна Корея приключи. Ким Чен Ун и Мун Дже Ин разговаряха в продължение на 2 часа. Резултатите от тяхната среща засега не се съобщават. Според канцеларията на южнокорейския президент преговорите ще се съсредоточат върху това как да се постигне денуклеаризация, да се намали военното противопоставяне между двете Кореи и да се насърчат връзките между тях. Срещата на върха продължава до 20 септември. Това е третата междукорейска среща на върха от началото на годината и пета в историята на двете корейски държави. Ким е казал на Мун, че неговата среща с американския президент Доналд Тръмп през юни е стабилизирала регионалната политическа ситуация, както и че той очаква повече прогрес в тази насока. Ким е похвалил Мун, че е направил възможно провеждането на \"историческата среща на върха\" между него и Тръмп на 12 юни в Сингапур.", "date": "2018.09.18", "title": "Завърши първият кръг разговори между двамата корейски лидери"}
{"url": "https://www.monitor.bg:443/bg/a/view/signal-za-baloni-s-rajski-gaz-vdigna-na-krak-zlatograd-144601", "text": "Сигнал за балони с райски газ е получен ден преди първия учебен звънец в полицията в Смолян. Продажбата на „упойващите“ балоните е засечена в Златоград. От полицията припомнят, че при вдишване на този газ, същият действа като упойващо вещество и се използва като заместител на наркотици, което застрашава живота и здравето на употребяващите. По случая се извършва проверка. Община Златоград свиква днес работна среща, на която ще бъде обсъден проблема с \"райския газ\". В дискусията ще участват представители на Общината, полиция, училища, медици.", "date": "2018.09.18", "title": "Сигнал за балони с райски газ вдигна на крак Златоград"}
{"url": "https://www.monitor.bg:443/bg/a/view/burgaski-magistrati-otkriha-sydebnata-godina-s-vodosvet-144593", "text": "С тържествен водосвет и пожелания за здраве, ползотворна работа и много късмет в Бургас беше открита новата съдебна година. Ритуалът се проведе по инициатива на председателите на четирите съдилища Деница Вълкова, Панайот Генков, Росица Темелкова и Яна Колева. Водосветът отслужи Негово Високопреосвещенство Сливенския митрополит Йоаникий във фоайето на Съдебната палата. На ритуала присъстваха зам.-председателят на Върховният административен съд – Мариника Чернева, Апелативният прокурор на Бургас Любомир Петров, Областният управител Вълчо Чолаков, секретарят на община Бургас Божидар Кънчев, адвокат Христофор Кондев –председател на Адвокатски съвет на БАК, съдии, прокурори и служители. Председателят на Апелативния съд Деница Вълкова поздрави гости и домакини и пожела на работещите в Съдебната палата здраве и кураж. “Ние съдите и прокурорите не забравяме, че всеки един наш акт трябва да носи мъдрост и разум и да бъде прозрачен, ясен и справедлив. Не забравяме, че всеки ден сме във фокуса на медиите и обществото и очакванията към българския съд и прокуратура са огромни и постоянни. Считам, че съдите и прокурорите, работещи в Съдебната палата на гр. Бургас, са професионалисти, достойни за уважение хора, които са пример за етично поведение и висок морал. Със своята ежедневна дейност доказваме, че можем да отговорим на очакванията за качествено правосъдие, за бърз и ефективен съдебен процес, както и даваме своя принос за повишаване доверието гражданите в българския съд и за засилване вярата им в справедливостта“- посочи съдия Вълкова. Сливенският митрополит Йоаникий пък призова магистратите да бъдат справедливи, да не се разколебават и да прилагат думите от светата Библия: „И каза на съдиите: Внимавайте какво вършите; вие вършите не съд човешки, съд Господен; и в съдийската работа Бог е с вас“. Дядо Йоаникий подари на административните ръководители на съдилищата и прокуратурите в Съдебната палата християнска литература и свои произведения с духовни напътствия.", "date": "2018.09.18", "title": "Бургаски магистрати откриха съдебната година с водосвет"}
{"url": "https://www.monitor.bg:443/bg/a/view/stotici-fenove-pjaha-s-orlin-pavlov-144585", "text": "Стотици фенове запяха парчето „Още малко“ с Орлин Павлов на старта на продължението на „Скъпи наследници“. Екранният Борис и вокална група „Спектрум“ дадоха тон за песен, а присъстващите  телеманиаци не пропуснаха да се включат. Изпълнението се случи броени минути, преди излъчването на 101-ия епизод от драмедията. Над 200 души си спечелиха покана за събитието в кино „Люмиер Лидл“, както и шанса да си щракнат селфи и да получат автограф от главните попълнения в каста. Феновете задаваха въпроси на любимците си от типа „Какво ще се случи с Борис и Катя“ и „Говори ли водата на баба Злата“. Един от най-малките почитатели на продукцията на bTV не пропусна да попита и дали може да се разходи из екранното село Бели Вит. Жена от присъстващите пък покани звездите в нейното родно място – Хаджидимово. „Йок, както се казва на чист български. Не станахме родители с Борис. обясни за персонажа си чаровната Даяна Ханджиева. Актьорите не пропуснаха да се пошегуват както с публиката, така и със своите герои. „Благодарение на сценаристите, аз оставам един лъчезарен, честен и любвеобилен човек“, намигна Веселин Калановски, който се разхожда в обувките на кметския наместник Цвъто. Рая Пеева, позната на зрителите като Поля, пък не пропусна няколко пъти да нарече Любо Ковачев във връзка с ролята му на доктор в „Скъпи наследници“.", "date": "2018.09.18", "title": "Стотици фенове пяха с Орлин Павлов"}
{"url": "https://www.monitor.bg:443/bg/a/view/dejzi-lang-se-vryshta-v-bylgarskija-boks-144583", "text": "Бившата ни световна шампионка в професионалния бокс Деси Кирова, по-известна като Дейзи Ланг, ще се завърне в българския бокс. Това обяви самата тя след изявата си като гост-лектор на Първия световен форум за равни права в бокса, на който София е домакин. „За мен е истинско удоволствие да съм гост на подобен форум в родината си. Мисля, че е дошло време да започна нещо ново, на по-високо и на по-сериозно ниво с Българската федерация по бокс“, обяви единствената българка, приета в Женската зала на славата в САЩ. Тя разкри, че би помагала на наши таланти, които искат да следват пътя й, извел я до световните титли в професионалния бокс в периода между 1999 и 2004 г. „Още не мога да кажа за никакви конкретни планове, но първата стъпка вече е направена с участието ми в този форум“, сподели още именитата боксьорка, дългогодишна съотборничка на братята Кличко в немската компания „Юниверсум“. Тя разкри, че пътят, който е извървяла от българска емигрантка до налагането си като боксьорка от световна величина никак не е бил лек, но е благодарна за него. „Боксът ме научи да не отвръщам с удар на нападките, а с усмивка и комплимент“, заяви още Дейзи Ланг. Иначе, Първият световен форум за равни права в бокса се радва на огромен интерес от целия свят. „Получихме похвали и запитвания от различни краища на света с искане за участие. Имаме позитивен отзвук и от Европейския парламент, и Европейската комисия“, заяви инициаторът на форума Емилия Груева, вицепрезидент на федерацията ни и председател на комисията за женски бокс към АИБА. Тя информира още, че такива форуми ще се провеждат на всеки две години, като следващият ще е след олимпиадата в Токио през 2020 г. На него ще бъде направен анализ и на увеличения брой женски категории (от 3 на 5) в олимпийската програма. Президентът на Европейския бокс Франко Фалчинели, който е и вицепрезидент на АИБА, коментира и бъдещето на бокса в олимпийското движение: „АИБА изпълни всички указания и изисквания на МОК и се надяваме да запазим мястото си в олимпийското семейство, защото боксът и от първите спортове в него“.  ", "date": "2018.09.18", "title": "Дейзи Ланг се връща в българския бокс"}
{"url": "https://www.monitor.bg:443/bg/a/view/globiha-ekshibicionist-zaradi-mrysotii-pred-momiche-144588", "text": "200 лева глоба бе наложена на 64-годишен мъж, показвал и опипвал голотиите си пред момиче. Случката станала на 14 септември т.г. към 18,30 часа в русенското село Бъзовец. Ексхибиционистът бил облечен на голо с връхна дреха и щом видял, че по улицата се задава 18-годишното момиче, разгърнал палтото си. Наблизо имало и други хора, които се възмутили от действията на мъжа и подали сигнал в полицията. Униформените му съставили акт по Указа за борба с дребното хулиганство, а със свое решение от 17 септември Районният съд в град Бяла му наложил наказание глоба. Същия ден е подаден сигнал, че в друго русенско село – Ценово, 48-годишен мъж е извършил блудствени действия с малолетно момиче от населеното място. Образувано е досъдебно производство.", "date": "2018.09.18", "title": "Глобиха ексхибиционист, показвал се пред момиче"}
{"url": "https://www.monitor.bg:443/bg/a/view/10-godishno-momichence-izbjaga-ot-uchilishte-policijata-go-tyrsi-144587", "text": "10-годишно момиченце от Пловдив избягало от училище на 18 септември, но тъй като не се прибрало вкъщи, родителите му уведомили полицията. Четвъртокласничката Кристина била обявена за общодържавно издирване и по случая работят полицаите от Второ районно управление в Пловдив, съобщиха от областната дирекция на МВР в града. Малката Кристина изчезнала във вторник сутринта. Тя учи в 4-и клас в СОУ „Цар Симеон Велики” в Пловдив. Рано сутринта била заведена на училище от близките си. През някое от междучасията обаче детето излязло от школото и повече не се върнало. Отсъствието му било забелязано от учителките, които се обадили на близките на момиченцето. Веднага станало ясно, че ученичката е избягала, тъй като не се е върнала и в дома си. Родителите на Кристина отишли във Второ районно и подали сигнал за изчезването й. Криминалистите веднага я обявили за общонационално издирване и започнали да изясняват фактите как точно малката е успяла незабелязано да напусне територията на училището. Според хора, които познават детето, то било доста палаво. Случаят с мистериозното изчезване на ученичката вдигна на крак и социалните мрежи, след като майката на детето Юлия пусна отчаян пост там. Тъй като обаче в поста си тя нарича дъщеря си „това дете”, много от потребителите на Фейсбук се отнасят с недоверие към публикацията й. „Моля ако някой види това дете да пише, изчезна днес от училище Цар Симеон Велики в района на младежка. Ако някой има информация да пише на лични”, е написала майката във Фейсбук. Отчаяният й призив среща, освен недоверие, и съчувствие, като хората я молят да даде малко повече подробности за детето, като примерно дали е нейната дъщеря, как се казва, на колко е години и как е било облечено, когато е изчезнало. „Детето наистина е изчезнало, след като е било заведено на училище. Подаден е сигнал във Второ районно и работим по случая активно”, коментираха от пресцентъра на МВР в Пловдив.    ", "date": "2018.09.18", "title": "10-годишно момиченце избяга от училище, полицията го търси"}
{"url": "https://www.monitor.bg:443/bg/a/view/spasiha-rozovo-flamingo-v-kiten-144586", "text": "Розово фламинго беше спасено от експерти на РИОСВ Бургас край Китен. Птицата вече е в сравнително добро състояние. Фламингото е открито в скалистата зона на брега край града. Когато намерили фламингото, служителите на районната екоинспекция установили, че състоянието й е тежко. Тя е била силно отпаднала, недохранена и трудно се изправяла на крака. Фламингото веднага е транспортирано до ветеринарна клиника за оказване на медицинска помощ и в момента е в стабилно състояние. Кратка информация, предоставена от РИОСВ, показва, че розовото фламинго (Phoenicopterus roseus) е птица от семейство Фламингови. Живее край солени езера и морски лагуни. Храни се с планктон, червеи, миди, скариди, ларви на насекоми и други богати на каротиноиди храни, на които дължи розовия си цвят. През последните години се наблюдават единични екземпляри в България, в района на Атанасовско и Поморийско езеро.", "date": "2018.09.18", "title": "Спасиха розово фламинго в Китен"}
{"url": "https://www.monitor.bg:443/bg/a/view/levskarite-snimat-film-za-pametnoto-7-2-144590", "text": "Интересна инициатива подеха привържениците на „Левски“ 10 дни преди сблъсъка с ЦСКА на националния стадион. Те стартираха снимането на филм за паметната победа над вечния съперник със 7:2, от която се навършват 50 години на 17 ноември. Лентата има за цел да отдаде почит към „сините“ легенди, взели участие в двубоя, сред които живи до днес са Георги Каменски, Иван Вуцов, Стефан Аладжов, Кирил Ивков, Борислав Богданов, Стефан Павлов Янко Кирилов и Александър Костов. „Какво по-уникално нещо от това да участваме като статисти в историческия филм и в същото време да се докоснем до легендите. Филмът се прави от фенове за фенове, но акцентът няма да е толкова върху самия мач. Той е останал във фолклора на агитката ни. От тогава са минали точно 50 години, а най-мъчното в случая е че от великия двубой са останали само 8 живи легенди. Уважението и възхвалата към тях не трябва да угасва през годините“, категорични са привържениците от фракцията „Синя Зона Б-18“. Днес между 10:30 и 11:30 часа ще се проведат снимки пред сектор „А“ на националния стадион, като един от кадрите е свързан с посрещането на ветераните от публиката, която скандира имената на футболистите и пее песни за любимия отбор. На „Герена“ пък пуснаха вчера в предварителна продажба билетите за предстоящото домакинство на „Витоша“ от девети кръг на Първа лига. Мачът е от 20:00 часа в петък, а цените варират между 7 и 70 лв.", "date": "2018.09.18", "title": "Левскарите снимат филм за паметното 7:2"}
{"url": "https://www.monitor.bg:443/bg/a/view/radev-ne-stava-vypros-za-vojna-mejdu-instituciite-a-za-spazvane-na-zakona-144584", "text": "Изобщо не става въпрос за война между институциите, а за спазване на закона. Това коментира от Букурещ президентът Румен Радев по повод указа за освобождаването на главния секретар на МВР Младен Маринов, който все още не е подписан от него, цитиран от БТА. Радев обясни че законът не се коментира и се спазва. „Изглежда за правителството е непосилна задачата да спазят закона и това не е първият случай\", добави той . Държавният глава даде да се разбере, че очаква писмена процедура на съгласуване преди да подпише указа. На въпрос кога в обозрим срок той ще подпише документа отговори: „Елементарно е и е много лесно, стига да се изпълни това, което повеляват нормативните документи\" и допълни - „Елементарно е, трябва да се изпълни писмена съгласувателна процедура, която се дължи по закон“. \"Дай Боже всекиму такава изолация. А когато хора разбират от всичко и успяват да коментират всичко - от недвижима собственост до външна политика, виждате резултатът какъв е\", това пък коментира Радев на изказванията, че е изпаднал във \"външна изолация\". Относно сезирането на КС заради АПК, Радев отговори, че отивите му са много прости и ясни. „Законността не е услуга, която правовата държава предоставя на гражданите, а условие за нейното съществуване“, коментира държавният глава. Радев е в Букурещ за срещата на върха на инициативата \"Три морета\".", "date": "2018.09.18", "title": "Радев: Не става въпрос за война между институциите, а за спазване на закона"}
{"url": "https://www.monitor.bg:443/bg/a/view/200-mladeji-uchastvat-v-sportni-i-kulturni-zanimanija-organizirani-ot-vk-lulin-144591", "text": "В продължение на 5 месеца във Волейболен клуб “Люлин” се провеждат спортни, културни и учебни занимания, в които се включват близо 200 деца. Дейностите се изпълняват по проект “Активни младежи в Люлин” по националната програма за изпълнение на младежки дейности по чл. 10А от Закона за хазарта. Партньор на проекта е столичното 97-мо училище “Братя Миладинови”. Включени са младежи на възраст между 15-19 години, живеещи и учещи в столичния район “Люлин”. “С изпълнението на проекта даваме възможност на младите да се запознаят с активния и здравословния начин на живот. И акцентираме към превенция на различни форми на зависимости и агресия. Там именно треньорите насочват своите усилия”, обяви един от ръководителите на проекта Деян Нинов. Той обясни, че освен спортните занимания и обучения, на младежите им е предоставена възможност за изява в театрални постановки с различни видове изкуства насочени към младежко творчество и личностно развитие. От своя страна директорката на 97СУ Емилия Манолова коментира, че с подобни инициативи самите родители нямат притеснения за децата си, а чрез спорта подрастващите се учат на дисциплина, отговорност и спазване на правилата.", "date": "2018.09.18", "title": "200 младежи участват в спортни и културни занимания, организирани от ВК “Люлин”"}
{"url": "https://www.monitor.bg:443/bg/a/view/golemi-derbita-na-starta-na-shampionskata-liga-v-efira-na-max-sport-144592", "text": "Битките в груповата фаза на Шампионската лига по спортните канали на А1 започват довечера с два горещи сблъсъка. От 19.55 часа по MAX Sport 1 феновете ще могат да проследят пряко класически сблъсък между представители на италианската Серия А и английската Висша лига – \"Интер\" срещу \"Тотнъм\". По същото време, но по MAX Sport 2, един от големите фаворити за титлата – \"Барселона\" ще посрещне шампиона на Холандия – \"ПСВ Айндховен\".  Късните двубои за деня, които са с начален час 22, също ще зарадват феновете. Със сигурност най-очакваният сблъсък от първия ден на Шампионската лига ще е дербито от Група C между миналогодишния финалист в надпреварата \"Ливърпул\" и силния отбор на ПСЖ, воден от великолепното атакуващо трио Неймар, Мбапе, Кавани. Мачът ще можете да проследите пряко по MAX Sport 2. По същото време MAX Sport 1 ще излъчи сблъсъка от Група А между \"Монако\" и \"Атлетико\" (Мадрид). Освен четирите големи дербита от първия кръг на Шампионската лига, които ще се излъчат пряко по MAX Sport 1 и MAX Sport 2, онлайн платформата на А1 ще направи феновете на футбола свидетели и на останалите 4 двубоя от груповата фаза. Мачовете \"Цървена Звезда\" – \"Наполи\" (Група C), \"Брюж\" – \"Борусия\" (Дортмунд) (Група А), \"Шалке\" – \"Порто\" (Група D) и \"Галатасарай\" – \"Локомотив\" (Москва) (Група D) ще се излъчват на онлайн платформата Live.a1.bg с начало 22:00 часа.", "date": "2018.09.18", "title": "Големи дербита на старта на Шампионската лига в ефира на MAX Sport"}
{"url": "https://www.monitor.bg:443/bg/a/view/potvyrdiha-aresta-na-svodnik-osyden-zadochno-vyv-francija-144574", "text": "Апелативният съд във Варна потвърди първоначалния арест на Алдин Христов, задържан миналата седмица под стража от Окръжен съд – Варна на основание Европейска заповед за арест (ЕЗА), издадена от съда в Марсилия. Франция настоява за задържането и екстрадицията на българина, за да изтърпи влязла в сила 4-годишна присъда за тежка форма на сводничество, с много съучастници, с многобройни жертви, принуждавани да проституират и за трафик на хора. В ЕЗА се посочва, че деянията са извършени в Марсилия от 2005 до февруари 2007 г., а заповедта за арест е издадена през октомври 2014 г. от Окръжния съд във френския пристанищен град. Варненският апелативен съд потвърди аргументите на първата съдебна инстанция, определила първоначалния арест. „Компетентните съдебни власти на Франция са съобразили своето искане с всички изисквания на ЗЕЕЗА. Престъплението, за което Алдин е осъден задочно, е тежко и по смисъла на българския закон. Въпреки, че липсват доказателства, че той може да извърши други престъпления, съдът намира, че той може да се укрие и да осуети изпълнението на наказанието. Освен това, Алдин не живее на постоянния си адрес, а при задържането му е заявил, че няма документи за самоличност“, коментираха от съда. Пред съдебния състав днес осъденият във Франция сводник декларира желание да изтърпи присъдата си в България. Преценката на това негово волеизявление обаче ще бъде направено от Окръжния съд във Варна следващата седмица, когато ще бъде разгледано по същество искането на френските власти за екстрадицията на Алдин. Дотогава той остава в ареста.  ", "date": "2018.09.18", "title": "Потвърдиха ареста на сводник, осъден задочно във Франция  "}
{"url": "https://www.monitor.bg:443/bg/a/view/nimh-i-ban-podpisaha-sporazumenie-144573", "text": "Националния институт по метеорология и хидрология /НИМХ/, Българската академия на науките /БАН/ и Синдиката \"Висше образование и наука\" към КНСБ са подписали спарумение, като Министерството на образованието и науката е гарант за изпълнението му. Това съобщи бившият директор на НИМХ проф. Христомир Брънзов и отбеляза, че няма да се спират 24-часовите дежурства на метеоролозите, тъй като от утре ще има вече назначен директор на НИМХ. Днес от НИМХ ще изпратим две кандидатури за директор на института, от които Управителният съвет на БАН ще избере една и утре вече ще има изпълняващ длъжността \"директор\" на НИМХ.", "date": "2018.09.18", "title": "НИМХ и БАН подписаха споразумение"}
{"url": "https://www.monitor.bg:443/bg/a/view/jena-e-v-bolnica-sled-katastrofa-mejdu-plovdiv-i-pazardjik-144576", "text": "Шофьорка на лека кола „БМВ” пострада при катастрофа сутринта във вторник на стария път между Пловдив и Пазарджик. Пътното произшествие станало в 9,20 часа на разклона за сметището край село Цалапица, съобщиха от полицията в Пловдив. Сблъсъкът бил между лекия автомобил „БМВ” с „Шевролет”, шофьорът на който не пострадал. От полицията изясняват какво точно се е случило, както уточниха за Агенция Монитор, че ударът между леките автомобили не е бил челен. Предполага се, че едната от колите може да е правила ляв завой или да е изпреварвала, въпреки че на това място от пътя изпреварването е забранено. „Води се следствие, поради което не можем да огласим причините за настъпилото пътно-транспортно произшествие”, казаха от пресцентъра на ОД на МВР в Пловдив. Оттам уточниха, че пробите с дрегер на двамата шофьори са били отрицателни. Друга жена е със сериозни наранявания след пътен инцидент в понеделник в Пловдив. Сигналът е получен около 21.10 часа на тел. 112, че на бул. „Марица“ лек автомобил „Фолксваген“ блъснал пресичащата пътното платно 44-годишна пешеходка. Тя била откарана в болница, но й била взета и кръвна проба за алкохол, тъй като изглеждала пияна. 29-годишният шофьор на колата е тестван с дрегер и резултатът е отрицателен.", "date": "2018.09.18", "title": "Жена е в болница след катастрофа между Пловдив и Пазарджик"}
{"url": "https://www.monitor.bg:443/bg/a/view/zadyrjaha-sina-na-dimityr-vuchev-dembi-za-krajba-na-kola-144575", "text": "Софийската районна прокуратура задържа за 72 часа сина на Димитър Вучев – „Демби“ за грабеж и за противозаконно отнемане на автомобил, съобщиха от пресцентъра на прокуратурата. М. Вучев, на 21 години, е привлечен към наказателна отговорност за извършено от него престъпление по чл. 346, ал. 2, т. 1, пр. 1 и 2, т. 3, вр. чл. 195, ал. 1, т. 4, пр. 2 от НК, за това, че: - около 17.00 часа на 14.09.2018 г., в гр. София, кв. „Симеоново“, на кръстовището на ул. „Митрополит II Зографски“ и ул. „Синьо лято“, противозаконно е отнел чуждо моторно превозно средство – автомобил марка „Шкода“, модел „Фабия“, (оборудван за нуждите на такси), от владението на Р. Ш., без негово съгласие, с намерение да го ползва, като отнемането е извършено чрез използване на техническо средство – оригинален ключ и е последвала повреда на превозното средство – счупване на странично дясно огледало и вдлъбнатина на задния десен калник. Впоследствие автомобилът е оставен от Вучев без надзор, като е намерен на 17.09.2018 г. в гр. София, ж.к. „Ст. град“, на паркинга на спортна зала „Христо Ботев“. Вучев е привлечен към наказателна отговорност и за извършен от него грабеж, а именно: -около 16.55 часа на същата дата – 14.09.2018 г., в гр. София, кв. „Симеоново“, на кръстовището на ул. „Митрополит II Зографски“ и ул. „Синьо лято“, е отнел чужди движими вещи – сумата от 25.00 лева, от владението на Р. Ш., с намерение противозаконно да ги присвои, като е употребил за това заплашване – казал на пострадалия със заплашителен тон – „Давай парите!“ и сила – впоследствие издърпал парите от ръцете на пострадалия. Предвид високата обществена опасност на деянията и дееца, наблюдаващият прокурор е постановил задържане на обвиняемия за срок до 72 часа, като е разпоредено привеждането му в сградата на СРС на 19.09.2018 г. – за разглеждане на искане за вземане спрямо него на мярка за неотклонение „Задържане под стража“. Димитър Вучев-Демби, бащата на задържания, преди години бе заловен за пореден път, за кражба в Холандия. Името му се свързва през годините с редица разследвания на атентати, покушения, наркотрафик и побои.", "date": "2018.09.18", "title": "Задържаха сина на Димитър Вучев – Демби за кражба на кола "}
{"url": "https://www.monitor.bg:443/bg/a/view/naj-dobrata-lenta-na-sofija-film-fest-3-4-trygva-po-kinata-144582", "text": "Дебютният пълнометражен филм на Илиян Метев „3/4“ тръгва в избрани кина от 28 септември. Лентата, която взе Златен Леопард на фестивала в Локарно и беше избран за най-добър филм на „София филм фест“, предстои да се срещне с широката публика в България. „3/4“ разказва за последното лято на едно семейство, за промените, които настъпват в живота им. Един семеен филм, изцяло заснет в София, с участието на непрофесионални актьори. Основната идея на филма е да се комбинира естественото актьорско присъствие с прецизния филмов език. „Искахме да създадем филм без преувеличена драма, да се фокусираме върху по-деликатните взаимоотношения между членовете на едно семейство. Ако трябва да съм честен, изненадам съм, че много зрители и критици усетиха онова, което беше важно за нас“, каза пред Mubi.com Илиян Метев . „По време на снимките, независимо какви усилия полагаш, трябва да си подготвен, че има вероятност никой нищо да не разбере от твоя филм. С Ралица Петрова (режисьор на „Безбог“) си говорихме, че винаги трябва да сме готови за провал и да приемем рисковете. Но е изключително приятно да видиш, че в крайна сметка твоят филм има смисъл и за другите“, допълва режисьорът. Илиян Метев завършва Британското филмово и телевизионно училище през 2008 г. Премиерата на документалния му филм „Последната линейка на София“ (2012) е в рамките на „Седмица на критиката“ на фестивала в Кан, където е номиниран за „Златна камера“ и печели наградата „Визионер“. Творбите му са показвани в Музея на модерното изкуство в Ню Йорк и са получили над 40 награди.", "date": "2018.09.18", "title": "Най-добрата лента на София филм фест -     „3/4“ тръгва по кината"}
{"url": "https://www.monitor.bg:443/bg/a/view/danychnite-vlizat-v-tyrnovskite-uchilishta-144577", "text": "Данъчни служители влизат в търновските училища. Но не за да извършват проверки и да съставят актове, а като част от образователния проект „Влез в час с данъците”. Целта му е младите хора на възраст между 14 и 18 години да бъдат запознати с основната информация за данъчната и осигурителната система в България. В 11 училища в Горна Оряховица и Велико Търново служителите на НАП ще презентират 4 видеоурока пред учениците и ще отговарят на техните въпроси. Наред с уроците НАП ще раздаде и 10 големи награди: 2 игрови конзоли, 2 гейминг системи за виртуална реалност, 2 смарт ховърборда, 2 велосипеда и 2 смарт часовника. Щастливците, които ще получат наградите ще бъдат определени с лотария, чието първо теглене е на 1 октомври 2018 г.  ", "date": "2018.09.18", "title": "Данъчните влизат в  търновските училища"}
{"url": "https://www.monitor.bg:443/bg/a/view/deca-v-shest-stolichni-gradini-nadminaha-vrystnicite-si-144579", "text": "Деца в шест столични градини са постигнали 4-5 пъти по-добри резултати спрямо връстниците си. Това е станало възможно благодарение на образователният подход „Киндиру“, обясни зам.-кметът на София доц. д-р Тодор Чобанов по време на пресконференция в Столична община. В продължение на една година, 5 и 6-годишните деца от ДГ 19, ДГ 55, ДГ 65, ДГ 127, ДГ 134, ДГ 172 са провеждали упражнения по 3 или 5 дни в седмицата по австралийския метод „Киндиру“. Методът е неврология, облечена в игра. При него се следват неврологичните показатели, през които трябва да мине всяко едно дете и чрез стимулация от околната среда да се подпомогне това развитие да се случи по най-добрия начин. Зам.-кметът Чобанов даде за пример, че ако на две деца ми се зададе за задача да рисуват портрет, може да се познае кое от тях е минало по метода и кое не е - по детайлите и начина, по който рисува себе си. „Изисква се 25 минути на ден преподавател да работи с децата по определен структуриран начин за съответните двигателни дейности. Когато говорим за нервно-моторно развитие, не е важно кое да е движение, а трябва да има структурира и подход, за да се постигне координация между движение и мозък. Децата, които правиха упражненията три дни в седмицата постигнаха изключителни резултати, а тези, които ги правиха пет, още по-добри.“, обясни Мая Василва, която се занимава с ранно детско развитие. Според Чобанов фактът, че в обикновените групи децата показват много по-слаби резултати, означава, че в тях се работи по остаряла методика и затова има нужда от педагогически модерни промени. Това може да стане, прилагайки модела „Киндеру“ в системата на предучилищното образование. „Нашата задача като администрация оттук нататък е да започнем да разпространяваме метода, да намерим формите и начините това да се случва регулярно и да убедим държавата и МОН, че този подход трябва да бъде заложен като част от утвърдените стандарти за работа.“, заяви Чобанов.", "date": "2018.09.18", "title": "Деца в шест столични градини с най-добри резултати спрямо връстниците си"}
{"url": "https://www.monitor.bg:443/bg/a/view/remontiraha-21-ulici-v-belozem-s-asfalta-ot-magistrala-trakija-144580", "text": "21 улици в селото на щъркелите Белозем са вече ремонтирани с асфалт втора употреба. Настилката бе свалена при реконструкцията на част от автомагистрала „Тракия” това лято. С купчините черна фракция, в каквато се превръща фрезованата  настилка, се изравняват пътищата в селото. 20 000 тона свален от магистралата асфалт вече са използвани   за настилка на калните улици в селото с около 5 хиляди жители. Това съобщи кметът на община Раковски Павел Гуджеров, който, заедно с кмета на Белозем Иван Тачев, направиха инспекция на ул. „Люлин” в селото. „В момента се решава най-големия проблем на селото ни. 21 улици в Белозем вече са засипани  с фрезован асфалт, даден безвъзмездно от АПИ. Заслугата за осигуряването му е на кмета Гуджеров. С асфалта  ще бъдат засипани  още  5 улици, а след това ще се  валират”, каза кметът Тачев. По думите му от години пътната настилка в Белозем е била в много лошо състояние. „80% от улиците в селото са в окаяно състояние със зейнали кратери, за които асфалтът втора ръка няма да стигне”, уточни Иван Тачев. Според кмета на община Раковски фрезованият асфалт е отпадъчен материал, а срокът на издържливост зависи от атмосферните условия и натоварването на пътния участък. Макар и стар, асфалтът втора употреба трябва да издържи поне две години.  ", "date": "2018.09.18", "title": "Ремонтираха 21 улици в Белозем с асфалта от магистрала „Тракия”"}
{"url": "https://www.monitor.bg:443/bg/a/view/igra-na-tronove-e-naj-dobrijat-dramatichen-serial-144581", "text": "Големият победител на юбилейната 70-а церемония на наградите „Еми“ е „Игра на тронове“. Кървавата сага на НВО, която имаше общо 22 номинации“, бе удостоена за най-добър драматичен сериал на бляскавото събитие, което се проведе снощи в театъра „Майкрософт“ в Лос Анджелис. Това е трети път, в който шоуто печели отличието в тази категория, смятано за еквивалент на „Оскар“. Тази година конкуренцията беше повече от силна - „Историята на прислужницата“, „Странни неща“, „Западен свят“ и „Това сме ние“ бяха преки съперници на „Игра на тронове“. Актьорът Питър Динклидж, познат на телеманиаците като Тирион Ланистър, получи „Еми“ за най-добра поддържаща роля в драматичен сериал – отново трета в колекцията му. От сцената той благодари на екранния си партньор Николай Костер-Валдау, като го нарече Това породи съмнения у феновете на „Игра на тронове“ дали това не издава роднинска връзка, която ще се разкрие във финалния сезон догодина. Сериалът получи приз и в категорията за най-добри визуални ефекти. Другият голям победител е „Прекрасната г-жа Мейзъл“, обявен за най-добра комедия. Историята за еврейска съпруга, мамена и изоставена от мъжа си, получи още две отличия. Клеър Фой грабна „Еми“ за най-добра актриса в драматичен сериал за ролята й на младата кралица Елизабет II в \"Короната\", а Матю Рис триумфира при мъжете за ролята си в \"Американците\". В актьорските категории за комедийни сериали за най-добра бяха обявени Рейчъл Броснахън от \"Прекрасната г-жа Мейзъл\" и Бил Хейдър от \"Бари\". Като най-добър минисериал триумфира продукцията \"Убийството на Джани Версаче\". Черешката на тортата по време на събитието беше предложението за брак на режисьора Глен Уайс, носител дотогава на 13 статуетки \"Еми\". При излизането си на сцената за получаване на 14-ата наградата, той се обърна към приятелката си с думите: После пред погледите на разчувстваните дами в залата, той поднесе на любимата си халката на майка си, починала преди две седмици.", "date": "2018.09.18", "title": "„Игра на тронове“ е най-добрият драматичен сериал"}
{"url": "https://www.monitor.bg:443/bg/a/view/hapvaneto-na-mnogo-meso-vodi-do-otslabvane-144578", "text": "Ако човек иска да отслабне, трябва да консумира големи количества месо, сочат резултатите от изследване, цитирани от Сайънс алърт. Учени от университета в Торонто, Канада, установиха, че редовната консумация на телешко със зеленчуци и подправки позволява да се нормализира обменът на веществата и организмът да се освободи от излишните килограми. Било констатирано, че е невъзможно голямо количество от нужните витамини и хранителни вещества да бъде набавено от други източници, освен от месото. Всяка подобна диета стресира организма и може да предизвика здравословни проблеми. По мнението на учените, балансът между месото, зеленчуците и чистата питейна вода подтиква организма да работи като часовник, нормализирайки обмена на веществата и храносмилането. Друга полза от месната диета е понижаването нивото на холестерола. Специалистите отбелязват, че до подобни резултати води сготвянето на месо, без използване на голямо количество мазнина.", "date": "2018.09.18", "title": "Хапването на много месо води до отслабване"}
{"url": "https://www.monitor.bg:443/bg/a/view/sirijskite-sili-svaliha-ruski-voenen-samolet-s-ruska-raketa-144564", "text": "Руски военен самолет Ил-20 с 14 военнослужещи на борда изчезна над Средиземно море в хода на нападение на изтребители Ф-16 на израелските военновъздушни сили срещу обекти в сирийската провинция Латакия, съобщи руското Министерство на отбраната /МО/. По-късно във вторник от ведомството уточниха, че лайнерът се е превърнал в случайна мишена на сирийските системи за ПРО и е бил свален от тях, предаде ТАСС. Инцидентът се случил около 22 ч в понеделник, когато Ил-20 се снижавал за кацане. В този момент четири израелски Ф-16 нанасяли удари с управляеми авиобомби по Латакия, като пилотите на изтребителите буквално се прикрили от сирийската зенитна артилерия зад руския самолет и така го изложили на открит огън, обясниха от военното ведомство. По тази причина Ил-20 бил свален от руския ракетен комплекс С-200, в резултат на което загинали 14 военнослужещи. От МО заявиха, че възприемат действията на Израел като „враждебни“, тъй като страната не предупредила своевременно  Русия за планираната въздушна операция, а направила това по „горещата линия“ едва 1 минута преди удара. Освен това от ведомството предположиха, че пилотите на Ф-16 сигурно са видели Ил-20 и са предприели преднамерено своята „безотговорна провокация“. Затова Москва си оставя правото на „адекватни“ ответни действия, предават агенциите.           Във вторник следобед останките от сваления руски самолет бяха  открити на 27 км западно от населения пункт Баниас в Латакия. Отломките, фрагменти от телата на екипажа, както и техните лични вещи вече са натоварени на борда на руските кораби, участващи в операцията по издирване на Ил-20.           На фона на инцидента в Латакия, президентите на Русия и Турция Владимир Путин и Реджеп Ердоган обсъдиха сирийската криза на среща в Сочи. След беседата стана ясно, че Москва и Анкара се отказват от провеждането на военна операция в Идлиб, предаде Интерфакс. Вместо това до 15 октомври по линията на съприкосновение между Сирия и въоръжената опозиция ще бъде създадена демилитаризирана зона с дълбочина 15-20 км.", "date": "2018.09.18", "title": "Сирийските сили свалиха руски военен самолет с руска ракета  "}
{"url": "https://www.monitor.bg:443/bg/a/view/tyrnovskijat-universitet-prevzema-makedonija-144568", "text": "Великотърновският университет ще бъде първият не само български, но изобщо чужд ВУЗ, който ще отвори свой филиал в съседна Македония. Това съобщи ректорът му, проф. дфн Христо Бонджолов. Документите за това вече са изпратени до премиера на южната ни съседка и се очаква до месец предложението да бъде прието. ВТУ ще има свое поделение към частния Международен славянски университет Свети Николе, като студентите там ще се обучават в 3 програми: филологии, науки за земята и компютри. „Чрез университета в Македония ние ще работим и в Косово, Албания и Сърбия. засега студентите там ще изучават английска филология. Целта е двустранен активен обмен: български преподаватели да водят курсове на обучение там, а македонски студенти да учат в Търново”, обясни проф. Христо Бонджолов. Той и колегите му от ръководството на ВТУ не скриха задоволството си от изключително успешната тазгодишна кандидат студентска кампания, кото съвпада с 55-тата годишнина от създаването на ВУЗ-а. За новата учебна година са приети общо 2208 бакалаври, около 1000 магистри и между 80 и 90 докторанти. От 19 направления в 11 всички места са запълнени, като приемът на държавната поръчка е 93%, но се очаква до началото на новата учебна година още да се увеличи. Най-голям е интересът към педагогическите специалности, като причината за това е възможността, която те дават на младите хора за развитие като бъдещи учители. След няколко не особено успешни години, отново се възражда интересът и към старите, традиционни и емблематични специалности на ВТУ като Българска филология. Проф. Бонджолов съобщи още, че университетът е активен и по програмите на „Еразъм”, по които са подписани 380 договори. Другата добра новина е, че след като преди няколко години в резултат на предишното управление, университетът беше доведен почти до фалит с над 6 млн. лв. задължения, сега ВТУ вече няма неразплатени плащания. Това бе постигнато с въвеждането на нова финансова програма, включваща намаляване на преподаватели и служители чрез задължително пенсиониране, съкращаване на щата, свиване на учебните планове и въвеждане на ред в магистърските програми. Около 100 човека напуснаха университета. Сега вече университетът е стабилен, а преподавателите ще получат към заплатите си още половин милион от магистърските програми. Иска ми се да мога още през октомври да предложа на колегите една нова и сериозна финансова и инвестиционна програма”, каза ректорът, проф. Бонджолов. Той сподели още, че вижда бъдещето на българските университети във възможността да привличат студенти от чужбина. Вече има проявен траен интерес от страна на чужденци от Лондон, Париж и Милано, които искат да продължат обучението си във великотърновския университет. Общо новата учебна година във ВТУ „Св. св. Кирил и Методий” ще посрещнат около 11 хиляди студенти редовно и задочно обучение.     Снимка: Ректорът на ВТУ, проф. дфн Христо Бонджолов отчете поредната успешна кандидат студентска кампания.", "date": "2018.09.18", "title": "Търновският университет с филиал в Македония"}
{"url": "https://www.monitor.bg:443/bg/a/view/jenski-zakani-tresat-fermata-144572", "text": "Женските характери във „Фермата“ успяха само за десет дни след старта на шоуто да влязат в първите си сериозни сблъсъци. Провъзгласяването на Милена от отбора на тукашните българи за фермер на седмицата успя да провокира серизно напрежение в част от участниците. Най-вече в „двата свободни електрона“, както лесовъдката ги определи – Христина и Радилена. Веднага след края на пламенната реч на Милена, в която тя обяви, че всички ще минат през ада, но ще изпълнят седмичните си задачи, двете момичета се заеха да я обсъждат и да й се заканват. Лудата Радка, както я нарича собствената й майка, сподели с новата си приятелка, че очаква някоя от тях двете да бъде следващия ратай, защото от доста време са на мушката на настоящата си шефка. За разлика от сервитьорката от село Кула, Христина стигна по-далече в коментарите си и даде да се разбере, че няма да стои безмълвна и безучастна, ако падне жертва на Милена. „Ще й стъжня живота, защото, ако ме избере, ще го направи нарочно. Пази, Боже, сляпо да прогледне“, не сдържа гнева си сприхавата софиянка. В първата си реч като фермер на седмицата Милена се обърна лично към Христина с коментара да бъде по-отговорна към работата, която върши. Това определено успя да вдигне кръвното на момичето и тя откровено призна, че е побесняла, защото изобщо не мисли, че е безотговорна. Дали някое от двете момичета наистина ще се окаже един от новите черноработници, ще стане ясно по време на церемонията по избор на нови ратаи.", "date": "2018.09.18", "title": "Женски закани тресат „Фермата“"}
{"url": "https://www.monitor.bg:443/bg/a/view/prostreljaha-policaj-v-glavata-otzoval-se-na-signal-za-bujstvasht-myj-144561", "text": "Георги Йовчев се казва простреляният в София полицай. Йовчев е сред най-съвестните служители в столичното Трето районно. Висшист по образование, той е полицай от близо 10 години. Колегите му го описват като изключително съвестен служител на реда, който следва единствено буквите на закона. Мъжът е в \"Пирогов\", а извършителят е бил задържан, тъй като на място са отишли 2 екипа на полицията. Предполага се, че задържаният е с психически отклонения, но това ще се проверява. Очаквайте подробности!", "date": "2018.09.18", "title": "Георги Йовчев е простреляният в София полицай(Обновена)"}
{"url": "https://www.monitor.bg:443/bg/a/view/shon-pen-zajavi-che-me-too-razdelja-polovete-144562", "text": "Актьорът Шон Пен заяви, че движението срещу сексуални посегателства #MeToo, възникнало след множество скандали в Холивуд, разделя мъжете и жените. 58-годишната звезда се появи в предаването „Днес“ на Ен Би Си заедно с екранната си партньорка в новия сериал „Първият“ на стрийминг платформата „Хулу“. Макелхоун поясни, че нейният персонаж е \"информиран от въпросното движение\". Носителят на две награди \"Оскар\" Шон Пен отбеляза, че е подозрителен към движение, което придобива голяма острота и не се отличава с нюанси. категоричен е актьорът. Сюжетът на сериала \"Първият“ проследява мисията на петима ентусиасти до Марс, оглавена от героя на Пен. Целият премиерен сезон вече е достъпен в платформата.", "date": "2018.09.18", "title": " Шон Пен заяви, че  #MeToo разделя половете"}
{"url": "https://www.monitor.bg:443/bg/a/view/rekordior-po-cherveni-kartoni-sviri-na-ludogorec-v-liga-evropa-144563", "text": "Италианецът Паоло Мацолени ще ръководи първия мач на \"Лудогорец\" от Група \"А\" на Лига Европа. В четвъртък \"орлите\" приемат \"Байер\" (Леверкузен) от 22:00 часа. 44-годишният арбитър е роден в Бергамо, а по професия е антиквар. В цялата си кариера на футболен рефер има 365 мача на всякакво ниво, а в тях е показал 103 червени картони. Това означава, че гони играч на всяка трета среща. Средните показатели на повечето съдии сочат по един червен картон на шест двубоя. До момента Мацолени не е ръководил мачове с участието на български отбори. Междувременно областната дирекция на МВР в Разград предприе мерки за сигурност заради предстоящия мач от Лига Европа в четвъртък. Полицията в града съобщава, че на 20 септември от 19:00 часа няма да бъдат допускани автомобили по улиците „Васил Левски“ (от кръстовището с бул. „Княз Борис“ до ул. „Гаврил Кръстевич“), „Ветеринарна“, „Мраморно море“ и „Северен булевард“. Временната забрана за движение на МПС по улица „Ветеринарна” няма да важи за живущите на улица „Северен булевард”. От ОД на МВР в Разград обявиха и мерките за сигурност, които ще се прилагат на стадион „Лудогорец Арена“ във връзка с мача с германския отбор. 1. Категорично се забранява внасянето на спрейове със защитен газ, с разяждащи или оцветяващи вещества, пиротехнически средства, източници на открит огън, леснозапалими течности или други пожароопасни материали 2. На стадиона не се допускат лица, носещи хладно или огнестрелно оръжие, чадъри или други остри предмети, създаващи предпоставки за нараняване 3. Няма да се допускат лица във видимо нетрезво състояние или такива, употребили упойващи вещества 4. Няма да се допуска внасянето на флакони с парфюми, дезодоранти и други течности с пулверизатор 5. На стадиона няма да бъдат допускани посетители с бутилки. От страна на клуба е осигурен кетъринг и гражданите ще имат възможност да си закупят безалкохолни напитки и вода 6. Няма да се допускат малолетни лица без родители или придружители, които нямат декларация за упълномощаване съгласно чл.8, ал.7 от Закона за закрила на детето 7. Ще се извършва проверка на всички лица, влизащи на стадиона, с цел да не се допуска внасянето на забранени предмети, съгласно чл.20 от Закона за опазване на обществения ред при спортни мероприятия", "date": "2018.09.18", "title": "Рекордьор по червени картони свири на \"Лудогорец\" в Лига Европа"}
{"url": "https://www.monitor.bg:443/bg/a/view/prezidentyt-sezira-ks-za-apk-144567", "text": "Президентът Румен Радев сезира Конституционния съд за последните промени в АПК, съобщиха от прессекретариата на държавния глава. Радев оспорва няколко текста от закона – въвеждането на закрити заседания по дела, когато тричленен състав на ВАС се явява втора инстанция, местната подсъдност по административни дела, както и увеличението на съдебните такси при обжалване. Поправките бяха гласувани повторно от НС, след като преди това Радев им наложи вето. Срещу тези изменения в АПК скочиха предимно грантаджийски НПО-та, тъй като така се слага спирачка срещу техните безкрайни обжалвания. Основният мотив за увеличението на таксите бе възможността да се ограничат безпредметните искове, които имат за цел да блокират съдебната власт или обществена поръчка или проект. Междувременно БСП също внесе жалба с 46 страници мотиви в КС срещу поправките в АПК. ", "date": "2018.09.18", "title": "Президентът сезира КС за АПК"}
{"url": "https://www.monitor.bg:443/bg/a/view/skandal-mis-italija-e-za-pryv-pyt-omyjena-144570", "text": "Късно в понеделник вечерта Италия си избра за пръв път за „мис“ омъжена дама – 26-годишната Карлота Маджорана. Тя е родена в намиращото се на Адриатическо море курортно градче Купра Маритима, завършила е Националната танцова академия в Рим и се изявява като актриса. Снимала се е в няколко пълнометражни ленти, като на първо място в професионалната си биография Карлота поставя холивудския хит „Дървото на живота“, където партнира на асовете Брад Пит и Шон Пен. Има две мечти - да се снима с Дензел Вашингтон и Мерил Стрип, както и да роди три деца от съпруга си Емилиано, но само ако й остане време от ангажименти. Втора на състоялто се в Милано 79-то издание на конкурса „Мис Италия“ се класира 21- годишната блондинка от Неапол Фиоренца Д’Антонио, която е завършила дизайн и е състезателка по екстремна акробатика. Трета остана най-аплодираната, но и най-одумваната участничка в надпреварата по хубост – осемнайсет годишната Киара Борди от намиращото се северно от Рим градче Таркуина. Зщото тя дефилира с протеза на левия крак, който е бил ампутиран до коляното след инцидент с мотоциклет преди четири години. Медиите раздухаха участието й още когато преди месец Киара се класира за финалната фаза на конкурса, а мнозинството от италианците се възхитиха на куража й да мери хубост с другите красавици. За съжаление се намериха и недоброжелатели, които започнаха да злословят по неин адрес в социалните мрежи и да я обиждат заради придобития не по нейна воля недъг. Съответно писаниците им по адрес на Киара предизвикаха гнева на водещия на директното предаване по телевизията на финала на конкурса Франческо Факинети, който ги нарече на всеослушание „идиоти и тъпаци“. Днес сутринта пък се появиха доста коментари, в които съвсем сериозни наблюдатели възроптаха срещу избора на омъжена жена за „Мис Италия“. Според тях победителката в конкурса открай време е смятана година напред за „годеницата на Италия“, момичето, с което се гордеят всички и не е на никого. А изборът на Карлота Маджорана чрез тв-гласуване и вота на специалното жури в залата на директното предаване според доста журналисти руши този неписан принцип. И сега съвсем реална е опасността въпросният избор да се отрази неблагоприятно не само на приемането на поредната „Мис Италия“ от обикновените хора, но и въобще на реномето на националната надпревара за женска красота.", "date": "2018.09.18", "title": "Скандал - „Мис Италия“ е за пръв път омъжена"}
{"url": "https://www.monitor.bg:443/bg/a/view/izchezna-18-godishno-momiche-ot-dimitrovgrad-144571", "text": "Ученичката от Димитровград Силвия Петрова е изчезнала и от три дни е в неизвестност, алармираха нейни съученици в социалните мрежи. Силвия е на 18-годиши и учи в Природо-математическата гимназия в Димитровград, съобщават нейни съученици в социалната мрежа. От понеделник вечерта децата разпространяват нейни снимки във Фейсбук, след като Силвия не се е появила на първия учебен ден. Силвия Петрова е висока и слаба, с тъмна коса и сини очи. За последно е била видяна в събота по обяд. Според съучениците й, момичето е умно и интелигентно, но по-свито, притеснително и не много контактно. Шокирани са, защото фриволното поведение не й е присъщо, не знаят да си има и приятел, при който да отиде без да се обади. „ Ако разполагате с информация или сте видели Силвия - съобщете в полицията“, е записано в зова за помощ, който се разпространява в социалната мрежа.  От полицията съобщиха, че девойката е обявена за общодържавно издирване от понеделник по молба на родителите й. Това обаче е станало едва 48 часа след като момичето е видяно за последен път, което е доста странно. „Вероятно е имало конфликт между Силвия и родителите й. Те са се надявали да се появи в училище и след като това не се е случило са ни потърсили“, коментираха криминалисти, които я издирват. Работи се и по всички останали възможни версии. От полицията апелират всички, които имат информация за изчезналото момиче да се обадят в най-близкия полицейски участък при гарантирана анонимност.", "date": "2018.09.18", "title": "Изчезна 18-годишно момиче от Димитровград"}
{"url": "https://www.monitor.bg:443/bg/a/view/izgoniha-nora-nedkova-ot-vip-bradyr-144569", "text": "Плеймейтката Нора Недкова, която се провали в мисията да докаже, че колежките й не са глупави, е първият изгонен участник от тазгодишното издание на „ВИП Брадър“. Номинациите в снощния епизод на риалити формата се превърнаха в елиминация и най-неочаквано за редовия зрител именно „президентшата“ на измислената република Норландия получи 60 секунди да се сбогува със съквартирантите си. Тъй като се очакваше Недкова да носи шоуто на гръб с абсурдните си изказвания от типа изгонването й разбуни духовете. В медийното пространство се завъртяха сценарии, че баща й - бизнесменът Николай Недков, е потънал в земята от срам и е настоял тя да напусне Къщата на Големия брат. Друга теория гласи, че първоначално Нора се е разбрала с продуцентите да се лиши от свободата си само за седмица. Някои от феновете пък мислят, че капризите на танцьорката са станали прекалено големи и прекратяването им е бил по-лесният вариант от изпълнението.", "date": "2018.09.18", "title": "Изгониха Нора Недкова от „ВИП Брадър“"}
{"url": "https://www.monitor.bg:443/bg/a/view/10-godishno-momchence-pochina-misteriozno-v-asansior-144551", "text": "10-годишно момченце почина, затиснато от велосипед в асансьор в Кюстендил. Нелепият инцидент е станал малко след 19 часа в понеделник, когато възрастна жена чува писък на дете от асансьор, намиращ се в блок 3 „А“ на квартал „Запад” в града. На място е пристигнал екип на Спешен център – Кюстендил, които са извадили детето. „Момченцето беше в асансьора с велосипед. Видяхме, че не диша и веднага го закарахме в Кюстендилската болница. Повече от час се опитвахме да го върнем към живота, интубирахме го, но уви, детето почина“, обявиха медици от Спешен център – Кюстендил. „Назначена е съдебно-медицинска експертиза, аутопсия ще каже точно каква е причината за нелепата смърт“, коментира и директорът на Кюстендилската болница, д-р Алесандър Величков. От полицията в Кюстендил бяха категорични, че няма данни за насилствена смърт. „Детето е било в асансьора с велосипеда си. За да може да го вкара го е изправило на горе. Най-вероятно в един момент колелото е паднало и кормилото се е забило в шията на момченцето, което е спряло да диша“, обясниха работещи по случая. Екип на полицията е обслужил местопроизшествието веднага след получения сигнал от болницата. От там допълниха, че детето не е живеело в блока, в който е станал инцидента. Няколко часа след нелепата смърт на четвъртокласника, асансьорът беше запечатан с лепенка от полицията. Живеещи в същия блок кюстендилци коментираха, че асансьорът бил напълно изряден и снабден с алармен бутон за подаване на сигнал при необходимост. „Никога не е имало проблеми с асансьора. Просто всичко е станало за секунди. Знаем, че детенцето е трябвало да отиде на урок по математика при една учителка, която живее на 8-ми етаж. Преди урока е станала трагедията, разбрахме, че момчето е починало от задушаване. Всички сме потресени от случилото се. Нямате представа колко ни е мъчно. Една малка душичка си отиде без време и по нелеп начин. Всичко това му се е случило няколко часа след първия учебен ден“, каза през сълзи на очи възрастна жена, която живее в блок 3 „А“ в Кюстендил. По случая е започнато досъдебно производство в РУ Кюстендил, уведомен е дежурен прокурор.", "date": "2018.09.18", "title": "Велосипед затисна фатално момче в асансьор (Обновена)"}
{"url": "https://www.monitor.bg:443/bg/a/view/bylgarija-e-s-edni-ot-naj-dobrite-uslovija-za-investicii-144552", "text": "България е с едни от най-добрите условия за инвестиции. Това каза още премиерът Бойко Борисов при откриването на дискусия, организирана от Американската търговска камара в България. Той припомни финансовата стабилност - плосък данък от 10%и ДДС от 20 на сто, които помагат бизнеса лесно да планира дейността си. „Финансовата стабилност е нещо, което се оценява след време“, каза той. „Изкушенията на популистите да се похарчат парите ги има във всяка държава. Ние избрахме друг модел. Само преди няколко месеца с 2,4 милиарда намалихме външния дълг и сега е 24% от БВП. Сега сме в тройката в Европа с най-ниския външен дълг. Държим огромен фискален резерв. 20 години България е във валутен борд и сме се научили да живеем в него“, припомни той и добави, че инвестициите в страната непрекъснато се увеличава, защото в страната има добър бизнес климат. „Радвам се, когато с посланици откриваме производства, заводи. Реално сега безработицата е на най-ниските нива и е под 5%. Нещо повече, трудно намираме работници. От 1 януари вдигаме заплатите в бюджетната сфера с 10% и това се дължи на добрите резултати в борбата срещу пропагандата. „При идването на нашето правителство на власт контрабандата само на цигари, като следствие на корупцията, беше 34%. Сега, след като ударихме такова количество нелегални фабрики, ще падне под 5%. „Никога не се правят компромиси. Същото е при месото, алкохола, горивата и във всяка една сфера. На олигарсите не им харесва това, разбунтуваха се. Мисля, че все по-ясно ще става кой какъв. Доказали сме, че можем това най-добре да го правим. Посланикът на САЩ в България Н. Пр. Ерих Рубин, каза в приветствието си, че лидерите в бизнеса в България и в САЩ дадоха възможност за устойчиво икономическо развитие и растеж на страната. „За 23 години Американската търговска камара стана водеща организация. Използвайки техните усилия направихме достатъчно здрави взаимоотношенията между двете страни. Реализираните проекти показват колко важна роля играят инвестициите на моята страна в България. Очертават се начините, по които те подпомагат различните отрасли като енергетика, селско стопанство, информационно технологии. Това подпомага и самите български работници с достойни заплати. Нашите взаимоотношения се основават на основни ценности като корпоративната социална отговорност. Американските компании влагат пари не само в бизнес, но и здравеопазване, в образование. Те отива директно в българското общество, в българските семейства. Бизнесът създават нови работни места в България, заздравяват бизнес климата пак на базата общите ни ценности. И искам да постигнем още по-големи успехи по отношение на бизнес-иновациите. Ще бъдем ваши партньори във всяка стъпка по този път. Искам да благодаря на българското правителство за много успешното председателство, което България имаше на Съвета на ЕС “, добави в заключение Ерих Рубин. На срещата стана ясно още, че за периода 1990 - 2016 преките американски инвестиции у нас възлизат на 4,5 млрд. лв. или 2,5 пъти повече от отчетеното от официалната статистика. Така САЩ се нарежда на шесто място преки чужди инвестиции в България. Според Петър Иванов, изп. директор на Американската търговска камара в България, 11% от тях са в петте основни стратегически сектора. Той посочи за пример на големи и успешни инвестиции са Разград, Габрово, Севлиево, Стара Загора и София. „Американските фирми са създали 28 600 работни места, а инвестициите в дълготрайни материални активи са за 4 млрд. лв., нетнитеп риходи генерирани от тях са над 7 млрд. лв.“, уточни той. Относно отношенията на Балканите, Борисов подчерта, че нито една страна от района, която е извън НАТО и ЕС не бива да бъде оставена без перспектива. Той припомни, че на полуострова се сблъскат интересите на 4 стратегически играча - САЩ, Русия, Китай и Турция. В тази връзка премиерът припомни ролята на България по време на председателството ни на ЕС за подпомагане на първите стъпки в положителна посока за решаване на споровете между Македония и Гърция и Косово и Сърбия. „За да има повече инвестиции в България, около нас не бива да има конфликти“, подчерта премиерът. Борисов подчерта значението на сътрудничеството между България и САЩ във всички сфери - икономика, политика, отбрана. Премиерът изтъкна, че ЕС и САЩ винаги ще са стратегически партньори. Според него имаме моралното задължение да помним ролята на САЩ по време на Втората световна война и след нея. Борисов подчерта значението на сътрудничеството между България и САЩ във всички сфери - икономика, политика, отбрана. Премиерът изтъкна, че ЕС и САЩ винаги ще са стратегически партньори. Според него имаме моралното задължение да помним ролята на САЩ по време на Втората световна война и след нея. Относно военното партньорство със щатите, Борисов подчерта, че с модернизацията на летището в Безмер то е станало по-модерно от известната американска база край турския град Инджирлик. „Правителството държи стратегическото военно сътрудничество с щатите да бъде на най-висока степен на доверие“, добави българският премиер. Борисов подчерта в изказването си подчерта още, че САЩ и ЕС са длъжни да бъдат партньори. „И каквито и неравновесия да има в едната или другата посока, те се се изчистват, трябва да се предоговорят, да са взаимноизгодни е за съюза и щатите и не трябва да има дори миг съмнение и напрежение между нас. Мисля, че колегите в Брюксел го осъзнават“, добави той. По думите му, във вътрешно политически план от всяко нещо се правят опити да се създаде скандал. „За съгласуването на оставката на главния секретар, логиката ми е била, че когато един човек направи волеизявление, че не иска да е на дадения пост, съгласуването е формално. Ако не искаш да си командващ ВВС, а президент. Тогава, ако искахме можехме да не го освободим , по тая логика. Главният секретар иска да стане министър. Какви мотиви да напишем? „Моля подпишете, че иска да става министър. За това приехме оставката на МС и изпратихме до президенството. Ако съм предложил и нов главен секретар в този документ, тогава сме в тотална грешка. Но, аз не съм предложил нов главен секретар. Ние казваме само: „Моля освободете, подпишете за този, за да може в четвъртък, да стане министър и да спре политическата криза“, добави Борисов. „Това ми е била логиката. Нито някой е подценен, нито някой не е зачетен в случая. Новият главен секретар ще бъде съгласуван и назначен само при съгласие на президента. Аз не мога да спра Младен Маринов да е министър. Ако президентът може - да го спре, но не формално, като не му разписва, а да го убеди да остане и да не става министър. Освен това има началници на кабинети (на МС и президентството – б.а), които работят с тези писма. Ако някой се е забавил, сгрешил е или неточно попълнил, извинете се, кажете. Не сме имали такъв умисъл“, добави премиерът. По думите му 3-4 дни в публичното пространство се тръби, че институциите не се уважават. „С кое, че един човек не иска да е главен секретар ли?“ Подал си е при мен писмена молба да бъде освободен. Аз съм я разписал и съм я пратил там. Сега съм казал на парламентарните ни групи, докато не се разпише указът, да не се вкарват предложенията в зала, за да не се предизвикваме втора буря. Когато президентът се убеди, че Младен Маринов, не иска да е главен секретар и подпише, тогава ще го вкарам в парламентна“, уточни премиерът. „Аз ли водя война? С кой? Винаги съм уважавал институциите и хората“, заключи Борисов.", "date": "2018.09.18", "title": "Борисов: България е с едни от най-добрите условия за инвестиции (ОБНОВЕНА)"}
{"url": "https://www.monitor.bg:443/bg/a/view/rita-ora-puska-nov-album-144560", "text": "Певицата Рита Ора ще изненада феновете си с нов албум. Тавата ще носи името Phoenix и се очаква на пазара на 23 ноември. Това стана ясно вследствие на изтичане на информация на сайта на звукозаписната компания \"Хиз мастърс войс\". Детайлите малко по-късно бяха изтрити от онлайн пространството. Наскоро красавицата с албански корен разкри, че вторият й солов албум ще излезе по-късно тази година. Той беше отлаган няколко пъти заради раздялата на изпълнителка на хита Girls със звукозаписната компания \"Рок нейшън\" на продуцента Джей Зи. Звездата от филма \"Обратен гард\" по-рано увери, че преминава през труден професионален период, след разпрата със съпруга на Бионсе. заяви Рита. Двата сингъла от предстоящата тава са Your Song и Anywhere.", "date": "2018.09.18", "title": "Рита Ора пуска нов албум"}
{"url": "https://www.monitor.bg:443/bg/a/view/tyrgovski-vojni-trymp-naloji-mita-ot-10-procenta-za-kitajski-stoki-za-200-miliarda-dolara-144550", "text": "Президентът на САЩ Доналд Тръмп наложи мита от 10 процента над допълнителен внос на китайски стоки за 200 милиарда долара от 24 септември, предаде АП. Митата първоначално ще са 10 процента, но ще се увеличат до 25 процента до края на годината, което ще даде на американските компании известна отсрочка, за да пренасочат веригите си за снабдяване към алтернативни страни, съобщи висш правителствен служител. В списъка с над 6000 вида китайски стоки, предложен от службата на търговския представител на САЩ, са включени широка гама електронни продукти, рутери, устройства, свързани с интернет, устройства за предаване и приемане на данни, изображения и глас, както и много други потребителски стоки - от мебели до чанти, прахосмукачки, строителни материали и морски деликатеси. В декларация, с която обяви новите мита, Тръмп предупреди, че ако Китай предприеме ответни действия срещу американската индустрия или срещу фермерите, \"ние незабавно ще въведем третата фаза, която е мита над допълнителен внос за 267 милиарда долара\".", "date": "2018.09.18", "title": "Търговски войни - Тръмп наложи мита от 10 процента за китайски стоки за 200 милиарда долара"}
{"url": "https://www.monitor.bg:443/bg/a/view/vylcha-napast-atakuva-mikrevo-144553", "text": "Глутница вълци нападнаха кошарите около село Микрево, което се намира само  на километър от общинския център Струмяни. За седмица време удушените кози и ярета са вече над 60, алармираха разтревожени стопани. „Досега вълците ми удавиха 25 кози и 5 ярета. Движат се на глутници от по 3-4 вълка. През последния месец са много активни, оплака се Андон Костов, чиято кошара е между местността Драката и село Микрево. Съседът му по кошара Андон Укев досега е загубил 20 кози. На други козари им са удушени по 2 по 3 животни.Имаме този проблем, но той е главно в района на българо-македонската граница, коментира пред struma.bg кметът на община Струмяни  Емил Илиев. До него, обаче, стигала малка част от информацията, хората не му сигнализирали за набезите на вълцитек. Тази неделя ловците от местната дружинка организират хайка в района, а дотогава стопаните на овце и кози са призовани да затварят здраво кошарите.", "date": "2018.09.18", "title": "Вълци напднаха кошарите в Микрево"}
{"url": "https://www.monitor.bg:443/bg/a/view/pijan-19-godishen-shofior-opita-da-podkupi-policai-144558", "text": "Пиян 19-годишен шофьор е предложил подкуп на пътни полицаи, които го спипали зад волана в нетрезво състояние и за да „се спаси“ от глобата решил да им даде пари. Органите на реда спрели за проверка на улица в пазарджишкото село Говедаре микробус“ Форд“, който бил каран от 19-годишния Я.А. от същото село. Когато служителите от сектор“ Пътна полиция“ тествали шофьора с дрегер, уредът отчелконцентрация на алкохол в издишания въздух над 0.5 промила. Униформените започнали да съставят акт за установеното нарушение и отнели шофьорската книжка на водача. Виждайки случващото се младият мъж подхвърлил в служебния „Опел Астра“ сумата от 30 лева. Така Я.А. се сдобил освен с акт и с бързо производство за предлагане на подкуп на длъжностни лица.  ", "date": "2018.09.18", "title": "Пиян 19-годишен шофьор опита да подкупи полицаи"}
{"url": "https://www.monitor.bg:443/bg/a/view/18-godishen-zabi-bus-v-krajpytno-dyrvo-rani-oshte-dvama-144557", "text": "18-годишен шофьор, без опит зад гърба си, е забил микробус в крайпътно дърво по пътя за село Юнаците, пазарджишко, и от удара са пострадали още двама негови приятели. Инцидентът е станал на 2 километра от областния град. Младежът П.Т. от Юнаците седял зад волана на микробус“ Фиат“, когато загубил управлението на возилото, то излязло от пътното платно и се блъснало в дърво край пътя. От удара пострадал освен шофьорът и возещите се до него Д.Т.- 27г. и 16-годишно момче, всичките от село Юнаците. Тримата били транспортирани и настанени в областната държавна болница в Пазарджик с различни травми и наранявания, без опасност за живота. Според пътни полицаи причина за катастрофата е неопитност на водача, който седнал зад волана на буса и решил да повози приятелите си до града и обратно. Участъкът, в който е станал инцидентът, е прав, но с множество дървета и по принцип, в района стават много често пътни произшествия заради това, че повечето шофьори карат с несъобразена скорост.", "date": "2018.09.18", "title": "18-годишен заби бус в крайпътно дърво, рани още двама"}
{"url": "https://www.monitor.bg:443/bg/a/view/sistema-za-bezjichno-zarejdane-na-dronove-po-vreme-na-polet-144556", "text": "Компанията Global Energy Transmission (GET) е пионер при въздушните системи за индуктивно зареждане, посредством които може да се зареждат няколко дрона едновременно, без да е необходимо да се приземяват. Изграждането на достатъчно на брой от тези станции, би позволило създаването на армия от дронове във въздуха, които може да не кацат никога. Докато компании, като BShark проучват алтернативни източници на гориво, като водород, за да удължат полета на дрона, GET се концентрира върху зареждането на батерии във въздуха. В периметъра на рамката, ако е необходимо, може да се зареждат няколко дрона едновременно, а системата е лесно преносима, за да може да се мести и поставя, където е необходимо. Идеята на GET за мисии с автономни дронове с голям обхват е тези зарядни системи да са разположени на няколко километра една от друга, което ще позволява на един или няколко дрона постоянно да наблюдават определен район, спирайки само за бързо презареждане във въздуха, без да се налага да кацат, за да се подменят батериите им от човек, а да продължат да летят до следващата спирка, след като батериите им са заредени.", "date": "2018.09.18", "title": "Безжично зареждане на дронове по време на полет"}
{"url": "https://www.monitor.bg:443/bg/a/view/otlagat-merkite-na-alkoholnija-bos-minu-i-horata-mu-144554", "text": "Заседанието за мерките за неотклонение на Миню Стайков и още двама задържани беше отложено за по-късен час днес. Причината е, че прокуратурата е пропуснала да внесе още шест тома материали по делото, които са от значение. Така съставът на апелативния специализиран наказателен съд отложи с един час гледането на мярката, в който час материалите да бъдат внесени. След това адвокатите на обвинените ще трябва и да се запознаят с томовете, което ще забави гледането на мярката с поне още няколко часа. тази сутрин съдът трябваше да разгледа обжалването на мярката на Миню Стайков и другите, след като миналата седмица съдът ги остави в ареста по обвинение, че са произвеждали незаконни цигари и са прали пари. На 5 септември прокуратурата влезе в компаниите на Стайков - \"Топаз мел\", \"Винпром Карнобат\" и \"Сис индустриийс\". При операцията бяха задържани общо10 лица, сред които и самият Стайков. Ден по-късно спецпрокуратурата повдигна обвинение на 8 души за продажба на акцизни стоки без бандерол, извършване на данъчни престъпления и пране на пари. Обвиняем по разследването е й синът на Стайков - Стайко Стайков, който все още се издирва, и за неговото задържане е издадена Европейска заповед за арест.", "date": "2018.09.18", "title": "Отлагат мерките на алкохолния бос Миню и хората му "}
{"url": "https://www.monitor.bg:443/bg/a/view/biletite-za-mejdugradskite-prevozi-naj-kysno-sled-nova-godina-shte-skochat-naj-malko-s-10-nauchi-monitor-144525", "text": "Билетите за междуградските превози най-късно след Нова година ще скочат най-малко с 10%, научи „Монитор“. Според Галя Топалова, управител на една от големите автобусни фирми причините за подобна мярка са доста. „Като започнем от цените на горивата, които само вървят нагоре в последните месеци. Изискванията за видеорегистратори и колани в автобусите също ще увеличат разходите за дейността ни, а също така и поскъпването на гражданската отговорност и новите тол такси от следващата година“, каза още тя за „Монитор“. По думите й друга причина за ръст на цените на услугата е увеличаването на минималната работна заплата, а същото така и кадровата криза в сектора. Топалова каза, че много трудно се намират автобусни шофьори и трябва да се плащат високи заплати, за да могат да се задържат те. Ивайло Константинов от друг голям автобусен превозвач, каза, че засега не са взели решение за поскъпване на билетите заради плановете за въвеждане на продуктовата (екотакса). „Всяка фирма взема индивидуално решение за подобна мярка“, добави той. Симеон Милушев от Асоциацията на автобусните превозвачи каза за „Монитор“, че наистина има достатъчно предпоставки за поскъпване - коланите, видеорегистраторите, толтакси, горива и липса на работна ръка, но в момента има и други по-остри проблеми пред бранша и един от тях са плановете на Брюксел за пълна либерализация на автобусните превози. По думите му, след инвазията на нискотарифните авиокомпании, които водят за по 20 евро туристи до България, навлизането на конкуренти от по-богати страни, с нови автобуси, готови да подбиват цените крие големи опасности за българските фирми. „По темата утре (днес - б. а.) ще имаме среща с евродепутата Петър Курумбашев по „Мобилен пакет-2“ на Макрон“, добави той. Милушев обясни, относно поскъпването, че има и конкуренция и всички трябва да се съобразяват с нея. По думите му обаче, голяма част от нея е нелоялна и посочи за пример споделените пътувания, превърнали се в бизнес, който обаче не плаща данъци. „Освен това не бива да забравяме и ниската покупателна способност на хората, които чакат с часове, за да се качат на автобус, който е с левче по-евтин от другите“, добави браншовикът.", "date": "2018.09.18", "title": "Билетите за междуградските автобуси скачат с над 10%"}
{"url": "https://www.monitor.bg:443/bg/a/view/cvetanov-ako-njama-ukaz-za-marinov-shte-glasuvame-drugite-dvama-ministri-144549", "text": "Ако до четвъртък няма указ за освобождаването на Младен Маринов от поста на главен секретар на МВР, ще гласуваме двете министерски назначения, за които няма казус. Това заяви по Нова телевизия лидерът на ПГ на ГЕРБ Цветан Цветанов.    „Конституционалисти казват, че няма пречка да бъде гласуван Младен Маринов за вътрешен министър и в рамките на 1 месец трябва да бъде освободен, защото влиза в несъвместимост. Не искаме да минем гласуване за Младен Маринов, преди указ на президента Радев”, уточни Цветанов. Президентската институция, в лицето на президента на страната, търси поредния опит за конфронтация с изпълнителната власт и с Народното събрание. Това е стил на поведение, което го забелязваме от полагането на клетвата на президента на страната и направи първото си обръщение в българския парламент”, допълни ЦВетанов. Цветанов подчерта, че Маринов е подал заявление за освобождаване от длъжност и не са необходими никакви мотиви от страна на Министерския съвет при взимане на това решение. „Трябва да се пристъпи към завършване на процедурата с издаване на указ”, заяви Цветанов. Цветанов даде два примера – когато Бойко Борисов е напускал поста главен секретар, а указът е подписан от президента Георги Първанов, а вторият пример е както самият Румен Радев напуска поста във ВВС, а указът е подписан от президента Росен Плевнелиев.", "date": "2018.09.18", "title": "Цветанов: Ако няма указ за Маринов, ще гласуваме другите двама министри"}
{"url": "https://www.monitor.bg:443/bg/a/view/vdigat-pensiite-s-5-7-ot-1-uli-2019g-144559", "text": "Вдигат пенсиите в страната с 5.7% от 1 юли 2019г. Това каза социалният министър Бисер Петков пред БТВ. Таванът на пенсиите също ще бъде увеличен до 40% от средния доход за страната. Това означава, че най-богатите пенсионери ще взимат по 1040 лв. Във връзка с предстоящата тежка зима с по-високи сметки, Петков коментира, че у нас заплатите са едни от най-бързо растящите в цяла Европа, но тъй като базата е ниска увеличението не се усещало от хората. По темата за втория стълб за пенсионно осигуряване, за който стана ясно, че средният размер на партидите е около 3000 лв., Петков обясни, че това не е изненадващо. Причината била, че голяма част от осигурените лица имали кухи партиди, защото по тях не постъпвали средства. По думите му били предвидени различни опции за изплащане на натрупванията. При тези, които разполагат с прекалено малки суми ще имат възможност да ги изтеглят наведнъж. Относно реформата при хората с увреждания Петков посочи, че законът за социалните услуги ще измени коренно регулациите и ще цели максимална достъпност и качество. В закона ще се предефинират самите социални услуги като ще има по-голяма възможност за избор. Ще се въведе и една нова услуга - заместваща грижа, която ще е за лицата, които се грижат за хора с увреждания или възрастни хора. Тя ще позволява в рамките на годината полагащият грижи временно да се освободи от това, ако се налага. При използването на тази опция лицето с увреждания ще бъде настанено във временен център. Новосъздадена агенция ще следи за качеството на социалните услуги. Допълнителните средства от бюджета са 244 млн. лева, които трябва да бъдат одобрени от финансовото министерство. Бисер Петков каза още, че темата за увеличението на бюджетните заплати винаги била актуална. Според него това било една осъзната стъпка, която имала своите индикации. Припомняме, че правителството главува дигане на бюджетните заплати с 10%.", "date": "2018.09.18", "title": "Вдигат пенсиите с 5.7% от 1 юли 2019г."}
{"url": "https://www.monitor.bg:443/bg/a/view/esenta-idva-temperaturite-padat-s-10-gradusa-144543", "text": "Сериозно захлаждане очакват синоптиците в началото на следващата седмица. Температурите ще паднат с около 10 градуса, ще има и превалявания. До петък минималните температури ще са между 9 и 14 градуса, а дневните – 23-28 градуса. Времето ще е предимно слънчево. Още в събота и неделя ще нахлуе студен въздух и дневните температури ще се понижат значително. „Очаква ни шарена есен, съвсем нормално за нашите ширини”, коментира Анастасия Стойчева от НИМХ. Днес обаче ще бъде предимно слънчево. Ще има и временни увеличения на облачността, по-значителни над източните райони и Рило-Родопската област, но ще се задържи почти без валеж. Ще духа слаб до умерен източен вятър. Максималните температури ще са между 23 и 28 градуса, в София – около 23 градуса. Над планините ще преобладава слънчево време. Главно в масивите на Южна България ще има временни увеличения на облачността. Ще духа слаб до умерен североизточен вятър. Максималната температура на височина 1200 метра ще е около 18 градуса, на 2000 метра – около 12 градуса.", "date": "2018.09.18", "title": "Есента идва, температурите падат с 10 градуса"}
{"url": "https://www.monitor.bg:443/bg/a/view/ruski-voenen-samolet-il-20-svalen-nad-sredizemno-more-144545", "text": "Руски военен самолет Ил-20 с 14 военнослужещи изчезна над Средиземно море в хода на нападение на изтребители Ф-16 на израелските военновъздушни сили срещу обекти в сирийската провинция Латакия, съобщи руското министерство на отбраната. Съдбата на руските военни е неизвестна. \"На 17 септември, около 23 ч. московско време, при връщане в авиобазата Хмеймим над Средиземно море, на 35 км от крайбрежието на Сирия изчезна връзката с екипажа на руски самолет Ил-20\", заяви представител на министерството. \"Самолетът е изчезнал от радарите в хода на нападение на четири израелски самолета Ф-16 срещу сирийски обекти в провинция Латакия\", добави той. \"В същото време руски радиолокационни средства за контрол на въздушното пространство засякоха изстрелване на ракети от намиращата се в същия район френска фрегата \"Оверн\". Командването на руската военновъздушна база Хмеймим организира операция за издирване и спасяване\", добави представителят на руското министерство на отбраната. Съединените щати смятат, че руският военен самолет, който според руски медии е изчезнал снощи над Средиземно море, е бил свален по невнимание от сирийската зенитна артилерия, заяви американски представител, цитиран от Ройтерс. Представителят, който пожелал анонимност, казал пред Ройтерс, че според американското правителство сирийската противовъздушна отбрана по невнимание е свалила руския самолет, докато е обстрелвала летящи срещу Сирия израелски ракети.", "date": "2018.09.18", "title": "Руски военен самолет Ил-20 свален над Средиземно море"}
{"url": "https://www.monitor.bg:443/bg/a/view/putin-i-erdogan-reshiha-che-operacija-v-idlib-njama-da-ima-144544", "text": "Владимир Путин и Реджеп Тайип Ердоган успяха да се разберат как да бъде избегната военна операция в Идлиб - последната от четирите сирийски зони за деескалация, която още не се е върнала под контрола на Дамаск. Така обобщава \"Комерсант\" вчерашните преговори между руския и турския лидер. Москва обеща да обсъди договореното в Сочи с Техеран, но още преди края на преговорите иранците отправиха сигнал, че подкрепят усилията на Москва и Анкара, посочва вестникът. Според негови източници най-трудната част от изпълнението на меморандума е как да се организира изтеглянето на радикалните групировки от Идлиб. Срещата в Сочи успя да спре кръвопролитията между десетки хиляди сирийци - опозиционери и лоялни към властите. Това е позитивна стъпка в отношенията на Русия със силите на сирийската революция, коментира Фатех Хасун, един от водачите на въоръжената опозиция. Но той предупреждава, че ще е трудно да се изпълни договореното, тъй като някои въоръжени групировки може да отхвърлят меморандума. Лидерът на извънпарламентарната Партия за изграждане на сирийската държава Луай Хюсеин допуска, че договореното в Сочи е временно решение и Дамаск рано или късно ще си върне Идлиб. \"Нито Дамаск, нито силите, лоялни към него, нито руснаците ще оставят \"островче за сигурност\" извън контрола на сирийската армия и няма да позволят в региона да останат незаконни оръжия. Същевременно договореностите от Сочи ще осигурят възможност за справяне с терористите, включително с Джебхат ан Нусра\", казва той пред \"Комерсант\". \"Компромисът, намерен в Сочи от руската и турската страна, включва няколко важни и взаимосвързани аспекта\", пише \"Известия\". Първо, предвиждат се мерки за разграничаване на умерената опозиция от терористите. Предстоящото засилване на турските наблюдателни постове и разширяване на безопасната зона по принцип се очаква да премахнат заплахата от терористични атаки срещу руските военни бази и сирийските части. Терористичните организации, разделени от мирното население и от умерената опозиция, в бъдеще може да бъдат ликвидирани с тясно координирани действия на турските, сирийските и руските власти. Второ, трябва да бъде стимулиран политическият процес. Тук цялата тежест пада върху плещите на турците - тъкмо те трябва да убедят възможно най-голям брой въоръжени бунтовници да преговарят със сирийското правителство, отбелязва изданието. Според него в очите на Турция въпросът за Идлиб включва и съображения за ситуацията извън Сирия. \"Всякакви враждебни действия срещу терористичната организация в Идлиб може да активизират мрежата от нейни привърженици и симпатизанти в самата Турция, а тази мрежа бездруго видимо укрепна през последните години\", пояснява \"Известия\". Интригата с офанзивата срещу Идлиб получи неочаквана развръзка - офанзива няма да има. Русия обеща това на Турция. Засега обаче не е ясно какво е получила Русия в замяна, изтъква \"Взгляд\". Електронният вестник разсъждава дали \"печалбата ще бъде финансова и турският пазар ще се отвори за руски стоки\" или пък \"духовна\" - ако Москва \"смени Идлиб срещу Константинопол\" и \"патриарх Вартоломей приключи с опитите да отцепи украинската църква от Руската православна църква\". \"Бих сметнал за правилно да помолим турските власти за въздействие върху константинополския патриарх Вартоломей по повод автокефалията на Украинската православна църква. Вартоломей изцяло е под контрола на турските специални служби и те естествено могат да му повлияят\", казва ориенталистът Семьон Багдасаров. \"В такъв случай изгодата от сделката за Русия е ясна. Остава да разберем ще работи ли на практика тази договореност\", коментира \"Взгляд\". \"Ердоган търси средата между Русия и Запада. Ситуацията в Сирия принуждава Турция да се обърне към САЩ\", заявява в заглавие \"Независимая газета\". Всекидневникът цитира призив на турския лидер във в. \"Хюриет\" \"всички заедно да вземем мерки срещу терористичните групировки сред опозицията\" в Сирия. Ердоган посочва също, че трябва да бъде включено и американското ръководство, при все че договорката за зона за деескалация в Идлиб бе постигната единствено между Анкара, Москва и Техеран, се казва в материала. Според турския президент Анкара смята да укрепва позициите си в Идлиб, обсаден от войски на Дамаск, \"иначе някой друг може да поеме инициативата и затова да пострадат мирни хора\". През последните седмици Турция увеличи военното си присъствие в провинцията - Анкара се опасява, че при нападателни действия в региона към границите й ще се втурнат хиляди и хиляди бежанци, отбелязва вестникът. \"Турция много силно се тревожи, че силите на Башар Асад ще предприемат военна операция в Идлиб с подкрепата на Русия. Тя реши да използва многовекторна политика, за да предотврати тази опасност\", коментира Орхан Гафарлъ, политолог от Анкара. По думите му \"турският интерес - операцията в тази провинция да не се състои, съвпадна с интересите на западните държави. Европа например се вълнува много силно от бежанския проблем, защото при настъпление в Идлиб милиони може да нахлуят в Турция, а пък Анкара на свой ред да им отвори път към Европа\". \"Турция се опитва сега да балансира между интересите на Запада и на Русия. Както разбирам, руската страна чудесно схваща, че международната общност може да реагира крайно негативно, ако Идлиб бъде превзет. Затова на дневен ред има куп идеи какво да се прави в тази провинция\", добавя Гафарлъ. След преговорите с Ердоган Путин може да се срещне и с иранския си колега Хасан Рохани. Президентският прессекретар Дмитрий Песков заяви, че такъв разговор засега не се предвижда, но \"не е изключен, тъй като оперативната ситуация изисква интензивни контакти\". Иран публично се обявява за уреждане на ситуацията в Идлиб - това заяви вчера по-специално говорителят на иранското външно министерство Бахрам Гасеми. \"Но както се знае, Техеран има интерес правителствените сили да контролират цялата територия на (Сирийската) арабска република, която влиза в неговата сфера на влияние\", допълва \"Независимая газета\".", "date": "2018.09.18", "title": "Путин и Ердоган решиха, че операция в Идлиб няма да има"}
{"url": "https://www.monitor.bg:443/bg/a/view/28-ot-potrebitelskite-zaemi-prez-ljatoto-za-letni-remonti-144522", "text": "През лятото масовото потребителските кредити се теглеха за ремонти - над 27-28% от общия брой, съобщи за \"Монитор\" кредитният консултант Тихомир Тошев. „Средно взетите суми в сегмента са между 15 000 и 25 000 лв. За допълване на сделка за покупка на имот делът е към една десета, като сумите там са най-големи - между 30 000 и 50 000 лв.. За автомобили процентът остава стабилен - около 12 на сто и средно се теглят между 8000 и 15 000 лв. 6-7% пък се падат на заемите за покриване на висящи задължения към банки или монополисти“, уточни Тошев. Кредитният консултант прогнозира, че не се очаква до края на годината покачване на лихвите по кредитите. По думите му, дори някои банки промоционално може да ги свалят още малко. „В САЩ качиха лихвата, но отражението още не достигнало до нашия пазар. Той си остава силно конкурентен, защото депозитите са много повече от раздадените кредити. Не виждам причина у нас да има повишение. Ако то тръгне масово в Европа, може да се отрази и тук, но по-скоро и догодина лихвите у нас ще останат около сегашните нива“, смята той.", "date": "2018.09.18", "title": "28% от потребителските заеми през лятото - за летни ремонти"}
{"url": "https://www.monitor.bg:443/bg/a/view/ujnokorejskijat-prezident-v-phenjan-pri-kim-chen-un-144546", "text": "Южнокорейският президент Мун Дже-ин пристигна в Пхенян за трета среща тази година със севернокорейския лидер Ким Чен Ун, предаде АП. Мун бе посрещнат на международното летище Сунан в Пхенян от Ким Чен Ун и от хиляди севернокорейци, построени в стегнати редици и облечени в черни костюми. Те размахваха букети от изкуствени цветя, севернокорейски знамена и бяло-сини флагове с карта, символизиращи обединен Корейски полуостров. Сред посрещачите бе и сестрата на Ким Чен Ун, отбелязва АП. Двамата ще имат среща по-късно днес и още една утре. Мун ще се опита да подготви почвата за преговори между Пхенян и Вашингтон, за да даде тласък на \"ядрената дипломация\", добавя АП. Досега през тази година имаше две срещи между двамата, но и двете бяха в граничното село между двете Кореи - Панминчжон.", "date": "2018.09.18", "title": "Южнокорейският президент в Пхенян при Ким Чен Ун"}
{"url": "https://www.monitor.bg:443/bg/a/view/mladeji-tegljat-krediti-igrajat-na-borsata-144518", "text": "Младежи теглят заеми за да играят на фондовите борси, научи „Монитор“. Според кредитния консултант Тихомир Тошев, това са най-вече млади хора под 30 години, даже в повечето случаи са между 20 и 25 години. „Вземат неголеми кредити от порядъка на 10-15 хил. лв. Делът им обаче е много малък. Някои преди това са играли с малки суми и успявали да печелят. След като видели, че им върви, решават да рискуват малко повече. Става дума обаче за работещи хора, вземащи добри заплати. Кредитът обикновено го добавят към заработените от тях 5-6 хил., с които най-често играят. Голяма част от тях са ΙΤ-специалисти, следящи пазара на ценни книжа. По мои впечатления се предпочитат основно чуждите. Те обикновено се делят на нискорискови, балансирани и високорискови. Последните са почти като игра на тото. Както можеш да получиш горница от 60-70%, по същия начин с толкова може и да си на минус“ ,обясни той. По думите на експерта, в България обаче все още нямаме борсовата култура, позната на Запад и най-вече в САЩ. Преди кризата в периода 2007-2008 г. имаше доста нашенци, които играеха на борсите. Купуваха и продаваха акции и от това печелеха и се бяха увлекли по подобни инвестиции. След това обаче много хора загубиха пари и за известно време това увлечение изчезна. Сега сякаш тази мода излиза на преден план, но не се рискува с големи суми. На въпрос дали ниските лихви по депозитите няма да накарат повече хора да потърсят алтернатива и да инвестират в ценни книжа, Тошев отговори, че това едва ли ще стане у нас. Големите депозити се държат в една пета от населението, която е на възраст от 35 до 50 години. Това са хора със стабилни доходи или от бизнес или от кариера и не искат да си рискуват парите на борсите. Постепенно се отварят към инвестиции във взаимните фондове. В тази връзка те по-скоро биха дали част от капиталите си да ги управлява на някой, който разбира от това, отколкото самите те да се захващат с това. Според кредитния експерт отдавна отминаха времена да се залага на курсови разлики. Много малко са малко българите, които инвестират във валута с цел да печелят от курсовите разлики. „То сега няма валута, която си заслужава да се прави това. Доларът уж щеше да стане 2 лв., но още си стои на доста по-ниски нива и се колебае нагоре-надолу“, поясни той.", "date": "2018.09.18", "title": "Младежи теглят кредити, играят на борсата"}
{"url": "https://www.monitor.bg:443/bg/a/view/prof-d-r-stojan-marinov-zagubihme-8-ot-ruskite-turisti-no-pyk-spechelihme-polskite-144524", "text": "Ол инклузивът е предимство както за почиващи, така и за хотелиери, казва в интервю пред \"Монитор\" експертът по туризъм. - Равносметката от края на сезона е, че прогнозите се сбъднаха. Бих казал, че той премина в условията на променена пазарна конюнктура – повишени транспортни разходи заради поскъпнал петрол, рестарт на Турция, Египет и Тунис на туристическите пазари в Западна Европа и най вече в Русия, продължаващо поевтиняване на турската лира и руската рубла спрямо долара и еврото. В тази неблагоприятна конкурентна среда родното Черноморие успя не само да запази, но и да разшири пазарите от успешните 2016 и 2017 г. Статистиката сочи, че към края на август броят на пътниците през летище Варна бележи ръст от 16%, а през летище Бургас - с 12% спрямо същия период за миналата година. Ако се редуцират пасажерите през месеците извън сезона и тези с нетуристическа цел, то ръстът на туристическите посещения с въздушен транспорт през двете летища за летния сезон е в границите на 4-5%, каквато бе и прогнозата. - Поради липса на информация от НСИ за юли и август към момента изводи по пазари могат да се правят отново само по данните от двете морски летища. Очаквано поради завръщането на Турция на пазара броят на руснаците през двете летища Варна и Бургас до края на август намалява с 8% спрямо 2017 г. Броят на пристигащите от останалите основни пазари бележи нарастване – от Полша с 37%, Германия с 22%, Великобритания с 13% и Чешката Република с 13%. Увеличиха се посещенията от Словакия, Франция, Белгия, Австрия и Израел. Важна роля изиграха и полетите до Варна и Бургас на нискотарифните авиокомпании. С тях пристигат предимно неорганизирани туристи, които се настаняват в семейни, апартхотели, хостели и къщи за гости. Апартаментите за отдаване на туристи се оказват добра инвестиция. Важно е да се отбележи, че по информация на отделни хотелиери с добър маркетинг по Южното и Северното Черноморие се запазва тенденцията от двете предходни години ръстът на приходите да изпреварва ръста на броя на нощувките, което означава по-голям приход от една нощувка. - Премахването на услугата е медийна тема, претопляна от дребните търговци, които най-много страдат от нискобюджетните й форми. Жерар Блиц, белгийският олимпийски шампион по водна топка, измисля и въвежда клубния ол инклузив през 1950 г. като вид почивка „извън цивилизацията“ - на палатки, без ток и течаща вода, на пълно самообслужване. Концепцията е замислена върху 5 алтруистични принципа – в рамките на почивката не използваш пари, не се чувстваш изолиран, обличаш се удобно, говориш на „ти“ и не заключваш врати. Само 5 години по-късно Жилбер Тригано, съдружникът на Блиц, комерсиализира концепцията и я превръща в успешен бизнесмодел, възприет понастоящем от много туроператори и хотелиери по цял свят. Моделът се развива и разпространява лавинообразно. - От ол инклузив печели туристът, защото в рамките на сравнително нисък и точно ограничен бюджет спи и консумира неограничено количество храна и напитки, а и ползва развлекателни услуги. От услугата обаче печели и хотелиерът, който постига висока заетост. От ол инклузив печелят големите туроператори, и то „от оборота“, защото чрез него обслужват голям брой туристи. Но в същото време губят всички останали търговци – магазини, ресторанти, музеи и т.н. В Турция се коментира обаче не да отпадане ол инклузивът, а да се усъвършенства. Хотелиерският бранш подема инициатива да се разработят стандарти за различните видове така, че да се привличат по-платежоспособни туристи чрез него. Мисли се как да се привличат и туристи от специални пазарни сегменти, които предпочитат ваканции по формули, различни от ол инклузив. - Съществена промяна няма. По социален статус доминират туристите с невисоки доходи, резервиращи нискобюджетните форми на услугата. В определени хотели в най-големите ни курорти Златни пясъци и Слънчев бряг преобладават младежите с мотивация за АСО туризъм (алкохол, секс и опиати). Албена е предпочитана предимно от семейства с деца, които се наслаждават на спокойна и тиха ваканция. - Очаквано това лято в конкуренция с Турция загубихме над 8% от руските си туристи. На тяхно място дойдоха много поляци, чехи и словаци. - Немалка част от българите отбягват родното Черноморие и са лоялни клиенти на туризма в Гърция и Турция. Друга част пък го приемат и при изгодни оферти го предпочитат. Това са семействата с деца в по-малките и спокойни курортни градчета по крайбрежието. Доскоро това бяха младежите за плажните партита в Слънчев бряг. Такива са и привържениците на къмпинговия туризъм по Южното Черноморие. При незаети от чужденци места в хотелите и достатъчни ценови намаления делът на българските туристи в морските ни курорти варира между 20 и 30%. - Вносът и износът на туристически кадри стана глобална практика, а и вид бизнес. Това лято изнесохме близо 6000 души за САЩ, Германия, Гърция, Кипър и внесохме толкова от Украйна и Молдова. Негативът е, че изнасяме квалифицирани кадри и внасяме неквалифицирани. С неквалифициран персонал няма как да обслужваш качествено. Най вече за услугите и за туризма е валидно правилото, че „хората правят разликата“ в качеството. Решението за задържането на квалифицираните туристически кадри в България е в ръцете на бизнеса. Хотелиери и ресторантьорите ще трябва да се решат за повече, по-добре платени и целогодишно назначени служители с перспектива за кариерно израстване. - Осъщественият контрол през лятото дисциплинира и „изсветли“ определени бизнеси по морето. Курортът Слънчев бряг поутихна, а качеството на обслужването по плажовете безспорно се повиши. - През сезона много туристически обекти работиха с неквалифициран и по-малко от необходимия брой персонал, което се отразява на качеството на предлагания продукт. Поради ниско заплащане, условия на труд и отношение догодина ще бъде още по-трудно да се мотивират и украински работници да идват на работа в туризма ни. От друга страна, осъществяваният контрол на туристическите обекти показа, че е необходима повече превенция преди сезона. Проф. д-р Стоян Маринов е преподавател в катедра „Икономика и организация на туризма“ и декан на факултет „Управление“ в Икономически университет- Варна Член на УС на Варненската туристическа камара Бил е изпълнителен директор на „Слънчев бряг“ ЕАД и на „Турекспо-Варна“АД Специализирал е туристически мениджмънт и маркетинг в университетите в Манчестър, Съри и Бормът във Великобритания, в университета на Невада, Лас Вегас в САЩ и Балеарския университет на Палма де Майорка в Испания Автор е на над 100 публикации в областта на туризма  ", "date": "2018.09.18", "title": "Проф. д-р Стоян Маринов:  Загубихме 8% от руските туристи, но пък спечелихме полските"}
{"url": "https://www.monitor.bg:443/bg/a/view/sybirachi-na-dylgove-zalivat-temida-s-po-700-dela-na-den-144535", "text": "По 600 до 700 дела на ден завеждат срещу длъжници колекторските фирми. При това само в София. Това разказаха пред „Монитор“ от администрацията на Софийския районен съд. Оказва се, че този вид искове дори не стигат до архива на СРС. За сметка на това справка, предоставена по искане на „Монитор“, показва, че в хранилищата на съда се пазят други 2 милиона дела. Най-честите запитвания за справки по тях идват за искове, заведени от „Топлофикация-София” срещу длъжници на дружеството. Исканията за справки по тази линия възлизат на впечатляващите 120 дела на седмица. Огромният брой папки, пазен в хранилищата на СРС, се дължи на факта, че по закон съдът има срок, в който трябва да съхранява делата. За различните видове искове срокът е различен, като най-дълъг е за осиновяване и установяване на произход. според Правилника за администрация на съдилищата, обясниха съдебният администратор на СРС Георгица Парушева и началникът на служба „Архив” Рая Константинова. При пренасянето на гражданските отделения на съда в новата съдебна сграда на бул. „Цар Борис ІІІ” 54 през 2015 г. са били пренесени и делата от стария архив, сред които и тези за осиновяване от миналия век. Според специалисти двете сгради на СРС разполагат с най-съвременния и сигурен архив в страната. Стелажната система е най-голямата от този тип, изграждана у нас с капацитет над 16 000 линейни метра или 228 000 класьора. Всяка година хранилището расте с около 1,5 км. Само през последните две години са архивирани около 40 000 наказателни и 148 314 граждански дела. електронна охрана чрез камери, физическа охрана и ограда. Приключилите дела се предават в архива на съда два месеца след приключването им. Сроковете за съхранение на делата са различни според характера на производствата и степента на обществената им значимост, което е указано в Правилника за администрация на съдилищата. Бракоразводните се пазят 10 г., а тези за издръжка и изменение на издръжка – 25 г. Ако делото е за издръжката на дете, то се съхранява 5 г. след навършване на 25-годишна възраст на детето, в чиято полза е била присъдена издръжката. Делата за запрещение се пазят 25 г. Наказателните дела, по които присъдата не е приведена в изпълнение, не се унищожават и се съхраняват в архива до изтичане на абсолютната давност по Наказателния кодекс за изпълнение на наказанието и по които то не е изтърпяно. Книгите за откритите и закритите заседания се съхраняват 25 г., а книгите за приемане и отказ от наследство и тези, в които се отбелязват архивните номера на делата, се пазят 100 г. Регистрите за юридически лица, търговските регистри и книгите за изпълнение на присъдите се съхраняват 75 г. След като изтече срокът за съхранение на делата, постоянно действаща експертна комисия прави преглед на всяко от тях и решава за унищожаването им, но не всички следи за процесите изчезват. Председател на комисията е съдия, в нея участват ръководителят на служба „Архив”, административния секретар на съда и служители, които следят за сроковете за съхранение на делата. При унищожаването на съдебни дела присъдите и решенията по тях се отделят в томове, които се съхраняват 20 г. в архива на съда, след което се изпращат за съхранение в дирекция „Централен държавен архив“ към Държавна агенция „Архиви“ задължително с описи и протоколи. Физическото унищожаване на делата с изтекъл срок се извършва от сертифицирана фирма, обясниха от съда. и изолирани от пряко действие на слънчеви лъчи. През тях не минават канализация и топлопровод, няма открити осветителни и отоплителни уреди. В помещенията на архива температурата непрекъснато се поддържа между 16 и 18 градуса, а влажността – от 40 до 50%. Стелажите и шкафовете са метални. Достъпът на външни лица е забранен. Изнасянето на делата от архива става само с писмено разрешение на административния ръководител на съда. СРС разглежда около 1/7 от делата в цялата страна. Броят на постъпващите граждански дела през последните години расте, а на наказателните – спада, сочи статистиката. От началото на 2018 г. до края на август са образувани 58 522 граждански дела. През 2017 г. постъпилите граждански дела са били 90 619, а наказателните – 20 145. През 2016 г. броят на образуваните граждански дела е 76 727, а на наказателните – 22 986. Съдебният администратор на СРС Георгица Парушева: Над 10 000 дела се унищожават годишно - Г-жо Парушева, къде се пазят звукозаписите от делата? - В Софийския районен съд се правят звукозаписи от 2015 г. Те не се съхраняват в архива. Имаме задължение да пазим звукозаписа 1 седмица след съответното съдебно заседание. - Еднаква ли е температурата за съхранението на старите и на по-новите дела? - Да, изискването за съхранението на всички дела и архивни книги на хартиен носител е между 16 и 18 градуса. - Няма ли специални изисквания за много старите дела? - Изискванията за хартиен носител е еднаква и по отношение на температурата, както и на влажността. Всички шкафове и стелажи в архивохранилищата на СРС са метални, от негорими материали. Редовно се извършва обезпаразитяване. Пожарната и Държавният архив регулярно извършват инспекции. - Как става изнасянето на дело от архива? - Само служителите на архива имат право да прилагат и да вадят дела. Всяко изнасяне на дело от архива се регистрира, независимо дали е поискано от друг орган на съдебната власт - прокуратура, следствие, или от адвокат, или страна по делото. В архивите на Гражданските отделения на СРС има 6 гишета за справка, а в другата сграда на Наказателно отделение на СРС гишетата за работа с граждани са 4. Справки на гише се извършват само след легитимация, а наследниците по делбените дела трябва да представят удостоверение за наследници, което е с 6-месечен срок на валидност. Делата се предоставят за запознаване на правоимащите страни в читалните към архива, под видеоконтрол, като това се отбелязва в картона на всяко дело. Може да се изискват ксерокопия от делата, което се заплаща. - Колко дела се архивират за година в най-големия съд в станата? - Всяка година се архивират около 100 000 нови дела. Само гражданските вече са над милион. Общо с наказателните и делата от Стара архива (които 2015 година бяха взети от СГС и от сградата на Нотариата) са около 2 милиона. Отделно се съхраняват гражданските, отделно наказателните, отделно изпълнителните дела, в различни помещения в двете сгради на съда. Гражданските и изпълнителните дела са в постройка до сградата на съда на бул. „Цар Борис III” 54, а наказателните - в сградата на бул. \"Ген. Михаил Д. Скобелев“ 23, два етажа под земята. Според изискванията на Правилника за администрация на съдилищата гражданските дела са в зелени папки, наказателните – в червени, изпълнителните – в цвят манила, а административните дела са в бели папки. - Колко дела се унищожават годишно и кой го прави, след като изтече срокът на съхранение и мине прегледът на специалната комисия? - Над 10 000 дела се унищожават годишно. Това се извършва след съставяне на протокол от Експертната постоянна комисия, която се оглавява от съдия и в последствие се предават подлежащите на унищожаване документи от делата на сертифицирана фирма, а подлежащите на съхранение крайни съдебни актове по делата се предават на Държавен архив по опис Началникът на служба „Архив” Рая Константинова: Вадим по 120 дела на Топлофикация седмично - Г-жо Константинова, колко граждани годишно искат справки за архивни дела? - Ежедневно на гишетата на архива се регистрират десетки заявки. Освен това, заявка за вадене на дела от архив може да се подаде и по електронен път – в сайта на съда има такава опция, там се посочва кое дело желае гражданинът, в кой ден и час ще дойде. По електронен път може да се заявят до 5 дела. В архива гражданинът се легитимира, за да проверим дали има право да чете делото. Другият начин е заявката да бъде направена на гишетата на архива. Хубаво е гражданите предварително да научат архивния номер на делото, за да стане по-бързо изваждането му от архива. Този номер може се научи от търсачка в сайта на съда или от служба информация в съда. - Правят ли се много електронни заявки? - Да, електронната заявка за вадене на дела от архива се харесва и използва от хората. Големите адвокатски кантори също се възползват. Те обаче не вадят 2, 3, 5 дела, а десетки дела наведнъж. - Какви дела най-често се искат от архива? - Най-много се правят справки за дела, по които „Топлофикация-София” съди длъжници, а тя съди много длъжници. По 120 дела на седмица на Топлофикация вадят архиварите. Отделно застрахователи и колекторски фирми искат по 20,30,50 дела от архива. Новообразуваните дела не намаляват. Най-много се увеличават делата на „Топлофикация“ и на колекторските фирми. Случва се от един колектор на ден да бъдат образувани 600-700 дела срещу длъжници. Включително летните месеци не намаляха постъпленията. „Софийска вода“ също води дела срещу длъжници. Големи адвокатски кантори пък представляват мобилните оператори. Ако поискат например, 100 дела от архива, за всяко трябва да имат пълномощно, значи 100 пълномощни. - Колко време могат да се гледат архивните дела? - Всички заявени дела се преглеждат в рамките на деня. - Колко души работят в архива на СРС? - 15 общо са служителите в архивите на двете сгради на съда. Те обслужват най-големия съдебен архив в страната.", "date": "2018.09.18", "title": "Събирачи на дългове заливат Темида с по 700 дела на ден"}
{"url": "https://www.monitor.bg:443/bg/a/view/sa-sht-razduvat-bojnata-si-aviacija-144548", "text": "Американските военновъздушни сили имат намерение да се разраснат в следващите около 10 години, като увеличат оперативните си ескадрили с близо една четвърт, за да запазят превъзходството си над страни като Русия и Китай, чиито армии също се разрастват, предаде Ройтерс. Министърът на военновъздушните сили на САЩ Хедър Уилсън каза, че предварителни анализи, изготвени отчасти въз основа на класифицирани разузнавателни данни за възможните заплахи във периода 2025-2030 г., са показали, че американските военновъздушни сили в сегашния им вид ще бъдат неспособни да съхранят американското предимство. \"Военновъздушните сили са прекалено малки за онова, което изисква от нас страната\", каза тя. В анализа не е включена цената на евентуалното подсилване на ВВС. То може да струва милиарди долари заради нуждата от наемане на повече персонал и купуване на повече различни самолети, произведени от компании като Боинг и Локхийд Мартин. Уилсън каза, че военновъздушните сили ще се нуждаят от още 40 000 души, за да имат общо 386 оперативни ескадрили. Това е с 24 процента повече от оперативните сега 312 ескадрили. С увеличението във ВВС ще има 717 000 души, в това число резервистите и националната гвардия. През 1987 г., в пика на Студената война, американските ВВС имаха 401 ескадрили. Те са съставени от 18 до 24 самолета. Миналия месец американският президент Доналд Тръмп подписа закона за бюджета за отбраната в размер на 716 милиарда долара. Тези средства ще помогнат на въоръжените сили да попълнят липсите в момент, в който САЩ се опитват да се фокусират върху предизвикателствата от страни като Китай и Русия, след като американските военни близо 17 години се сражаваха с терористи в страни като Афганистан.", "date": "2018.09.18", "title": "САЩ раздуват бойната си авиация"}
{"url": "https://www.monitor.bg:443/bg/a/view/jana-titova-pokaza-pyrva-vizija-na-rejisiorskija-si-debut-doza-shtastie-144514", "text": "Официалният тийзър на първия пълнометражен филм на Яна Титова е вече факт. Лентата, озаглавена „Доза щастие“, се очаква да излезе на голям екран в края на 2019-а година. В основата на филма стои истинската история на журналиста Весела Тотева и нейната вълнуваща битка в търсене на личното щастие в мъглата на наркотиците. След успеха на документалния “88 MHz“ Яна Титова избира да вложи творческата си енергия в един красив и вдъхновяващ филм за тежката борба със зависимостта. Искреността на историята, както и невероятния актьорски състав, който приема работата по проекта като обща кауза, осигуряват на „Доза щастие“ една различна атмосфера, която се усеща още от първите кадри. Филмът проследява период, в който наркотиците стават широко достъпни в България, а борбата с тях е истинско изпитание на волята. Главната женска роля е поверена на Валентина Каролева, за която това е дебют в киното, след завършването на актьорско майсторство в Лондон. В действителност, с този филм Валентина приема изключителното предизвикателство да се превъплъти в ролята на своята майка, Весела Тотева. Основните мъжки роли също са поверени на млади талантливи актьори. Димитър Николов, познат от множество театрални постановки и късометражни продукции, както и от филмите „Безкрайната градина“ и „Христо“. Александър Алексиев, любим на публиката от „Възвишение“, „Откраднат живот“ и първия спортен сериал „При щангистите“. Операторската работа по филма е дело на Мартин Балкански, снимал редица български и международни продукции като главен или асистент оператор. Името му е свързано с „Откраднат живот“, „Тилт“, „Кецове“, „Недадените“, „18“. „Доза щастие“ е по сценарий на Яна Титова. Продуценти са NO BLINK Studios в лицето на Александър Алексиев и Николай Стоичков, а съвсем скоро предстои да бъдат обявени още лица от актьорския състав.", "date": "2018.09.18", "title": "Яна Титова показа първа визия на режисьорския си дебют „Доза щастие“"}
{"url": "https://www.monitor.bg:443/bg/a/view/izgrajdat-centyr-za-podkrepa-za-lica-s-uvrejdanija-144476", "text": "Изграждат „Център за подкрепа за лица с увреждания“ в столицата. Договорът за изпълнение на проекта ще бъде подписан от заместник-министъра на труда и социалната политика Зорница Русинова и кмета на София Йорданка Фандъкова в 13 часа. Центърът е изцяло финансиран по Оперативна програма „Развитие на човешките ресурси 2014-2020“. Срокът за изпълнение на договора е 18 месеца. За ефективното функциониране на услугата ще бъде осигурен квалифициран екип от 20 специалисти, който ще бъде обучен за управлението и предоставянето на новите услуги. Целта на проекта е осигуряване на комплексна подкрепа чрез интегрирани социални услуги в общността за лица с увреждания, включително с тежки множествени увреждания, и подкрепа на семействата и близките, които полагат грижа за тях. Такъв тип подкрепа на лица с увреждания и техните семейства ще бъдат създадени в още 6 общини в страната.", "date": "2018.09.18", "title": "Изграждат Център за подкрепа за лица с увреждания "}
{"url": "https://www.monitor.bg:443/bg/a/view/japonski-miliarder-e-pyrvijat-turist-na-spejs-eks-za-polet-okolo-lunata-144547", "text": "Американската космическа компания Спейс Екс съобщи, че 42-годишният японски милиардер Юсаку Маедзава, основател на сайт за мода и колекционер на съвременно изкуство, ще бъде първият частен турист, когото тя ще изпрати на пътешествие около Луната със строящата се най-мощна досега ракета, предаде Франс прес. Основателят на Спейс Екс Илон Мъск съобщи името на щастливия клиент на компанията в негово присъствие, на церемония в ракетостроителния си завод край в Лос Анджелис. Пътешествието ще бъде през 2023 г. с ракетата \"Биг Фолкън рокет\" (Big Falcon Rocket), която е в процес на разработка. Маедзава съобщи, че ще покани между 6 и 8 артисти да го придружат в пътуването около Луната. Той каза, че мечтата на живота му е да лети в космоса и че при мисълта за това сърцето му бие лудо, предаде Асошиейтед прес. Разстоянието от Земята до Луната е около 382 000 километра. Никой не е летял до Луната след мисията на Аполо през 1972 г., напомня АП.", "date": "2018.09.18", "title": "Японски милиардер е първият турист на Спейс Екс за полет около Луната"}
