{"url": "https://www.monitor.bg/bg/a/view/babh-zatvori-sklad-s-hrani-s-neizvesten-proizhod-v-silistra-146180", "text": "Българската агенция по безопасност на храните (БАБХ) запечата голям склад с храни с неизвестен произход в Силистра, съобщи изпълнителният директор на агенцията д-р Дамян Илиев в интервю за предаването на БНТ „Още от деня“. В обекта е открито месо, което може да е внесено у нас от Румъния и Украйна - държавите с установена африканска чума по прасетата. Инспекторите на БАБХ са наложили възбрана върху стоката и са я иззели. Затворен е и магазинът, свързан със склада, в който се осъществява дистрибуцията на стоката. Полицията е пристигнала в обекта. Описването на цялата стока предстои. В понеделник ще има изготвен отчет и ще е ясно дали откритото месо е заразено. Нередностите в склада в Силистра са установени при редовна проверка на БАБХ. Агенцията постоянно контролира над 150 хиляди обекта в цялата страна. Разполага със сто екипа, всеки с по двама инспектори. \"При тези проверки нашите инспектори най-често попадат на храни с неустановен произход, които са най-опасни за хората и на такива с изтекъл срок\", обясни д-р Дамян Илиев. По думите му другите големи проблеми са неспазването на хигиената в предприятието или мястото, където се съхраняват продуктите. „Статистиката показва, че българинът харчи 30-40% от парите си за храна. Бих посъветвал гражданите да си купуват само конвенционални храни от контролираните магазини и вериги. Купуването на яйца и мляко от улиците е опасно за здравето им“, каза още изпълнителният директор на БАБХ.", "date": "2018.10.05", "title": "БАБХ затвори склад с храни с неизвестен произход в Силистра"}
{"url": "https://www.monitor.bg/bg/a/view/myjete-vyv-fermata-si-padat-po-aleksandra-146160", "text": "Всеобщата фаворитка на мъжете в риалити предаването \"Фермата\" е къдрокосата девойка от Пазарджик Александра.  Почти всички представители на силния пол в стопанството посочиха именно нея като момичето, към което изпитват най-големи симпатии и с което им е приятно да прекарват времето си. Самата тя също не крие, че компанията на мъжете на моменти й е доста по-приятна от тази на съфермерките й. Сред жените в шоуто вече са се откроили и дразнителки. Повечето мъже посочиха софиянката Христина, която заради по-сприхавия си нрав вече е в черния им списък. Митко, Дидо и Калоян откровено признаха, че тя най-много ги дразни, което едва ли е тайна за някого. Единственият мъж, с когото Христина се разбира и който не се вбесява от поведението й, е съпругът на Аня Пенчева – Ивайло Караньотов. Пред камерите на „Фермата“ част от дамите в стопанството бяха категорични, че сплотеността на мъжете е по-скоро привидна и съвсем скоро се очаква да започнат да се елиминират един друг от предаването. Христина ги определи като сексисти, а Радилена – като интриганти.", "date": "2018.10.05", "title": "Мъжете във \"Фермата\" си падат по Александра"}
{"url": "https://www.monitor.bg/bg/a/view/predimno-slynchev-uikend-146171", "text": "През нощта ще бъде предимно ясно, ще духа слаб до умерен вятър от изток-югоизток. Минималните температури ще са между 4 и 9 градуса. В сутрешните часове на места в котловините и около водните басейни видимостта временно ще бъде намалена. През деня ще бъде предимно слънчево. Ще духа умерен вятър от източната четвърт. Максималните температури ще са предимно между 20 и 25 градуса. Над Черноморието ще бъде предимно слънчево, но в сутрешните часове видимостта временно ще бъде намалена. Максималните температури ще са от 19 до 21 градуса. Вълнението на морето ще бъде 2-3 бала. Температурата на морската вода ще е 20-21 градуса. Над планините ще бъде предимно слънчево. Ще духа умерен, по най-високите върхове - до силен югоизточен вятър. Максималната температура на височина 1200 метра ще е около 17 градуса, на 2000 метра - около 10 градуса. Атмосферното налягане ще се понижи, но ще остане по-високо от средното за месеца.", "date": "2018.10.05", "title": "Предимно слънчев уикенд"}
{"url": "https://www.monitor.bg:443/bg/a/view/banda-v-beli-prestilki-krade-lekarstva-ot-onkobolni-146167", "text": "Двама лекари, един фармацевт и още петима души са участвали в организирана престъпна група за злоупотреби с лекарства за лечение на онкоболни, съобщиха зам.-главният прокурор Иван Гешев и наблюдаващият разследването спецпрокурор Лидия Манолова. Те заедно със зам.-шефа на ГДБОП Стефан Джолев изнесоха информация за спецакцията в сряда в две специализирани болници за онкологично лечение. Двамата лекари са от столичната болница „Йоан Павел“, а фармацевтът – от болница „Свети Мина“ в Благоевград. Другите петима са посредници, които съдействали за извършване на престъплението. До края на деня в четвъртък се очакваше на седмината да бъдат повдигнати обвинения, а в петък и за други вторични престъпления. Ръководител на организираната престъпна група е бил фармацевтът, той намирал посредници, които стигали до лекарите, те давали лекарствата за онкоболни на един и същи човек, който ги предавал на фирма с лиценз за износ на такива лекарства. Разследващите подозират, че групата е действала много преди службите да влязат в дирите й, но те разполагат с данни, че е функционирала от пролетта на 2017 г. до 4 октомври 2018 г., когато бяха извършени арестите. Прокурор Манолова уточни, че са установени две от схемите на престъпна дейност и се работи по варианти за други схеми. При първата схема лекарите не са вливали на онкоболни лекарства, но са записвали в регистъра срещу имената им дата, партиден номер, име на лекарство, милиграми. Става въпрос за медикаменти, които се внасят в България и се предоставят директно на специализираните болници за лечение на онкоболни. Те се заплащат от здравната каса. Такива лекарства не могат да бъдат намерени нито в аптечната мрежа, нито някой може да ги закупи по друг начин. При втората схема лекарствата за онкоболни са били подменяни от външни лица чрез лекари и медицински сестри. Подмяната е ставала чрез уговорки и предоставяне на сериозни парични възнаграждения за услугите. „Предстои да се анализира съдържанието и химичния състав на тези лекарства, които са подменени, ние сме намерили такива, иззели сме ги и сме назначили експертизи за химичния анализ. Нашите съмнения са, че те не са оригинални лекарства“, каза прокурор Манолова. Тя допълни, че износът на изнесените от болниците лекарства е легален, но отказа да съобщи в кои страни са били изтъргувани от фирмата с лиценз. Разследващите проверяват връзките на арестуваните медицински работници с други болници. „Не разследваме болници, а конкретни лица, които са служители на болници. ГДБОП и спецпрокуратурата ще проследят движението на лекарствата от вносителя до болницата, как не са стигнали до онкоболните, изнасянето им извън болницата до фирма с лиценз, която ги експортира. В момента се проверяват служители в 2 болници, вероятно ще има и трета. Това е търговия с живота на хората, източва се здравната каса, търгува се с бъдещето на хората, те не получават животоспасяващи лекарства и някои на гърба на живота на хората, на гърба на здравната система реализират доходи“, заяви зам.-главният прокурор Иван Гешев. При разследването са използвани СРС, с което е проследено движението на лекарствата по цялата верига. „Няма значение колко пари са изкарали, никой не може да предвиди как е рефлектирало това върху живота и здравето на онкоболни хора. Тези хора са изкарвали пари на гърба на умиращи, явно някой е пуснал търговци в храма и някой трябва да ги изгони. Но това не е само наказателен проблем. Трябват комплексни мерки, включително и законодателни, както и от министерство на здравеопазването. Най-важна е превантивната дейност, само с наказателна репресия не става. Министерството на здравеопазването ще бъде сигнализирано за констатираните по време на разследването проблеми. При претърсванията имаше представители на Изпълнителна агенция по лекарствата“, каза още Гешев.", "date": "2018.10.05", "title": "Банда в бели престилки  краде лекарства от онкоболни"}
{"url": "https://www.monitor.bg:443/bg/a/view/eksperti-klatjat-deloto-alabin-146168", "text": "Вещи лица, които са извършили съдебно-техническа експертиза на рухналата сграда на ул. „Алабин“ в София, която преди 12 г. уби две млади жени, изпаднаха в противоречия в съда и така силно разклатиха процеса. При повторния разпит на тримата по делото в Софийския градски съд те заявиха, че причината за падането на 100-годишната постройка в окаяно състояние е комплексна и че нямало данни за въздействие върху носещата конструкция. „Чели ли се показанията на свидетеля Николай Александров за рязането на релсите на носещи колони?“, попита прокурорът по делото Милко Момчев и ги прочете в залата. Отговорът беше положителен, след което вещите лица оспориха заключения на предишна техническа експертиза, изготвени от 6-има души. Освен това на заседанието беше разпитан свидетел, който излежава присъда в затвора. Той е бил пълномощник на собствениците на сградата и от тяхно име я продал на фирма „Хрисома“ през 2004 г., но тя реално влязла в собственост през 2006 г. Преди продажбата е имало предписание от община „Средец“ за ремонт на постройката, която била в предаварийно състояние. По време на сделката обаче пълномощникът не казал за това на новите собственици. На излизане от съдебната зала той весело се усмихна на подсъдимите. Делото трябва да приключи през ноември, за когато са насрочени и пледоариите на страните. 5-етажната постройка рухна на 19 септември 2006 г. и погреба под развалините пътуващите оттам с кола Деница Ченишева, на 26 г., и Петрина Христова, на 24 г. За смъртта им са обвинени четирима души – собственикът на сградата Георги Кирчев (един от най-близките авери на Иван Костов – б.р.), управителят на фирма „А3 - Архитектура и изпълнение“ арх. Николай Симеонов, който имал договор за разчистване на обекта, инж. Петър Петров, натоварен да контролира дейностите, и крайният изпълнител - строителят Манчо Антонов, собственик на фирма за ремонти. Процесът се води задочно срещу Антонов, който е в неизвестност и има само неофициална информация, че може би е във Франция. Той е обявен за издирване.", "date": "2018.10.05", "title": "Експерти клатят делото „Алабин“"}
{"url": "https://www.monitor.bg:443/bg/a/view/prokylnatite-tyrgovci-146166", "text": "Прокълнати са търговците, посегнали на животоспасяващите лекарства на онкологично болните. Да крадеш точно от хората, засегнати от тази страшна болести означава, че си най-долният индивид, какъвто може да населява планетата Земя. При това крадеш не защото медикаментите са дефицит, имаш болен вкъщи, а за да ги преподаваш за лична облага. Проклета е и търговията, и търговецът, който посяга на живота на болните от рак! По същество това е убийство, прикрито от малко „по-мекото“ престъпно деяние – кражбата. В България паралелният износ на лекарства е твърде добре развит бизнес. Последният случай, по който работи Специализираната прокуратура, го доказва. В схемата на болниците, които подяждат тези болни, са двама лекари, фармацевт и четирима твърде добри в мръсните си схеми посредници. От години под сурдинка пациенти и лекари шушукат, че лекарства, реимбурсирани от НЗОК, се изнасят и на това се дължи дефицитът. Причината е, че медикаментите у нас са най-евтини спрямо референтните държави, по които цените им са формирани в реимбурсния списък. Въпреки това фирмите производителки ги внасят, тъй като в този бизнес е от голямо значение да присъстваш на един или друг пазар. Освен това те правят и твърде големи отстъпки при преговорите с касата, което прави лекарствените продукти изгодни за платеца. От всичките тези операции най-много печели пациентът. Печели, но когато реимбурсните медикаменти ги има на пазара. Защото често пъти се оказва, че в аптеките липсва една или друга позиция, която обаче по документи е „налична“ в складовете. Да, налична е, но само по документи. Фактически стоката отдавна е напуснала пределите на България за трета страна, където тя е препродадена. Какво ги интересуват тук някакви си болни?! По тази схема, създадена и добре смазана финансово, се действа в нашата страна от години. Сега имаше разкрити, но те едва ли са единствените. И заради такива хора болните не получават качествено лечение, тъй като препаратите се разреждат при вливанията с физиологичен разтвор или им се дават по-малки количества, а се отчитат тези, които трябва да им се сложат по норматив. От където и да се погледне тази мръсна картинка, всички са на далавера с изключение на клетия болен. Неотдавна близките на онкоболна недоумяваха как така й вливат един от скъпите цитостатици, но подобрение не настъпва. Роднините потърсиха начин да я изпратят на лечение в Германия. Там започнаха да й правят вливания със същия медикамент. Фактът е, че дамата вече е в ремисия и дори започва по малко да практикува професията си. Но това е в страни, в които контролът е не само върху изразходването на медикаментите, но и върху ефекта от терапията. Да питаме така ли е у нас е излишно. Трябва ли до всеки химиотерапевт да стои полицай, за да спрат кражбите, които убиват?!", "date": "2018.10.05", "title": "Прокълнатите търговци "}
{"url": "https://www.monitor.bg:443/bg/a/view/v-rusija-vdigat-minimalnite-ceni-na-vodkata-konjaka-i-brendito-146170", "text": "Финансовото министерство на Русия предложи от догодина да се увеличат минималните цени на водката, коняка и брендито, съобщи „Прайм“. За бутилка от половин литър коняк минималната цена на дребно се увеличава от 371 на 388 рубли (5,82 долара). За същото количество бренди тя се увеличава от 293 на 307 рубли (4,61 долара), е записано в проекта за промяна на цените на различните видове твърд алкохол от 37 до 40 градуса. От ведомството предлагат още увеличаване и на минималната цена на дребно и на половинлитровото шише водка от 205 на 215 рубли (3,23 долара). Предлаганите цени са без ДДС, който в Русия е 18% и има идея да скочи на 20 на сто.", "date": "2018.10.05", "title": "В Русия вдигат минималните цени на водката, коняка и брендито"}
{"url": "https://www.monitor.bg:443/bg/a/view/225-naslednici-tyrsjat-pari-ot-avtorski-prava-146161", "text": "Трима на всеки четири наследници на починали автори на музика се възползват от имуществените авторски права на своите близки. Това показа справка на сдружението за колективно управление на права „Музикаутор”. От всички 2984-ма български членове на организацията 300 са починали. Това означава, че ако средно всеки от тях има по един наследник, 225 души са изявили желание да унаследят правото да събират отчисления от използването на произведенията, създадени от техните роднини приживе. „Когато наследниците са повече на брой, те могат да упълномощят писмено един от тях да ги представлява пред сдружението, като отчисленията се разпределят между тях, съгласно закона. Освен имуществените права (да получават възнаграждение при всяко използване на произведението), близките на починали композитори, текстописци и аранжори наследяват и правото да определят дали и при какви условия същите творби могат да бъдат ползвани в телевизионни сериали, филми и/или рекламни спотове. Това обаче се случва не през организациите за колективно управление на права (като „Музикаутор” и „Профон”), а чрез лично договаряне на времетраенето и сумите, за които могат да бъдат използвани въпросните произведения. Всички тези права важат в срок от 70 години, считано от 1 януари след годината на смъртта на автора. от популярния филм \"Васко да Гама от село Рупча\" в рекламата на оборотна фармацевтична компания, се изисква зелена светлина, както от автора на текста Миряна Башева, така и от наследниците на покойния вече композитор Симеон Пиронков.", "date": "2018.10.05", "title": "225 наследници търсят пари от авторски права"}
{"url": "https://www.monitor.bg:443/bg/a/view/jasna-e-programata-po-dni-i-chasove-v-pyrva-liga-do-20-ija-kryg-146164", "text": "СТК утвърди програмата за следващите кръгове в Първа лига. Така всички отбори от елита вече знаят датите и часовете на срещите си до 20-ия кръг. Октомври XIII кръг 26.10 /петък/ Черно море - Дунав 17.30     Левски - Верея 19.45   27.10 /събота/ Локомотив Пд - Витоша 12.30     Берое - ЦСКА – София 15.00     Ботев Вр - Ботев Пд 17.30   28.10 /неделя/ Етър - Славия 15.00     Септември - Лудогорец 17.30   Ноември XІV кръг 03.11 /събота/ Дунав - Витоша 12.30     Локомотив Пд - ЦСКА – София 15.00     Септември - Верея 17.15   04.11 /неделя/ Ботев Вр - Черно море 12.30     Левски - Ботев Пд 15.00     Етър - Лудогорец 17.30   05.11/понеделник/ Берое - Славия 17.30     XV кръг 09.11 /петък/ ЦСКА – София - Витоша 17.45   10.11 /събота/ Ботев Пд - Септември 12.30     Черно море - Левски 15.00     Верея - Етър 17.15   11.11 /неделя/ Ботев Вр - Дунав 12.15     Славия - Локомотив Пд 14.30     Лудогорец - Берое 16.45     XVІ кръг 23.11 /петък/ Витоша - Славия 17.30   24.11 /събота/ Септември - Черно море 12.30     Дунав - ЦСКА – София 15.00     Локомотив Пд - Лудогорец 17.30   25.11 /неделя/ Етър - Ботев Пд 12.30     Берое - Верея 15.00     Левски - Ботев Вр 17.30   Декември XVII кръг 30.11 /петък/ Черно море - Етър 17.30   01.12 /събота/ Верея - Локомотив Пд 12.30     Ботев Пд - Берое 15.00     Левски - Дунав 17.30   02.12 /неделя/ Ботев Вр - Септември 12.30     Лудогорец - Витоша 15.00     Славия - ЦСКА – София 17.30     XVIII кръг 04.12 /вторник/ Берое - Черно море 15.00     Локомотив Пд - Ботев Пд 17.30   05.12 /сряда/ Етър - Ботев Вр 15.00     Септември - Левски 17.30   06.12 /четвъртък/ Витоша - Верея 12.30     Дунав - Славия 15.00     ЦСКА – София - Лудогорец 17.30       XIX кръг 08.12 /събота/ Черно море - Локомотив Пд 12.30     Ботев Вр - Берое 15.00     Левски - Етър 17.30   09.12 /неделя/ Септември - Дунав 12.30     Верея - ЦСКА – София 15.00     Лудогорец - Славия 17.30   10.12/понеделник/ Ботев Пд - Витоша 17.30     XX кръг 14.12 /петък/ Славия - Верея 17.30   15.12 /събота/ Витоша - Черно море 12.30     Локомотив Пд - Ботев Вр 15.00     Берое - Левски 17.30   16.12 /неделя/ Етър - Септември 15.00     ЦСКА – София - Ботев Пд 17.30   17.12/понеделник/ Дунав - Лудогорец 17.30  ", "date": "2018.10.05", "title": "Ясна е програмата по дни и часове в Първа лига до 20-ия кръг"}
{"url": "https://www.monitor.bg:443/bg/a/view/udyljavat-sroka-za-registracija-za-obuchenie-za-it-kariera-146173", "text": "Поради засиления интерес срокът за регистрация за Националната програма \"Обучение за ИТ кариера\" е удължен до 24:00 часа на 09.10.2018 г. За втора поредна година стартират обученията по професията „Приложен програмист“ по Национална програма „Обучение за ИТ кариера“ на Министерството на образованието и науката в изградените пет IT- центъра в София, Бургас, Пловдив, Русе и Правец. От програмата могат да се възползват всички настоящи десетокласници, които не се обучават в паралелка за придобиване на професионална квалификация по професия от ПН „Компютърни науки“.  Те могат да започнат своя 3-годишен курс на обучение през ноември т.г. и да го приключат едновременно със завършване на средното си образование. Обучението е безплатно и е в рамките на 320 часа годишно през всяка от трите години, като част от него ще се провежда онлайн. Лекциите и упражненията са в събота и неделя. Във всеки център могат да кандидатстват не само местни ученици, а и десетокласници от съседните общини и области. На всеки одобрен курсант от по-далечно място ще се поемат разходите за път и храна. Сформирането на групите от ученици от Х клас ще се осъществи след входящ тест за допускане за обучение. За него не се изискват специфични знания по програмиране. Самият тест оценява на първо място базови умения и дигитална култура, които се очаква да са придобити от учениците. Той има за цел и да провери мотивацията за включване в програмата и отделяне на част от свободното време за обучение по програмиране, както и желанието за работа в сферата на ИТ сектора. Всички кандидати трябва да се регистрират онлайн за включване в националната програма на  адрес: https://it-kariera.mon.bg/e- learning/ . Важно е да се въведе коректно е-майл на кандидата, тъй като чрез него ще се осъществява достъпът до входящия тест. В периода между 10.10.- 13.10.2018 г. на посочения е-майл ще постъпи парола за достъп. Тестът ще се проведе на 14.10.2018 г. от 10:00 часа. Обученията се провеждат към изградените пет IT- центъра за софтуерно обучение: в София – към Технологично училище „Електронни системи“ и Технически Университет - София, Правец – към Професионална гимназия по компютърни технологии и системи, град Правец и Технически университет – София, Русе – към Професионална гимназия по електротехника и електроника „Апостол Арнаудов“ - Русе, и Русенски университет „Ангел Кънчев“, Пловдив – към МГ „Акад. Кирил Попов“ и Пловдивски университет „Паисий Хилендарски“, Бургас – към Професионална гимназия по електротехника и електроника „Константин Фотинов“ и Университет „Проф. д-р Асен Златаров“ -  Бургас. Партньори в Националната програма са организации и фирми от ИТ сектора: Българската асоциация на софтуерните компании (БАСКОМ), Българската асоциация за информационни технологии (БАИТ), Българската аутсорсинг асоциация и Фондация „Клъстер информационни и комуникационни технологии (ИКТ Клъстер).", "date": "2018.10.05", "title": "Удължават срока за регистрация за \"Обучение за ИТ кариера\""}
{"url": "https://www.monitor.bg:443/bg/a/view/sled-vizitata-na-premiera-v-ukrajna-otkrivame-bg-uchilishte-v-odesa-obzor-146163", "text": "Украйна ще даде сграда за българско училище в Одеса, а ние от своя страна ще преотстъпим такава за откриване на украински културен център в София. Това стана ясно от изказване на премиера Бойко Борисов при посещението му в Болград, където заедно с президента Петро Порошенко присъства на честването на 160-тата годишнина на Болградската гимназия с изучаване на български език „Г.С.Раковски“, в която е учил и самият държавен глава. „Договорихме се с кмета на Одеса”, каза Борисов и уточни, че са си дали срок от един месец, за да избистрят подробностите. България пък била готова да подпомогне с финансиране учителите в Одеса и да им осигури помагала по български език. Наред с това 30 деца от гимназията ще бъдат догодина на безплатен лагер в София, изцяло на наши разноски. Петима учители от школото пък щели да дойдат у нас за допълнителна подготовка. Премиерът припомни, че кабинетът е отпуснал 150 000 лв. за оборудване на гимназията в Болград, като парите вече били в сметките на директорката. „Не се обещават тепърва, тук са”, пошегува се Борисов. Той припомни, че при предишното си посещение в Украйна Порошенко е обещал ремонт на пътя от Одеса до Рени, както и реализирането на доста други инфраструктурни проекти. Такъв бил този за големия мост в Одеса, който ще свърза Одеса с Варна и Бургас до Азия. отбеляза премиерът. Приветствие по случай празника на училището отправи и вицепрезидентът Илияна Йотова, чиято визита в страната съвпадна с тази на премиера, както и вицепремиерът Валери Симеонов, който придружаваше Борисов заедно с просветния министър Красимир Вълчев. Йотова заяви, че историята на училището е и историята на България. „Докато езикът е жив, народът не умира“, каза тя. Борисов пък изтъкна приноса на Симеонов за откриването на пряката самолетна линия от Одеса до София. Порошенко от своя страна изтъкна, че Болградската гимназия са завършили двама български премиери, двама генерали и един от ректорите на СУ и добави, че паметта трябва да се пази. Той благодари на Борисов за подкрепата по време на европредседателството и даде да се разбере, че Украйна вижда България като „ракетата носител“, която ще я изстреля към ЕС. Преди да пристигнат в Болград с хеликоптер, Борисов и Порошенко разговаряха на „четири очи”, след което направиха и инспекция на ремонтирания път М-15 от Одеса до Рени, а украинският президент влезе в ролята на шофьор на българския премиер, като сам управлявал автомобила, в който пътували двамата. В тази част на страната живеят най-много украински граждани с БГ произход. заявил Борисов пред Порошенко. И подчертал, че съвместното отбелязване на юбилея на гимназията в Болград е израз на споделеното разбиране за важността от съхраняване на езиковата и културната идентичност на българската общност в Украйна. „Всеки трябва да помни своя корен. Няма дърво без корен. Нашето желание е тези граждани да учат български език и да пътуват често до България. Длъжни сме да използваме това приятелство, за да живеем по-добре“, заявил още премиерът.", "date": "2018.10.05", "title": "След визитата на премиера в Украйна: Откриваме БГ училище в Одеса (ОБЗОР)"}
{"url": "https://www.monitor.bg:443/bg/a/view/prandi-e-favorit-za-selekcioner-na-bylgarija-146177", "text": "Силвано Пранди е един от основните фаворити на Българската федерация по волейбол (БФВ) за селекционер на националния отбор.  От 2015 г. той работи на клубно ниво с \"Шомон\", като преди две години изведе отбора си до титлата във Франция, а миналия сезон спечели сребърен медал. Пранди вече беше начело на националния отбор от 2008 до 2010 г. Под негово ръководство България спечели бронзовите медали от европейското в Турция през 2009 г. През 2010 г. италианецът подписа нов договор с българската федерация до олимпийските игри в Лондон 2012, но след седмото място на световното първенство беше сменен от Радостин Стойчев. Пранди отново беше поканен за селекционер през 2012 г., но отказа.  ", "date": "2018.10.05", "title": " Пранди е фаворит за селекционер на България"}
{"url": "https://www.monitor.bg:443/bg/a/view/kasovi-belejki-i-dokumenti-svyrzvat-predpolagaemite-hakeri-s-gru-146172", "text": "Дванадесети април е трябвало да бъде поредният работен ден за Алексей Моренец, оплешивяващ 41-годишен мъж, за когото се твърди, че е хакер на руското военно разузнаване. Смята се, че работата на Моренец за агенцията, често изписвана със съкращението ГРУ, е включвала използване на специално оборудване за пробиване на системи за безжично свързване с интернет и проникване в компютрите на жертвите. В обвинителен акт на ФБР, който бе публикуван вчера, се казва, че той е работил в Бразилия, пътувал е два пъти до Рио де Жанейро в опит да проникне в мрежите, използвани от служители на антидопингови организации преди и по време на Олимпийските игри през 2016 година. Според обвинителния акт той е ходил в швейцарския град Лозана и там е бил в хотел, близо до мястото, където бил отседнал високопоставен служител на агенция за борба с допинга. Той е помагал на други да получат достъп до безжичната мрежа, която е ползвал служителят. Но в този пролетен ден, когато Моренец пристигнал на паркинга на хотел \"Мариот\" в Хага, нещата се развили зле за него и трима негови руски колеги. Той, Алексей Минин, Олег Сотников и Евгений Серебряков попаднали в засада и били задържани от агенти на холандското контраразузнаване, докато опитвали да пробият системата за безжично свързване с интернет на Организацията за забрана на химическите оръжия. Тази сцена бе разказана с необичайни подробности вчера в американския обвинителен акт и на драматична пресконференция в Холандия. Холандците публикуваха снимки на дипломатическите паспорти на четиримата мъже, които са с поредни номера, показаха електронно оборудване за подслушване в багажника на колата, евро и банкноти по 100 долара. Но сред най-изобличаващите доказателства е касова бележка от такси, която се твърди, че е иззета от Моренец и показва, че на 10 април той е пътувал от централата на ГРУ в Москва до международното летище в столицата. Новинарски организации, в това число Асошиейтед прес, опитаха да намерят информация, която да подкрепи твърденията. Повтори се лутането по дирите на двамата предполагаеми агенти на ГРУ след отравянето на бившия шпионин Сергей Скрипал и дъщеря му в Англия или след като САЩ обвиниха 12 служители на ГРУ през юли в извършване на хакерски атаки с цел намеса в президентските избори през 2016 г. Часове след като бе оповестено името на Моренец, руският информационен уебсайт РБК се свърза с таксиметровата компания, издала бележката и потвърди автентичността й. Мъж, чиито имена и дата на раждане съвпадат с тези на Моренец, е продал колата си през 2004 г. и при продажбата е посочил като свой адрес Военния университет към министерството на отбраната в Москва. Това става ясно от база данни за регистриране на автомобили, която бе проверена от АП. Руски медии също намериха информации в потвърждение на връзките на Моренец с военните. Руският новинарски уебсайт \"Проджект\" разговаря с петима негови бивши състуденти, включително трима възпитаници на факултета по информационни технологии във Военно-космическата академия \"А. Ф. Можайски\". Те разпознаха Моренец на снимката, публикувана от Холандия, а двама други студенти казаха, че личните му данни съвпадат с тези на човек, който е бил в техния курс, който е завършил през 1999 г. Опитите на АП да се свърже със състудентите чрез социалните мрежи не се увенчаха с успех. Серебряков, на 37 години, посочен от ФБР като друг специалист по хакерски дейности на терен, изглежда, води скромен живот на аматьор спортист и специалист по криптография. През 2011 и 2012 г. е играл в руската аматьорска футболна лига. На уебсайта на лигата Серебряков е отбелязан като \"свободен агент\" и изглежда е сменил няколко отбора, но винаги е играел за клубове от северозападната част на Москва. В този район се намира и мозъчен тръст на министерството на отбраната, където той е работил навремето и е написал проучване от 16-страници по криптография, публикувано през 2014 г. и все още достъпно в интернет. Според ведомството този мозъчен тръст, наречен Център за специални изследвания, се занимава с проучвания на \"сигурност на комуникациите и и информационни системи\". Серебряков и Моренец имат и сходни пътнически документи. На снимките, показани от холандското министерство на отбраната, се вижда, че паспортите на двамата са с поредни номера. Минин, 40-годишен мъж с къса черна брада, се твърди, че е наел скромния седан на групата в Холандия. Той е извършвал куриерски услуги за държавно дружество, което отговаря за държавните зрелостни изпити в Русия, показват документи. Според електронна таблица Минин е доставял изпитни документи в гимназия в югоизточната част на Москва и там е обозначен като служител на държавен отдел за \"специални комуникации\". Базата данни за регистрирани коли показва, че Минин е написал като свой адрес ул. Народного ополчения\" 50, военно поделение 22177. Четириетажната бежово-жълта сграда на този адрес е с ограда, на която е изобразена петолъчката на министерството на отбраната. Там се намира военната академия към министерството, една от най-престижните школи за офицери на военното разузнаване. Данните показват, че той е купил и продал поне три автомобила от 2000 до 2004 г., включително едно алфа ромео.", "date": "2018.10.05", "title": "Касови бележки и документи свързват предполагаемите хакери с ГРУ"}
{"url": "https://www.monitor.bg:443/bg/a/view/sedmichen-monitoring-1-5-oktomvri-146165", "text": "На ти си куклите, дай си ми парцалките... На това прилича разиграването на сценки, в които дечурлигата ще бъдат обучавани що е то корупция и как добрите се борят с тази проклета триглава ламя. Някой е мернал нещо по темата и повдига крак като жабата, дето завидяла на коня за подковите. Ще правим театро на децата в градината по немски модел и ще ги поучаваме, че не бива да правят така. А на практика те още с прохождането нагазват в действителността. Доброто винаги побеждава! Да започнем от развенчаването на този мит. Не, в живота не е така. Злото възтържествува, а доброто хлипа в ъгъла, победено и с трайно разклатена психика. „Вкъщи не прави така“, категорична е майката на побойника. И обвинява набитото дете, че е провокирало нейното с нещо. След което се прибира у дома и „провокира“ мъжа си. А детето, дето вкъщи не прави така, гледа и попива. И на следващия ден също решава „да се направи на мъж“. Битият бързо си научава урока. Ако си подели с закуската с вироглавия си връстник, може и да го омилостиви. Което си е чиста проба корупционна практика, ако се замисли човек. Повечето обаче не се замислят над тези неща. Вършат ги автоматично, по навик, без да ги осмислят. Заучени неща. Лесни като детска песничка. „От днес имам вече нови панталонки, в джобчето ми дрънкат... рушвети и бонбонки“. Първо действие на спектакъла. Тръгваме от уреждането за яслата, където комплиментите се разпределят в няколко посоки. Първа е джипито Маца, която ще уреди малкото човече с „докимент“, че има хронично заболяване (в театъра на корупцията се разиграват различни сценки – за астма, епилептични припадъци). На опашката е и леля Видра, която работи в ОДЗ-то и услужливо ще се пише баба на чуждо унуче, ако получи комплименти в подходящ размер. Но по-сигурно е да се заложи на директорката на детското заведение, при която размерът вече наистина има значение. Времето в театъра на корупцията минава бързо. Завесата пада и вече сме във второто действие, където се прехвърляме от ясленска в градинска група. Ако тези комплименти изглеждат малко, какво да се каже за третото действие. Правилно са казали хората, че вкарването на първокласник в желано училище, е като да го приемат в университет. И ако във втория случай поотрасналият човек полага известни усилия и учи за изпити, макар че платеното висше образование вече раздава дипломи като в плод-зеленчук. В първи клас способностите нямат значение. Адресната регистрация също не играе особена роля. Комплименти си трябват за най-желаните училища. И така ще бъде и ще пребъде и натам във всички образователни степени. А навикът е вредно нещо. Докато се усети човек, вече е мушнал комплимент в джоба на катаджията и се бърка и за чиновника. Реалистичен театър, в който всички зрители са участници. Сърдито варненско старче едва не пречука свой връстник в болничната стая, който му пречел да се наспи. За оръжие ползвал стойката за системи. Оперираният дядо се надигнал бодро без намесата на рехабилитатор и наказал причинителя на нощния дискомфорт с удари в главата. Съдебно-психиатрична експертиза ще установява от какво е превъртял. Изперкването не е възрастова характеристика и ако в някои случаи (като гореописания) обяснението може да е свързано с ефекта на упойката, то не е много сигурно на какви опиати са гръцките старчета, дето напирали да емигрират в България. Оглупяването обаче е гарантирано, защото те не просто прииждат насам, ами и напират да се женят за домашните си помощнички (от български произход). Старческата серия продължава с новината за 80-годишен джигит (думата отдавна е изгубила кавказкото си юначно значение), който влезе в насрещното на главния път Е-79 и се наби в друг автомобил, с което постави в краен риск живота на трима души. Сега проверяват какво му е станало. А експертите обобщават. Такива инциденти обикновено водят до размисли и страсти в посока отнемането на книжките на водачите след пределна възраст. А по пътищата се трепят и млади и стари. Учени от университета в Бъфало, САЩ, установиха, че добрият съсед може да зарази с добротата си дори онези, които се появяват случайно и за кратко на определени места, съобщи Лайф. След като изследвали 65 квартала и над 3000 домакинства, учените заключили, че колкото повече добри и отзивчиви съседи се въдят наоколо, толкова по-добре онеправданите и малоимотни хора се справят с агресията, злобата и финансовата нестабилност. То и от Българския хелзинкски комитет така викат. Силно го викат. А онеправданите им питомци все на агресия ги избива. Пернишко заведение. - Как ще платите? - В бой. - А фрактура ще желаете ли? Помощите на около 4500 безработни мързеливци, които отказвали да вършат общественополезна дейност, са били клъцнати. За разлика от предишни години, в програмите за заетост вече не преобладавали ромите, а хора в предпенсионна възраст и младежи с основно и средно образование, както и такива с психични отклонения. И защо да работят, когато има кой да ги храни? Принципът „тате носи, мама меси“ става все по-характерен за българските младежи. Епидемия от хрантутници, които ги мързи да гледат. Един човек пукнал от мързел. Влачи крака към вратата в края на коридора, мързи да го да надигне ръка да почука. Накрая Свети Петър не издържал да го гледа на камерата как се тътрузи, отворил му. Нашият сяда на фотьола срещу него, изпружва нозе. - Чакай, синко, да ти премеря греховете – казва Свети Петър. - Браво, не идват всеки ден такива безгрешни хора. Как го постигна? - Ами, мързеше ме – казва умрелият с тежка въздишка. - Добре, сине, хващай пътя и се настанявай в рая! Поглежда оня стълбите, надига вежди, не му се катери. - Я аз по-добре да се пусна към ада – решава той. - Добре, чедо, ама ти си толкова безгрешен, че трябва да те възнаградя. Имаш три желания, ще ти ги изпълня. Кажи първото! - Ами, едно магаренце, ако може... Щракнал с пръсти Свети Петър, магарето се появило. - Давай второто! - Да ме качиш на магарето, ако може, че ме мързи да надигам крак. Метнал го на рамо Свети Петър, курдисал го върху магарето. - А кажи и третото желание, че да приключваме вече с теб. - Една жаба да ми дадеш, ако може. - То че може, може. Ама за какво ти е пък тая жаба? - Ми нали някой трябва да вика на магарето „тц, тц“. Как ме виждаш аз да го правя това, след като толкова ме мързи?! Спецпрокуратурата внесе отново обвинението срещу Трайчо Трайков, Симеон Дянков и олигарха Иво Прокопиев за продажбата на EVN в съда. И типично по „капиталски“, новината прозвуча като сбъркано ехо далече-далече. В съвсем различен контекст. Вари ги, печи ги, грантаджиите не изневеряват на стила си. Крият се в миша дупка, когато иде реч за далаверите на стопанина им и „негоподобните“. И току изпълзят най невинно на припек навън. А по мустаците им – трохи от сиренце. Този път са се превъзбудили заради авторитетното иначе издание „Шпигел“, което е опряло до родния олигарх Иво Прокопиев. Този честен човечец е тръгнал да обяснява на „шпигелите“ от компетентно, по-компетентно „истините“ за медийната обстановка в страната. Че и си вярва. За синьото сирене обаче нищо не казва. Неизказана истина от Костово време: Приватизационният апетит идва с яденето. Олигарсите знаят защо! Още едни, чиито мотиви винаги понамирисват. ДСБ (в превод Дай да седна Бе), Зелените (еуглени) и „Да, България“ (Бойкикевски речитатив) искат оставката на Йорданка Фандъкова. Всеки политически труп е в правото си да иска нещо. Те също. Живите мъртви. Протестърското войнство наруши тишината в дясната спалня и навири отново мегафони. В челните редици на възмутените граждани пред столичното кметство се открояват кафеджията Георги Илиев и другарчето му Николай Стайков, както и други познати физиономии от „жълтопаветния умнокрасивитет“. На тези хора последния им проблем е как е аранжирано пространството пред църквата „Свети Седмочисленици“. Родният израз, че музикант къща не храни, отеква от Саудитска Арабия. Тамошна гражданка изгубила дело срещу семейството си, което й забранява да се омъжи за неин сънародник с аргумента, че избраникът й има лоша репутация, защото свири на музикален инструмент, предаде Франс прес, цитирайки в. „Оказ“. Ищцата е дипломирана служителка на банка и ръководи 300 служители. Според семейството „свирчото“ не й отговаря на статуса. 38-годишната кандидат-булка обаче се е запънала, че женихът (с голямата свирка) има добра репутация, а и бил религиозен. Чисто ново рекламно значение има и българската поговорка „Храни куче да те лае“. Тайландска рекламна агенция в Банкок позволи на служителите си да ходят на работа с домашните си любимци. Това било политика те да се справят със стреса. От 200 души антистрес терапията предприели двайсетина. Останалите обмислят да си купят куче. На следващ етап инициативата може да се разшири с още елементи, които ще карат работещите да се чувстват в офиса като у дома си. Може да се разхвърлят по пеньоар, да забъркат по една мусака, да", "date": "2018.10.05", "title": "Седмичен мониtоринг  (1 – 5 октомври)"}
{"url": "https://www.monitor.bg:443/bg/a/view/vi-k-avarija-navodni-ulica-v-kuchuka-146149", "text": "Голяма В и К авария в следобедните часове в петък наводни улица в пловдивския квартал „Кючук Париж”. Колите по ул. „Проф. Цветан Лазаров” минаваха огромните локви, причина за които се оказа спукана стара етернитова тръба. От В и К дружеството бяха изпратили авариен екип, който започна отстраняването на аварията пред Механотехникума. Заради спуканата тръба хората в квартала останаха без питейна вода.", "date": "2018.10.05", "title": "ВиК авария наводни улица в „Кючука”"}
{"url": "https://www.monitor.bg:443/bg/a/view/kola-padna-v-trap-na-specprokuraturata-146158", "text": "Истински недомислия само за два дни се случват в Септември заради изкопан трап на една от главните улици по искане на спецпрокуратурата, която изпрати вещи лица в железничарското градче да вземат проби от новоизградения водопровод. Проверката  е в рамките на разследването, което бе предприето преди месеци. Мястото, където опитаха да копаят обаче не е било съгласувано преди това с Енергото, В и К и БТК, каквато е задължителната процедура в такива случаи и при изкопните работи“на сляпо“ се стигнало до прекъсване на подземен кабел, захранващ телефоните и интернета на БТК. Случката породи голямо напрежение сред живеещите в квартала. Хората негодуваха от действията на прокуратурата, чийто представители си тръгнали, след като взели необходимите проби, но изкопаният ров останал и създавал опасност за преминаващите. Както и се случи. Ден по-късно в изкопания трап падна „Ауди“, чийто шофьор се опитал да завие надясно по бул.“България“ в Септември, но колата пропаднала в пръстта. Според пострадалия собственик на колата, 23-годишния Асен Асенов от гр.Ветрен инцидентът е станал около 7,30 ч. след разминаване с друг автомобил. По думите му, дупката с размери около 3-4 метра дълга, дълбока около 2 метра и 1,5 метра широка, не е била обезопасена и е липсвала маркировка. На сигнала за ПТП са се отзовали веднага служители на Районното управление на МВР - Септември и са съдействали на водача да бъде извадено возилото от трапа. Същите са повикали и „ Пътна помощ“, но не са съставили протокол за пътно-транспортното произшествие. Говорителят на полицията Мирослав Стоянов  обясни, че водачът се е движил със съобразена скорост и направените тестове за алкохол и наркотици са отрицателни. За обезопасяване на изкопа в четвъртък вечерта е била поставена маркировка. Асен Асенов пред журналисти бе категоричен, че ще си търси правата по съдебен ред и след като се снабди с полицейския протокол за ПТП, ще заведе съдебни искове за причинените щети.", "date": "2018.10.05", "title": "Кола падна в трап „на спецпрокуратурата“"}
{"url": "https://www.monitor.bg:443/bg/a/view/djado-stefan-ot-rakovski-plaka-pred-syda-izpraznil-cjal-pylnitel-v-gyrba-na-komshija-zaradi-kravi-146151", "text": "75-годишният Стефан Говедарски от Раковски изпразнил цял пълнител от законно притежавания си пистолет в гърба на 33-годишния си съсед Иван Гълев. Дядото стрелял по комшията заради кравите му, които редовно влизали в имота на възрастния. Комшиите живеели в квартал Генерал Николаево на Раковски и често имали скандали заради непослушните крави. Похожденията на чуждото стадо в имота на дядо Стефан го вбесило и на 2 октомври, когато Говедарски решил да отмъсти на по-младия си съсед. След като се скарали по-възрастният изстрелял в гърба на младия кравар цял пълнител с патрони. После дядо Стефан се прибрал вкъщи, извадил празния пълнител и сложил в пищова нов, пълен с патрони. Всичко това стана ясно по време на мярката за неотклонение на Стефан Говедарски в окръжния съд в Пловдив. „Искрено съжалявам. На тази възраст няма да мога да издържа в ареста. Болен съм много от три години. Пия различни лекарства - аспирин, антибиотици. Имам съсиреци, които отиват към сърцето и мозъка. Моля да ме пуснете под домашен арест, да си отида у дома. Имам жена, внуци имам, няма да съм сам. Моля ви”, се разплака пред съдия Екатерина Роглекова възрастният арестант. Тя реши да го пусне на свобода с мярката „домашен арест” именно заради напредналата му възраст и многото заболявания. По повдигнатото му обвинение за опит за умишлено убийство дядо Стефан го грози затвор от 10 до 20 години. По делото са изготвени съдебно-медицинска експертиза на пострадалия, множество обиски и разпити на седем свидетели. Определението на съда не е окончателно и може да бъде обжалвано и протестирано в тридневен срок пред Апелативния съд.  ", "date": "2018.10.05", "title": "Дядо проплака за \"домашен арест\" след цял пълнител в гърба на комшия "}
{"url": "https://www.monitor.bg:443/bg/a/view/sledjat-za-dvojni-pomoshti-bylgarchetata-v-germanija-146155", "text": "Миграцията на българските деца в Германия и дали те посещават училище в следствие на нея ще се следи по пилотния проект за двустранно сътрудничество. Това заяви зам.-министърът Деница Сачева на конференция на тема „Повишаване на ефикасността на мерките за интеграция на децата и учениците от етническите малцинства“. Освен миграцията като проблем Сачева посочи и възможността за получаване на помощи в други държави. „Ще идентифицираме хората в Германия, които получават помощи, да видим децата посещават ли училище тук или там. Трябва да се спре практиката еврейски граждани да получават помощи от две държави“, обясни тя. Според нея това пречи на мерките за спиране на помощи в България да работят, защото родителите получават такива в други страни. Сред мерките за интеграция на децата се подготвят и два големи проекта по ОП \"Наука и образование за интелигентен растеж“, обясни Сачева. Единият е на стойност 82 млн. лв. и ще бъде насочен към обхвата на деца в детската градина и особено към допълнителни уроци по български език, който е ключов за интеграцията на деца от етнически малцинства. Другият на стойността 130 млн. лв. и е насочен към средните училища. Председателят на синдиката на българските учители Янка Такева изтъкна като основен проблем за интеграцията на ромските общности липсата на вяра не само в образователните институции и в обществото. Тя заяви, че ще настоява социалната политика на държавата да минава през образованието. Според Такева трябва да се спират не само детските надбавки, а и социалните помощи като например пари за дърва. „Ако детето не ходи на училище, родителите няма нужда да се редят на опашка пред бюрото на труда“, каза тя.", "date": "2018.10.05", "title": "Следят за двойни помощи българчетата в Германия "}
{"url": "https://www.monitor.bg:443/bg/a/view/ocenjavat-onlajn-i-minimaturite-146154", "text": "Националното външно оценяване по български език и литература и това по математика след 7 клас вече ще се проверява онлайн. Учителите, които ще оценяват резултатите от т.нар. миниматури пък ще минат допълнително обучени за работа с електронната платформа. Това обясниха зам.-министърът на образованието Деница Сачева и експертът в МОН Силвия Кънева при представянето на проекта „Квалификация за професионално развитие на педагогическите специалисти“. От две години оценяването на матурите след 12 клас се извършва онлайн в няколко центъра в страната, като по този начин не се налага учителите да пътуват до столицата. Това лято изпитните работи от националното външно оценяване освен че ще са през юни, ще бъдат проверявани и като тези на 12 клас. „По места отново национални комисии ще оценяват тестовете, те ще се разпределят между членовете им на случаен принцип“, обясни Силвия Кънева. Така изпитът на дете от Видин може да се проверява в Ямбол, даде за пример тя. Класирането отново ще се извършва по региони, но За да бъде въведена тази практика, трябва да бъдат обучени учители, които да оценяват и да работят с електронната платформа. Това ще се случи именно по проекта „Квалификация“, представен вчера. По него ще бъдат обучени общо 52 900 педагогически специалисти, а при възможност техният брой ще нарасне, обясни зам.-министър Сачева. До края на 2018 г. през различни курсове се планира да минат 11 200 от тях, като по проекта се поставя акцент върху Продължителността на обучението може да бъде от ден до седмица в зависимост от тематиката. Освен обучения за онлайн оценяването на матурите, ще има и такива за прилагане на дигиталната платформа SELFIE, благодарение на която училищата могат да оценяват готовността си за дигитална трансформация. Сред останалите теми са „Иновативни педагогически технологии в училищното образование“, „Педагогически модели за превенция на отпадане на училище“, „Съвременни методи на оценяване“ и други. Общата стойност на проекта е 19 911 123 лв. и ще се изпълнява като следва да приключи до 31 декември 2022 г. За обученията ще се присъждат между 1 и 3 квалификационни кредити. Регионалните инспекторати на образованието извършват организирането на курсовете. Те ще могат да се провеждат от специализирани обслужващи звена, от висши училища, научни организации, както и обучителни организации с одобрени от МОН програми. Възложител могат да са по-големите училища и детски градини, а в по-отдалечените от РУО.", "date": "2018.10.05", "title": "Оценяват онлайн и миниматурите"}
{"url": "https://www.monitor.bg:443/bg/a/view/s-tvojat-chas-deca-zaobichali-matematika-146153", "text": "Благодарение на работата по „Твоят час“ и закупените игри по математика са успели да накарат децата, включително и от ромски произход, да заобичат математиката. Учениците в Основно училище „Св. Св. Кирил и Методий“ в Смилян, Смолянско, повишили и успеха си, съобщи директорът Лиляна Балийска. За преодоляване на обучителни затруднения е имало групи по математика, а заниманията по интереси включвали и спорт. В училището са успели да мотивират децата от ромски произход да продължат образованието си и след седми клас. Общо 5951 ученици са включени в проекта „Твоят час“ през учебната 2017/2018 година в област Смолян. С 1590 ученици е работено в групи по обучителни затруднения, а с 4361 са водени занимания по интереси. Това бе обявено по време на кръгла маса, с която стартира информационния ден за отчитане на резултатите от проекта. В него през миналата година са включени 53 училища, което е над 90 процента от училищата в Смолян. Областта е на едно от челните места в страната по обхват, посочи началникът на РУО-Смолян Мария Семерджиева. Областният управител на Смолян Недялко Славов посочи, че с този проект се дава възможност за по-трайна и емоционална връзка между учител и ученик. „Вниманието е насочено към способностите и таланта на всеки отделен ученик, подходът да се работи индивидуално повишава знанията и специфичните умения“, отбеляза Славов. По думите му много е полезно също, че децата се увличат в колективна работа, учат се на сплотеност и постигане на общата цел. Проект „Твоят час“ прави училището по-привлекателно и това води до постигане на приоритета на правителството – намаляване на отпадналите от училище. Това е един от успешните модели за инвестиции на европейски средства, смята областният управител. Електронна платформа Енвижън бе една от добрите практики, представени на форума. Чрез нея се осигурява визуален достъп до урока за всички деца,Учителите в СУ „Св. св. Кирил и Методий“ в Рудозем сами разработват уроците, могат да ги управляват при представянето според нивото на класа и потребностите на децата, да поставят индивидуални въпроси към децата. Учителите качват в електронния портал уроците, има секция и резултати, които родителите могат да проследят. Ценното в тази система е бързата обратна връзка, удобство на учителите и учениците, обясни началният учител Надя Гаджалова.", "date": "2018.10.05", "title": "С „Твоят час“ деца заобичали математика "}
{"url": "https://www.monitor.bg:443/bg/a/view/aga-obra-zlatnite-rozi-vyv-varna-146156", "text": "“Ага“ на Милко Лазаров е големият победител на 36-ия фестивал на българския игрален филм „Златна роза“ във Варна. Лентата спечели голямата награда за най-добър пълнометражен филм за философския си поглед към връзката на човека с природата, изразен с минималистичен и впечатляващ киноезик, за най-добра режисура, за операторската работа на Калоян Божилов, както и приза на гилдия „Критика“ към Съюза на българските филмови дейци и този на акредитираните журналисти на форума. Носителят на голямата награда „Златна роза“ получава и наградата „Дани Лернер“ в размер на 50 000 евро в услуги и 5000 евро в брой, осигурена от Ню Бояна Филм Студио. „Ирина“ на режисьорката Надежда Косева, която познаваме като автор на една от новелите във филма омнибус „Изгубени-намерени“, взе наградата за дебютен пълнометражен филм, както и отличието на СБФД. Специалната награда на международното жури с председател Диана Добрева бе присъдена на „Възвишение“ на Виктор Божинов, а призът на публиката се падна на „Смарт Коледа” с режисьор Мария Веселинова, който бе премиран и с диплом за оригинална идея за детски филм. Като телевизионна продукция бе отличен „8 минути и 19 секунди“ – филм омнибус по разкази на Георги Господинов. Наградата за най-добра женска роля бе поделена между Мартина Апостолова („Ирина“) и Егле Микулианите („Чудо“, копродукция с Полша и Литва), а за най-добра мъжка заслужи Алек Алексиев („Възвишение“). Наградите за поддържащи женска и мъжка роля бяха присъдени на Ангелина Славова и Димитър Коцев-Шошо („Живи комини“, реж. Радослав Спасов). „Златна роза“ за най-добър късометражен филм пък грабна „Гората на Димо“ с режисьор Христо Симеонов.", "date": "2018.10.05", "title": "„Ага“ обра Златните рози във Варна"}
{"url": "https://www.monitor.bg:443/bg/a/view/sysobstvenicite-v-blokovete-sami-shte-opredeljat-specifikata-na-vodopotreblenieto-146159", "text": "Предложените промени в Наредба № 4 за изразходваното количество вода за общо потребление в сграда в режим на етажна собственост предвиждат то да се разпределя поравно за всеки водоснабден обект, когато всички потребители са с осигурени метрологично годни водомери и осигуряват периодично достъп. Това каза в отговор на депутатски въпрос по време на парламентарния контрол в НС министърът на регионалното развитие и благоустройството Петя Аврамова. Тя обясни, че това е много по-справедлив модел от предишния начин на отчитане, поради факта че както привилегиите, така и отговорността е разпределена поравно между всички потребители на услугата, а не само към изрядните и тези, които реално отчитат показатели за изразходвана вода. Министърът каза още, че с промените се предоставя и възможност на етажната собственост, чрез решение на общото събрание, да бъде независима и сама да определя спецификата на водопотреблението в сградата си и в съответствие с нея да управлява разпределението на вода между отделните потребители по принцип, който смятат за подходящ – въз основа на притежавани идеални части, на брой жители или пропорционално на индивидуалното потребление. И към момента ВиК операторите имат практика, по искане на потребителите, в случаи на установени разлики между отчета на общия водомер и сбора от индивидуалните водомери, която е по-голяма от определения размер в Наредбата, да участват в комисии за определяне на причините за тях. При възникнал технически или експлоатационен проблем в сградната ВиК инсталация, която е собственост на потребителите, както и при кражба на вода от вътрешната инсталация, отговорност по предприемане на действия за установяването й имат самите потребители, а операторът може само да участва при констатирането й в качеството на специализирано лице, което има експертизата да съдейства и да посочи възможните причини, каза министърът. В отговор на въпрос Петя Аврамова съобщи, че в периода 2017-2018 г. по републиканските пътища на територията на област Русе за вертикална сигнализация и хоризонтална маркировка, включително за подновяване на такава на пешеходни пътеки, са изпълнени дейности за близо 200 хил. лв. Преди началото на зимния сезон ще бъде положена нова осева маркировка по цялата дължина на път II-21 Русе - Силистра. Необходими са приблизително 97 хил. лв. за подмяна и попълване на пътните знаци на републиканските пътища в област Плевен, като състоянието им по скорошно рехабилитираните пътища е добро, информира още регионалният министър. Средствата ще бъдат изразходвани за подмяна и поставяне на нови там, където липсват. За подновяване на хоризонталната маркировка в областта са изразходвани над 520 хил. лв.", "date": "2018.10.05", "title": "Съсобствениците в блоковете сами ще делят общата вода"}
{"url": "https://www.monitor.bg:443/bg/a/view/indijci-i-nemci-napirat-da-investirat-v-stara-zagora-146142", "text": "Сериозен интерес от индийска компания от хранително-вкусовата промишленост, както и от две немски компании има към Индустриалната зона в Стара Загора. Това съобщиха на съвместна пресконференция министърът на икономиката Емил Караниколов и кметът на града Живко Тодоров, заедно със Съвета на директорите на Индустриална зона \"Загоре\". На брифинга стана ясно още, че са осигурени 3,5 млн. лева от държавата за развитието на Индустриална зона \"Загоре\". Създадено е смесено дружество между общината и държавата, като община Стара Загора участва с предоставянето на терен. Министър Караниколов подчерта, че е спазен поетият ангажимент за реализирането на индустриална зона в града и съвместно с местната власт се работи да бъде изградена една от най-модерните и успешни зони в страната. По думите му засиленият интерес към България като инвестиционна дестинация се потвърждава от това, че все повече компании влагат в дълготрайни материални активи, а това означава че компаниите стъпили на българския пазар искат да продължават да се развиват в страната. Относно липсата на работна ръка за бизнеса икономическият министър посочи, че се работи съвместно с Министерство на образованието за преквалифициране на кадри. Кметът на Стара Загора Живко Тодоров благодари на министър Караниколов за осигуряване на средствата за развитието на Зоната в града и му връчи благодарствено писмо и плакет.", "date": "2018.10.05", "title": "Индийци и немци напират да инвестират в Стара Загора"}
{"url": "https://www.monitor.bg:443/bg/a/view/kinomanija-zavyrta-golemite-filmi-predi-oskarite-146141", "text": "Новият филм на Петър Попзлатев „Времето е наше“, вдъхновен от култовия роман „Разруха“ на Владимир Зарев, ще открие 32-рата „Киномания“, която ще се състои от 15 до 29 ноември. Кастинг-директор на дългоочакваната продукция, доближаваща се до стилистиката на документална творба за промените у нас, е актрисата Светлана Янчева, която е избрала за две от най-главните роли певеца – младия ас на Народния театър. На екрана ще видим още Ивайло Христов, Валентин Ганев, Елена Телбис, Ирини Жамбонас, Ицко Финци, Красимир Доков, самата Светлана Янчева и др. „Преди почти 30 години, на 12 ноември 1989 г., дебютният ми игрален филм „Аз, Графинята“ за пръв път беше представен в чужбина – в Италия. „Времето е наше“ е огледален на него по отношение на темата за човешката свобода“, сподели пред журналисти режисьорът Петър Попзлатев. Освен че участва в две от лентите в афиша, големият Ивайло Христов е и гласът на „Киномания 2018“. Той е озвучил трейлъра за фестивала – анимация със закачка към актуални и популярни наши и холивудски заглавията, а визията е създадена от Борис Десподов. Слоганът на събитието е „Големите филми – преди големите награди“, тъй като програматорите Владо Трифонов и Хермина Азарян вярват, че, както обикновено, селекцията е предусетила бъдещите носители на „Оскар“, „Златен глобус“ и други престижни статуетки. Неслучайно призът на „Киномания 2018“ прилича на кръстоска между американските академични награди и монумента в централното фоайе на НДК... Сред филмите, които ще се завъртят в Зала 1 на Двореца, са „Всички знаят“ с – испанска продукция на иранския режисьор Асгар Фархади, която откри кинофестивала в Кан (17.11); третият филм на Ралф Файнс „Рудолф Нуреев – Бялата врана“, за който все още няма дори трейлър, но се знае, че разказва за бягството на легендарния балетист на Запад (23.11); документалният „Папа Франциск – човек на думата“ на Вим Вендерс (24.11); сатирата на Паоло Сорентино за Силвио Берлускони, наречена „Те“, отново с Тони Сервило от „Великата красота“ в главната роля (25.11). Между 8 и 14 ноември ще е ретроспективата на творчеството на именития шведски режисьор Ингмар Бергман с 8 филма, 3 от които досега не са показвани у нас.  ", "date": "2018.10.05", "title": "„Киномания“ завърта големите филми преди Оскарите"}
{"url": "https://www.monitor.bg:443/bg/a/view/izpravjat-pred-temida-pensioniran-daskal-za-12-sluchaja-na-bludstvo-146147", "text": "Пенсиониран учител по математика и бивш директор на основно училище в Казанлък застава пред Темида за 12 случая на блудство с непълнолетни момиченца. 67-годишният Стоян Ганчев беше задържан след жалба на 13-годишна тийнейджърка на 20 декември м.г.в хода на досъдебното разследване се стигнало до общо 68 случая с 11 негови възпитаничка на възраст от 12 до 14 години и една която е имала 16 години. Децата са дали показания пред съдия в присъствието на педагог, психолог и психиатър.В продължение на 8 месеца възрастният математик е бил с мярка за неотклонение „задържане под стража“, която в момента е променена в „парична гаранция“. Обвинителният акт е внесен в старозагорския окръжен съд и предстои разпределянето му на случаен принцип за разглеждане от състав в понеделник. С осем от момиченцата даскалът се „забавлявал“ на работното си място в училището, а за четири е използвал дома си. В хода на разследването е  установено,че обвиняемият създал приятелства в социална мрежа с малолетни лица – момичета, и е водил кореспонденция с тях, посредством приложение за разговори и съобщения.  Той е приканвал децата в неговия апартамент,  където извършвал и блудствените действия по отношение на 12 малолетни лица от женски пол, на възраст от 12 до 14 години, изразяващи се във физически контакт с тялото на пострадалите, като такива действия извършвал и на работното си място. От прокуратурата искат пенсионерът-математик да замине зад решетките за поне 15 от максималните предвидени в НК 20 години. За  последно Ганчев е бил преподавател в казанлъшкото ОУ „Георги Кирков“, преди това е бил директор на ОУ „Антон Страшимиров“ в Града на розите.", "date": "2018.10.05", "title": "Изправят пред Темида пенсиониран даскал за 12 случая на блудство"}
{"url": "https://www.monitor.bg:443/bg/a/view/skandal-predi-superboja-makgregyr-nurmagomedov-146146", "text": "Пореден скандал заформиха бойците Конър Макгрегър и Хабиб Нурмагомедов преди очаквания с огромен интерес сблъсък по ММА. Руснакът си тръгна обиден от официалната пресконференция, тъй като ирландецът закъсня с половин час. “Дойдох навреме, а него го няма. Това е проява на неуважение. Той закъснява, а аз си имам график и не мога да се съобразявам с него. Не мисля да го чакам“, заяви Нурмагомедов и напусна залата. Малско след това Макгрегър все пак се появи и на свой ред нападна опонента си. „Тази п*тка трябваше да ме изчака, за какъв се мисли?! Той просто не искаше да е до мен, защото е уплашен“, изцепи се ирландецът. Най-очакваната битка в UFC ще се състои тази неделя от 05:00 часа и ще се предава пряко по MAX Sport 2, както и като pay-per-view на онлайн платформата live.a1.bg. Сблъсъкът със сигурност ще подобри всички рекорди по гледаемост на двубой от ММА, като прогнозите на специалистите са доста противоречиви. За лек фаворит в двубоя е определен Хабиб, тъй като той има впечатляващия рекорд от 26 победи и нито една загуба. Освен това боецът от Дагестан е в доста по-добра моментна форма, тъй като редовно има битки на октагона. В какво състояние е Конър Макрегър обаче, е истинска мистерия, тъй като ирландецът не е участвал в мач от UFC от близо две години, а последната му спортна проява бе през лятото на 2017 г. в боксовия двубой срещу Флойд Мейуедър.", "date": "2018.10.05", "title": "Скандал преди супербоя Макгрегър - Нурмагомедов"}
{"url": "https://www.monitor.bg:443/bg/a/view/grigor-se-otkaza-ot-mastyrsa-v-shanhaj-146140", "text": "Григор Димитров отказа участие в турнира от сериите „Мастърс“ в Шанхай. Новината бе потвърдена от организаторите на надпреварата, като световният №8, който от следващата седмица ще отстъпи с още едно място в ранглистата на АТП, е посочил като причина контузия в глезена. Медиите в Китай обявиха, че именно по този начин Димитров е мотивирал отказването си от турнира, а на негово място в основната схема влиза Андреас Сепи. Сред поставените осем пък се изкачва Кей Нишикори. Турнирът от най-високата категория на АТП започва в неделя и ще продължи до 14 октомври, когато ще бъде излъчен и новия шампион. Отказването от надпреварата лишава българина и от нови 180 точки за световната ранглиста. През миналата година той игра четвъртфинал, който загуби от Рафаел Надал. Неучастието през тази година реално слага край и на теоритичните шансове на Димитров да участва на финалите на АТП в Лондон през ноември. Именно в британската столица Гришо трябваше да защитава своята титла от миналия сезон. За момента родният талант е 15-и в класацията за Лондон с 1745 точки през годината, а осмият който затваря участниците е Доминик Тийм с 3525 точки. До края на годината българският тенисист е заявил участие в още две надпревари – АТП 500 във Виена, както и „Мастърс“ турнира в Париж в края на октомври. Освен Димитров на мастърса в Шанхай няма да участва и световният №1 Рафаел Надал. Испанецът също отпада поради контузия, като оплакванията му са в областта на коляното. Рафа обаче е един от сигурните за финалите в Лондон. Освен Надал до момента за там се класираха Новак Джокович, Роджър Федерер и Хуан Мартин дел Потро.", "date": "2018.10.05", "title": "Григор се отказа от мастърса в Шанхай"}
{"url": "https://www.monitor.bg:443/bg/a/view/bolnicata-vyv-veliko-tyrnovo-tyrsi-speshno-kryv-146143", "text": "Многопрофилната областна болница „Д-р Стефан Черкезов“ търси спешно кръв, съобщиха от лечебното заведение. Отделението по трансфузионна хематология в нея се нуждае от кръв от групите \"А +\" и \"0 +\". \"Проблемът с недостига на кръв през последните дни се изостри\", съобщи завеждащата кръвния център д-р Марияна Витанова.", "date": "2018.10.05", "title": "Болницата във Велико Търново търси спешно кръв"}
{"url": "https://www.monitor.bg:443/bg/a/view/bronirat-avtobusa-na-siti-za-derbito-s-livyrpul-146145", "text": "След като през миналия сезон футболистите на “Манчестър Сити” си имаха проблеми с фенове на “Ливърпул” на път за “Анфийлд”, сега “гражданите” са взели мерки. През април автобусът на шампионите беше атакуван от привърженици на домакините, като дори имаше и счупено стъкло. В тази връзка за сегашното гостуване на “Сити “в неделя върху рейса ще бъдат монтирани камери, които да заснемат евентуалните нарушители на реда, твърди ESPN. Освен това полицията в “Ливърпул” обмисля да прекара автобуса по друг маршрут, за да ограничи шанса за инциденти. Стъклата на возилото пък ще бъдат подсилени с лека бронировка. „Ливърпул” приема тима на Пеп Гуардиола в неделя от 18:30 часа. Преди осмия кръг двата отбора са лидери в класирането на Премиър лийг с по 19 точки.", "date": "2018.10.05", "title": "Бронират автобуса на „Сити“ за дербито с „Ливърпул“"}
{"url": "https://www.monitor.bg:443/bg/a/view/izsekoha-nad-1-3-mln-kubika-dyrvesina-porazena-ot-bolesti-i-buri-146150", "text": "От началото на годината до края на септември в държавните горски предприятия са изсекли над 1,325 млн. кубика повредена дървесина от болести и други природни бедствия. Това съобщи в отговор на депутатски въпрос по време на парламентарния контрол днес земеделският министър Румен Порожанов. Добиването на част от тази дървесина е станало без провеждане на открита процедура или договаряне и след предписание на съответната лесозащитна станция и регионална дирекция по горите. Така от шестте държавни горски предприятия през 2018 г. са сключени общо 1507 договора за спешен добив на 555 хил. куб. м повредена дървесина по условията на чл. 27 от Наредбата за условията и реда за възлагане изпълнението на дейности в горските територии, което представлява 15% от общите количества от 3,7 млн. кубика добита дървесина. По думите му от общо 770 хил. куб. м в изсечена дървесина в Югоизточното държавно предприятие, 250 хил. кубика е била повредена. В Южното-централно предприятие количествата са съответно - 915 хил. куб. м и 400 хил. куб. м, в Югозападното - 900 хил. куб. м, в това число - 500 хил. куб. м повредена, в Северозападното държавно предприятие - 330 хил. куб. м, от които повредена - 45 хил. куб. м. В Северното-централно държавно предприятие с център в Габрово за първите 9 месеца са били добити всичко 370 хил. куб. м, от тях 50 хил. куб. м поразена дървесина. Най-малко повредена дървесина - само 30 хил. куб. м от общо 445 хил. куб. м са били добити в Североизточно предприятие. Относно осигуряването на дървата за огрев на населението Румен Порожанов поясни, че общото определено количество за добив „на корен“ и добита дървесина „на склад“ е общо 1,3 млн. кубика, което е с 28 хил. куб. м повече от отчетеното за 2017 г. „По данни към края на септември 2018 г. териториалните поделения на държавните горски предприятия са предоставили директно на населението общо 700 хил. куб. м, което е 54% от предвиденото количество за годината. Домакинствата вече са купили над 100 хил. куб. м дърва за огрев. Реализираните количества са с 4% по-малко от миналата година, като причината е забавяне от страна на правоимащите, сами организиращи добива да дърва“, добави той. Според министъра при продажните цени на дървата за огрев спрямо миналата година в отделните ловни и горски стопанства се наблюдава поскъпване от 3 до 5 лв. на кубик. „Увеличението се дължи на нарасналите разходи на добив, породено от липсата на работна ръка и увеличеното търсене на дървесина. Ценоразписите се утвърждават от директорите на държавните предприятия, а за дървесината от общинските гори от съответния общински съвет“, припомни той и обясни, че за това е логично цените да не са еднакви в различните райони на страната. По този повод народният представител Дора Янкова предложи, поне за добиваната от населението дървесина „на корен“ от държавните предприятия цената да е еднаква. Порожанов уточни още, че от началото на годината 2 млн. куб. м дърва за огрев са продадени на населението от търговци, закупили ги на търгове от горските и ловните стопанства. „Фирмите ги продават на населението на пазарни цени, с включени в тях разходи за обработка, транспорт и определена печалба“ ,поясни той и добави, че е разпоредил на шефовете на горските предприятия до средата на ноември да направят поне по 3 срещи с всички кметове на населените места в техните райони, за да няма риск от дефицит на дърва за огрев за населението.", "date": "2018.10.05", "title": "Изсекоха над 1,3 млн. кубика дървесина поразена от болести и бури"}
{"url": "https://www.monitor.bg:443/bg/a/view/bivsh-zam-ministyr-s-2-g-uslovno-146148", "text": "Бившият зам.-министър на МВнР Христо Ангеличин получи условна присъда от 2 г., постановена от Специализирания наказателен съд., съобщиха от институцията. Той бе предаден на съда през януари 2018г. с обвинение, че не е упражнявал достатъчен контрол на подчинените си при закупуването на телефонни централи в 12 задгранични представителства на България. Обвинението срещу Ангеличин е за безстопанственост., а щетите за Външно министерство, които е нанесъл са за 419 934,29 лв., съобщават от спецсъда. Христо Ангеличин беше два мандата общински съветник от ДСБ в Столичната община. През 2015 г. бе назначен за съветник в политическия кабинет на външния министър във второто правителство на Бойко Борисов, а през септември същата година зае поста на заместник министър. Ангеличин получи своето обвинение, заедно с началника си – бившия външен министър Даниел Митов. Междувременно в четвъртък стана ясно, че на Митов му е сменено обвинението от „престъпление по служба“ в „Злоупотреба на доверие“. Замяната била направена, заради събраните нови документи. Разпитите на свидетелите също посочили различни фактически обстоятелства.", "date": "2018.10.05", "title": "Бивш зам.-министър на външните работи с 2 г. условно"}
{"url": "https://www.monitor.bg:443/bg/a/view/zapadyt-objavi-vojna-na-ruskoto-gru-146152", "text": "След като САЩ, Великобритания, Австралия и Холандия обвиниха Москва в намеса във вътрешните им работи и в многобройни кибератаки, насочени не просто срещу определени институции (ОЗХО в Холандия, антидопингови агенции, компанията „Уестингхаус“ в САЩ и т. н.), а срещу демокрацията изобщо, фронтът срещу Русия и нейното разузнаване набъбна до 7 държави. Към списъка с обвинители се присъединиха още няколко страни – Германия, Франция, Канада, Белгия. Германското правителство обвини Русия, че стои зад масирана кибератака, извършена миналата година, предаде ДПА. Според федералното правителство има \"голяма вероятност, граничеща със сигурност, зад кампанията на ЕйПиТи28 да стои руската служба за военно разузнаване ГРУ\", заяви в Берлин правителственият говорител Щефен Зайберт. ЕйПиТи28, известна още като \"Фенси беър\", се смята, че е групировка за кибершпионаж, свързана с ГРУ. Франция споделя позицията на Холандия и Великобритания за ролята на Русия в приписваната й кибератака срещу Организацията за забрана на химическите оръжия (ОЗХО), гласи официално изявление на френското външно министерство, цитирано от АФП. Френското външнополитическо ведомство изразява \"пълна солидарност\" във връзка с обвиненията, но не споменава за предприемането на някакви действия от своя страна. В Белгия също смятат, че са пострадали от руските хакери. Агенти на руското военно разузнаване ГРУ са проникнали в системите на министерството на външните работи на Белгия през 2014 г., пишат местни медии, без да посочват източника си за тези твърдения. Отбелязва се, че едно от нанесените поражения е било изтеглянето на поверителен доклад, свързан с Украйна. Допълва се, че не е известно дали това е единствената щета, нанесена с използването на компютърен вирус. Медиите поясняват, че досега белгийската федерална прокуратура не е посочвала виновник за пробива и че разследването продължава. Уточнява се, че същата програма е била засечена от холандските власти. Срещу Световната антидопингова агенция, базирана в Монреал, е извършена кибератака, за която е \"много вероятно да е отговорно\" руското военно разузнаване (ГРУ), заяви канадското министерство на външните работи, цитирано от АФП. Агенцията и Канадският център за спортна етика са били атакувани през 2016 г. и правителството на Канада смята, че ГРУ е \"много вероятно да е отговорно за тези действия\", заяви министерството. Властите осъдиха \"серията от злонамерени кибероперации, извършени от руската армия\" срещу Канада и нейните съюзници. Преди това министерството на правосъдието на САЩ обвини 7 служители на руското военно разузнаване в хакерски атаки срещу антидопингови агенции и други организации. Американският министър на отбраната Джим Матис обяви по-рано, че трябва да се потърси отговорност на Русия за опитите й за хакерски действия срещу Организацията за забрана на химическите оръжия (ОЗХО), предаде Ройтерс. \"По същество руснаците бяха хванати със своето оборудване, с хора, които го правеха, и трябва да понесат последиците, ще трябва да им се потърси отговорност. Как ще отговорим е политическо решение на засегнатите държави\", заяви Матис след среща на министрите на отбраната от НАТО в Брюксел. Преди това Холандия обяви по-рано, че е експулсирала четирима агенти с дипломатически паспорти през април, след като е осуетила действията им. Същите четирима агенти са и в списъка с обвинени от САЩ. В Москва се ограничиха с ирония по повод случващото си, като определиха нападките като „остър пристъп на шпиономания“. Британският в. „Таймс“ смята, че координираните заявления от страна на западните страни целят да покажат на света какво крои ГРУ и да демонстрират на покровителите му, че старите правила за свръхсекретност в контраразузнаването повече не важат. Според вестника от сега нататък тайните хакерски атаки на руските агенти ще се огласяват и осмиват. Един от най-забавните факти, свързан с руските агенти в Холандия е, че офицер от руското разузнаване по време на изпълнението на поставената му задача си носел със себе си квитанцията от таксито, с което е пътувал от щаба ГРУ до московското летище Шереметиево, за да може след това да си върне парите от счетоводството. Не по малко интересен е и фактът, че номерата на паспортите на двама от агентите се различават само с последната цифра в номера и са издадени в един ден, както това бе с двата заподозрени в отравянето на двойния агент Скрипал във Великобритания.", "date": "2018.10.05", "title": "Западът обяви война на руското ГРУ"}
{"url": "https://www.monitor.bg:443/bg/a/view/shofior-ot-stolipinovo-vkara-7-godishno-hlape-v-bolnica-146130", "text": "Шофьор от пловдивския квартал „Столипиново” вкара 7-годишно момченце в болница. Детето също живеело в квартала, където на ул. „Ландос”, било блъснато. Според хора от квартала шофьорът, който карал „Фолксваген Поло”, се движел много бързо. Заради това и не успял да спре навреме, когато буквално на метри пред колата му, тръгнало да пресича ул. „Ландос” 7-годишното момченце. Водачът на полото набил спирачките, но въпреки това ударил с автомобила си детето. Сигналът за катастрофата е бил получен на 112 в 19,45 часа в четвъртък вечерта. На мястото бил изпратен патрул на Шесто управление на полицията. Униформените тествали водача, който е на 40 години, за алкохол и дрога. Резултатите му били отрицателни. Според сайта trafficnews шофьорът бил набит от насъбралата се след катастрофата тълпа и бил спасен от отишлите до там полицаи. В същото време обаче от Областната дирекция на МВР в Пловдив отричат водачът, блъснал детето, да е бил бит от съкварталците си. Според официалната позиция на полицията в града хората от „Столипиново” не са набили шофьора. Той бил арестуван за 24 часа, като причините за произшествието се разследват. Блъснатото момченце е настанено със счупен череп и счупена ръка в Клиниката по неврохирургия в УМБАЛ „Св. Георги”. Състоянието му е стабилно, съобщават оттам.", "date": "2018.10.05", "title": "Шофьор от „Столипиново” вкара 7-годишно хлапе в болница"}
{"url": "https://www.monitor.bg:443/bg/a/view/tinejdjyr-zadigna-lotarijni-bileti-i-3-portmoneta-ot-jeni-146133", "text": "17-годишен ученик е откраднал лотарийни билети от хранителен магазин, като преди това е задигнал и портмонета от три жени в Панагюрище. След разплитане на кражбите се оказало, че хлапакът е гастрольор и е родом от пловдивското село Калояново. Панагюрските криминалисти го спипали, след като през последната седмица в средногорския град били регистрирани множество кражби от търговски обекти и питейни заведения. Екип от криминалисти, полицейски и младши-полицейски инспектори започнал работа по тяхното изясняване. След обстоен анализ на събраните данни полицаите установили, че авторът на посегателствата не е местен. Не след дълго упоритостта им била възнаградена. Задържаният се оказал 17-годишен жител на пловдивското село Калояново. Само за няколко дни той отмъкнал три дамски портмонета от жени в търговски обекти, както и лотарийни билети от хранителен магазин. Гастрольорът е задържан в ареста за срок от 24 часа, а спрямо него се води полицейско производство под наблюдението на прокуратурата. Изяснява се неговата съпричастност към други извършени кражби на територията на Панагюрище и Стрелча.", "date": "2018.10.05", "title": "Тинейджър задигна лотарийни билети и 3 портмонета от жени"}
{"url": "https://www.monitor.bg:443/bg/a/view/styklo-ubiec-debne-kraj-uchilishte-vyv-v-tyrnovo-146131", "text": "Стъкло убиец дебне край училище в центъра на Велико Търново. Счупеното панорамно стъкло гилотина се намира на партерния етаж на нова административна сграда. То е разделено на три огромни парчета с остри ръбове. Неизвестно кой и кога е закрепил горната половина на стъклото да не падне, с огъната вилица. Ако обаче някой се допре случайно до него или пък реши да влезе в помещението и то падне върху него, ще го обезглави. Журналистът Мирослав Дечев, който пръв алармира за стъклото убиец направил проучване и установил, че помещенито било собственост на великотърновски свещеник, но след това вероятно заради неиздълен банков кредит, помещението сега е собственост на една от банките. Която пък от своя страна не полага никакви усилия да го обезопаси като премахне опасните парчета стъкло, или да ги покрие с дървени или други плоскости. Само на 50-ина метра от стъклото гилотина се намира училище, в което учат няколкостотин деца. всеки ден те минават по тротоара на сантиметри от висещите парчета смърт. „Трябва ли да се случи непоправим трагичен инцидент и да има смърт за да започнат да се търсят виновни, да се задействат компетентните лица и да бъдат премахнати опасните стъклени парчета”, пита журналистът Мирослав Дечев.", "date": "2018.10.05", "title": "Стъкло убиец дебне край  училище във В. Търново"}
{"url": "https://www.monitor.bg:443/bg/a/view/lekoatleticheski-polumaraton-v-chest-na-balkanskata-vojna-organizirat-v-rakitovo-146132", "text": "Планинският лекоатлетически полумаратон“ Ремово-Блатца-Ракитово-2018“ събира на 6 октомври/събота/ от 10 ч. състезатели в различни дистанции. Организатори са община Ракитово, Местната комисия за борба с противообществените прояви на малолетни и непълнолетни, Спортен клуб“ Левски“-Ракитово и Сдружение“ Суткя“. Това е 6-тото поредно издание на полумаратона, а спортната проява се провежда в чест на 106 години от Балканската война. В маратона могат да участват всички записали се за участие в определения срок и преминали задължителен предсъстезателен медицински преглед, извършен в здравно заведение три дни преди проявата или  1 час преди старта. Дистанциите са съответно 5,10 и 20 километра, като първата- от 5 км включва маршрута Блатца-Ракитово, 10 км-  Ремово - Партизанска чешма - Блатца – Ракитово и 20 км- Ремово – Кемалица - Партизанска чешма – Блатца – Ракитово.Състезанието се провежда по правилата на шосейните пробези и маратон на  ИААФ-БФЛА. Класирането е по време, по реда на пристигането на всяка отделна дистанция.", "date": "2018.10.05", "title": "Лекоатлетически полумаратон в чест на Балканската война организират в Ракитово"}
{"url": "https://www.monitor.bg:443/bg/a/view/pohodkata-na-modelite-da-e-sys-statut-na-intelektualna-sobstvenost-146135", "text": "Походката и премятането на косата на супермоделите на подиума да се защитава по смисъла на авторските и сродните им права. Това искане отправиха юристи на Запад, цитирани от в. Times. Около лондонската Седмица на модата експерти изразиха мнение, че манекенките следва да получават по-голям доход от „уникалните им роли на изпълнители“ по време на ревютата и така да се приближат до статута на певците от гледна точка на интелектуалната собственост. Според доклада, публикуван от Ексетърският университет, моделите биха получавали отчисления за всяко излъчване на ревю с тяхно участие по телевизията или онлайн. „Природата на тяхното „изпълнение“ покрива всички изисквания за защита на интелектуалната собственост по в момента действащия закон във Великобритания. Те заслужават същите права като музикантите и художниците“, категорична е Матилде Павис, преподавател в университета и съавтор на проучването. Ако подобни мерки бъдат приети, дизайнерите и продуцентите на модните ревюта ще трябва да поискат специално разрешение от моделите за използването на „уникалните им походки“, пише още в доклада.", "date": "2018.10.05", "title": "Походката на моделите да е със статут на интелектуална собственост"}
{"url": "https://www.monitor.bg:443/bg/a/view/bot-na-sony-si-prisvoi-kompozicija-na-bah-146134", "text": "Голямата музикална компания Sony Music Entertainment се замеси в скандал, след като свали от Фейсбук видео на пианиста Джеймс Роудс, в което той изпълнява композиция на Йохан Себастиан Бах. Клипът, който трае малко над минута, бе премахнат временно от социалната мрежа след подадено оплакване от Sony за нарушени авторски права. Според жалбата 47 секунди от видеото представляват композиция, която според компанията й принадлежи. По-късно Роудс се свързва с продуцентската фирма, като обяснява, че той сам е носител на всички права, свързани с видеото. След като легендарният композитор е починал през 1750 г., неговите произведения могат да бъдат изпълнявани свободно от всеки, без да нарушават авторството му, поне от средата на 19-и в. насам. Въпреки това Sony първоначално не приема подобно обяснение и не оттегля оплакването си, а видеото на музиканта остава свалено от Фейсбук. Причината за това се крие във факта, че компанията работи с ботове за откриване на публикации, нарушаващи правата й като собственик на звукозаписи. Алгоритъмът не пресмята обаче колко време е отминало от смъртта на реалния автор на произведението, в което се корени и въпросният скандал. След като Роудс поставя въпроса в лични имейли към представители на Sony Music Entertainment и Sony Classical, оттам отчитат тази подробност и възвръщат видеото с изпълнението му в мрежата.", "date": "2018.10.05", "title": "Бот на Sony си присвои композиция на Бах"}
{"url": "https://www.monitor.bg:443/bg/a/view/levski-zashtiti-jablonski-146136", "text": "Ръководството на „Левски“ подкрепи бранителя Давид Яблонски след появилата се информация, че чехът че е осъден и глобен за уреждане на футболни срещи. Футболистът на „сините“ вече е с условна 18-месечна присъда и е задължен да плати 20 000 чешки крони, а ако не го направи, то го грози затвор от близо 10 седмици, допълват в Чехия. „Очевидно е, че не сме очаровани от появилата се информация. Разговаряхме с играча и неговия агент, които са наясно със ситуацията. Те твърдят, че решението ще бъде обжалвано на по-висока инстанция, защото това е първа инстанция. Говорих и с Яблонски и ми изглеждаше притеснен. Ние като клуб го подкрепяме. Неслучайно искаме да му продължим договора, тъй като е един от най-важните ни футболисти“, коментира изпълнителният директор на „сините“ Красимир Иванов. Ръководството на „сините“ има за цел да задържи и още двама играчи с изтичащи договори в лицето на Габриел Обертан и Милош Цветкович. „Имах шанс по-рано тази седмица да потвърдя за разговорите с Обертан и неговия агент. Надявам се, че всичко ще се случи навреме, защото искаме тези въпроси да бъдат решени преди празниците. Това важи и за останалите футболисти, чиито договори изтичат през лятото. Искаме всички да останат\", допълни Иванов, който коментира и въпроса със спортния директор, който старши треньорът Славиша Стоянович сам пожела да бъде назначен. „Това е задача, която така или иначе дискутираме. Разговорите продължават, но не сме в активен процес на договаряне на нов спортен директор. Надявам се до края на годината да приключим, но в момента наистина не сме в активен процес на разговори\", разкри „синият“ шеф. На „Герена“ продължава продажбата на билети за столичното дерби със „Славия“, като от клуба очакват около 10 000 привърженици да подкрепят отбора. В паузата на шампионата след мача с „белите“ пък „Левски“ ще изиграе контрола с „Локомотив“ (София). Срещата на стадион „Георги Аспарухов“ е планирана за 13 октомври.", "date": "2018.10.05", "title": "„Левски“ защити Яблонски"}
{"url": "https://www.monitor.bg:443/bg/a/view/milanov-ne-sprja-chelsi-popeto-gleda-golov-trilyr-146138", "text": "“Челси” спечели трудно с 1:0 домакинството си срещу унгарския “МОЛ Види”, който бе с Георги Миланов в състава си в мача от група L на Лига Европа. Българският халф записа силен двубой и се отчете с доста добри отигравания, но класата на \"сините\" си каза думата. Победният гол бе дело на Алваро Мората в 70-ата минута. След вторите мачове в групата тимът на Миланов, който се завръща в националния отбор, е на последното място в групата с 0 точки. Капитанът на националния отбор Ивелин Попов пък не успя да запише минути за своя „Спартак“ (М) при головата фиеста срещу „Виляреал“. Българинът бе в групата за мача, но остана на пейката. Руският гранд водеше в резултата буквално до последната минута, но Касорла успя да изравни. След второто си реми „Виляреал“ е трети в група G с две точки, докато „Спартак“ е последен със само една. Лидер е „Рейнджърс с четири пункта, следвани от „Рапид“ (В) с три. Един от фаворитите за трофея „Милан“ пък успя да запише втора победа в група F, след като надделя над “Олимпиакос” с 3:1. В другия мач от групата „Бетис“ победи дебютанта „Дюделанж“ с 3:0. За отбора от Люксембург цял мач изигра бившият младежки национал Едисон Йорданов. Безспорно обаче издънката на вечерта дойде от печално известния вратар Лорис Кариус. Стражът, който закопа „Ливърпул“ във финала на Шампионската лига, премина под наем в „Бешикташ“ и се прочу и за новия си тим. Германецът се превърна в грешник след умопомрачителна издънка в мача на турския отбор в гостуването на “Малмьо”, което бе загубено с 0:2. Кариус си отбеляза автогол, след като опита да хване центриране, но вместо това си вкара топката в мрежата.", "date": "2018.10.05", "title": "Миланов не спря „Челси“, Попето гледа от пейката голов трилър"}
{"url": "https://www.monitor.bg:443/bg/a/view/ronaldo-moje-da-zagubi-1-miliard-evro-zaradi-iznasilvaneto-146139", "text": "Скандалът около обвинения в изнасилване Кристиано Роналдо е на път да се отрази финансово както на играча, така и на настоящия му клуб „Ювентус“. От спортния гигант Nike заявиха, че са много притеснени от обвиненията към Кристиано Роналдо за сексуално насилие и не е изключено да махнат португалеца от рекламното си портфолио. “Изключително сме разтревожени от обезпокоителните обвинения (към Кристиано Роналдо) и продължаваме да следим ситуацията отблизо”, казаха от компанията. Португалецът е един от тримата спортисти, които имат доживотен договор с Nike заедно с Майкъл Джордан и ЛеБрон Джеймс. Контрактът на CR7 се оценява на 1 милиард долара. Марката вече скъса отношенията си с Ланс Армстронг след изповедта на американския колоездач. Роналдо е лице и на FIFA 2019, като и от тази компания изразиха притесненията за обвиненията. Междувременно стана ясно, че акциите на “Ювентус” са паднали с 5,37% и причина за това е именно делото срещу Роналдо. Докато бурята отшуми, звездата е временно отстранен и от националния отбор, за да може да стои далеч от медиите.", "date": "2018.10.05", "title": "Роналдо може да загуби 1 милиард евро заради изнасилването"}
{"url": "https://www.monitor.bg:443/bg/a/view/imam-zatril-stenopisi-na-500-godini-v-kurshunlu-djamija-146119", "text": "Мюсюлманският духовник от Дулово Бюрхан С. е осъден на 10 месеца затвор условно и 3 хиляди лева глоба заради извършен противозаконен ремонт в джамията \"Макбул Ибрахим паша\" (Куршунлу джамия) в Разград, която е защитен паметник на културата. Новината съобщи говорителят на Апелативната прокуратура във Варна Илка Катрева. Имамът се е признал за виновен и е сключил споразумение с Окръжната прокуратура в Разград. Бюрхан ходжа бил спипан да прави незаконен ремонт на джамията в началото на август 2015 година. Без да има и най-малка представа от ремонтни дейности и реставрация имамът наредил да измажат стените на джамията на два метра от пода, като по този начин изцяло били унищожени стенописи, чиято възраст се оценява на ок. 500 години. Засегнатата площ била между 80 и 110 квадратни метра, а според експерти реставрацията на стенописите ще струва минимум 27 хиляди лева. Имамът не ограничил размаха си до стените. По подобен начин върху оригиналната керамична подова настилка Бюрхан С. начукал дървено дюшеме. По фасадата на джамията пък необратимо бил унищожен оригиналният каменен градеж. Наетите от подсъдимия духовник работници искали да изхвърлят и огромни каменни плочи от прозорците, но колега на Бюрхан, имамът на \"Макбул Ибрахим паша\" успял да ги спре с аргумента, че това са плочи на повече от 5 века. По случая с незаконния ремонт на разградската джамия е подсъдим и турският гражданин Ахмед Ялчъндаг, който пък през октомври-ноември 2015 наел майстори да фугират каверни по стените на джамията със смес от мраморен прах, каменно брашно и бял цимент. Експертиза впоследствие установила, че тези материали са крайно неподходящи по плътност, състав и цвят и се различават силно от оригиналния камък на джамията, построена през ок. 1680 година от архитект от школата на мегендарния мимар Синан паша, архитект на одринската джамия \"Султан Селим\". Делото срещу Ялчъндаг се води задочно, тъй като е напуснал страната. Куршунлу джамия е от така наречените \"султански тип\". Молитвеният салон е покрит с масивно каменно кубе, което е \"поставено\" върху квадратна основа и четири пандадива. Градежът е от дялани варовикови квадри и хоросанов разтвор. Кубето има двуслоен градеж от камък и тухли. Стенописната украса датира от периода 1730-1800 година и е изпълена изключително професионално. Съсредоточена е най-вече в богато изрисуваните стени, в тавана и в пода, покрит с килими. Украсата на вътрешните стени е била от цветни камъни, както и зидарията на прозорците и вратите. Темите, избрани за украса на стените, са характерни флорални мотиви и представляват стилизирани рози, карамфили, лалета и др. Така вътрешността изглеждала до ремонта на двамата самозвани майстори.", "date": "2018.10.05", "title": "Имам затрил стенописи на 500 години в Куршунлу джамия"}
{"url": "https://www.monitor.bg:443/bg/a/view/beh-zapisa-vtoro-uvelichenie-na-treta-emisija-evroobligacii-ot-550-na-600-mln-evro-146137", "text": "„Български Енергиен Холдинг“ ЕАД (БЕХ) днес успешно записа увеличение на своята трета емисия еврооблигации, листвана на Ирландската фондова борса (Euronext Dublin) и на Българската фондова борса от 550 на 600 милиона евро при годишен лихвен процент в размер на 3.5% и падеж от 7 години, съобщиха от ведомството. С настоящото увеличение на емисията облигации, БЕХ запазва същите конкурентни ценови условия и срочност, което ще позволи на компанията да разпредели своите лихвени разходи по-ефективно и за по-дълъг период от време. Ценните книжа ще бъдат регистрирани на Ирландската и Българската фондова борса. Постигнатото второ увеличение на емисията в продължаващи волатилни пазарни условия потвърждава доверието на инвеститорите в БЕХ, както и добрия достъп на компанията до капиталовите пазари. Приходите, получени от емисията, ще се използват за общи корпоративни цели. С втория допълнителен транш БЕХ постигна планирания размер на облигационната емисия и не се предвиждат повече увеличения.", "date": "2018.10.05", "title": "БЕХ записа второ увеличение на трета емисия еврооблигации от 550 на 600 млн. евро"}
{"url": "https://www.monitor.bg:443/bg/a/view/spipaha-tyrgovec-na-preparirani-jivotni-146127", "text": "29-годишен старозагорец е бил задържан в хода на специализирана акция целяща да пресече търговията с препарирани животни, вписани в Червената книга на изчезващите видове. 29-годишен старозагорец е бил задържан в хода на специализирана акция целяща да пресече търговията с препарирани животни, вписани в Червената книга на изчезващите видове.При обиска на лекия автомобил на младия мъж били намерени и иззети три препарирани екземпляра мишелов, сова и таралеж.Образувано е досъдебно производство за престъпление по член 278 г, ал. 1 от НК, предвиждащ затвор до 3 години и глоба от 2 до 10 000 лв. Търговецът на препарираните животни е задържан за 24 часа по закона за МВР, очаква се срокът да бъде удължен с прокурорско разпореждане за още 3 денонощия.  Информирани източници споделят, че при обиск в помещение , наето от същия мъж са открити заготовки за препарирането на  още няколко животинки от различни изчезващи видове.", "date": "2018.10.05", "title": "Спипаха търговец на препарирани животни"}
{"url": "https://www.monitor.bg:443/bg/a/view/dve-godini-zatvor-za-bivshija-premier-na-makedonija-gruevski-146118", "text": "Бившият премиер на Македония Никола Груевски беше осъден на две години затвор, съобщиха местните медии.  Присъдата е потвърдена от Апелативния съд в Скопие. Груевски беше обвинен за противозаконно закупуване на луксозен автомобил „Мерцедес“ за 600 хил. евро с бюджетни средства.", "date": "2018.10.05", "title": "Две години затвор за бившия премиер на Македония Груевски"}
{"url": "https://www.monitor.bg:443/bg/a/view/gorna-djumaja-posreshtna-106-godini-ot-osvobojdenieto-si-s-kambanen-zvyn-i-vyzstanovka-146122", "text": "С камбанен звън, издигане на националния флаг, уникална историческа възстановка и ритуали по полагане на венци и цветя започнаха честванията по повод 106 години от Освобождението на Горна Джумая, днешен Благоевград.. Кметът на Благоевград д-р Атанас Камбитов, депутати и граждани положиха венци и букети  цветя пред паметника на Македоно-одринското опълчение в знак на признателност към героите дали живота си за свободата на Благоевград.  Стотици жители и гости на града изпълниха възрожденския квартал „Вароша“, където станаха свидетели на зрелищната възстановка, пресъздаваща  освобождаването на Горна Джумая от турските поробители. В спектакъла се включиха танцьорите и певците от ансамбъл „Пирин“. Честванията продължават и тази вечер, когато в 17.00 часа в Драматичен театър \"Никола Вапцаров\" започва тържествената сесия на Общински съвет - Благоевград и церемония по награждаване \"Личност на годината\". От 19.00 часа ще бъде поставено началото на концерт на Първи фолклорен танцов фестивал \"Ритми и багри\" на площад \"Македония\". На 5 октомври 1912 година става факт второто освобождение на Горна Джумая. Части на VII-а Рилска дивизия преминават охраната на границата на османската империя, намираща се на моста на река Рилска при село Бараково и освобождават днешния Благоевград. Частите на българската армия продължават победоносния си поход на юг и така освобождават окончателно от османско иго целия Пирински край.", "date": "2018.10.05", "title": "Горна Джумая посрещна 106 г. от освобождението си с камбанен звън и възстановка"}
{"url": "https://www.monitor.bg:443/bg/a/view/ekshyn-za-iznevjara-v-centyra-na-tyrnovo-146124", "text": "Зрелищен екшън заради изневяра и поругана семейна чест спретнаха група роми в центъра на Велико Търново посред бял ден. Виновница за мелето беше млада засукана ромка, която напуснала мъжа, на когото родата я дала, и заживяла с друг от същия етнос, като даже му родила и бебе. Днес около 14,00 ч. отхвърления рогоносец и неколцина от близките му, засякоха неверницата с новия и мъж в центъра на старата столица, само на метри от сградата на общината и се нахвъриха с юмруци и ритници и върху двамата. Новият избранник на циганката успя да се измъкне, зарязвайки половинката си, ядяща заради него пердаха и извика полиция. Пред униформените нападателите обясниха, че са натупали двамата заради изневярата, която в техните среди била едно от най-страшните престъпления. Въпреки опитите на полицаите да помирят страните, биячите отказаха да стиснат ръцете на жертвите си, а отхвърления съпруг обеща, че още тази вечер ще намери жена си и новия и приятел и ще им се случи нещо много лошо.", "date": "2018.10.05", "title": "Екшън за изневяра в  центъра на Търново "}
{"url": "https://www.monitor.bg:443/bg/a/view/43-miliona-leva-ot-dupkata-v-centyra-na-varna-vlizat-v-djoba-na-gergov-146121", "text": "„Дупката“ в центъра на Варна зейна да глътне 43 милиона лева, които ще влязат в джоба на бизнесмена Георги Гергов. Днес след продължителни  дебати на общинските съветници, се стигна до одобрението местната администрация да придобие имота, в който трябваше да бъде издигнат търговски дом с мащабите на ЦУМ. Така Гергов ще получи за близо 2,7 дка. 43 милиона лева, осигурени от държавата. „Ако общината не стане собственик на „Дупката“, има риск инвеститор, който няма да може да бъде контролиран, да издигне „чудовище”, предупреди при дебатите на заседание на Общинския съвет за придобиване на прословутия парцел в центъра на града главният архитект Виктор Бузев. Застрояването не е моя визия, това обаче са документите, по които се работи“, обясни Бузев. На съветниците, които заявиха, че оценката е многократно завишена той добави, че също не е съгласен с цената, но такива са обстоятелствата. „Дупката“ е собственост на дружеството „Централен универсален магазин“ на бизнесмена Георги Гергов, но някои от общинарите предупредиха, че има съмнения, относно собствеността на терена и поискаха преди това данъчните да го проверят. „Сделката трябва да се случи, за да се затвори най-после тази грозна язва в центъра на Варна. Теренът обаче разполага с археологически находки и по закон общината трябва да продължи разкопките там, ако стане собственик. Това би отнело поне 4-5 години, а да се говори за строителство там е абсурдно. Инвестиционни намерения са фантасмагории, освен ако не се наруши законът. Повече от 14-15 пъти е завишена реалната цена на имота, тази сделка трябва да стане, но не и при тези цени -това граничи с престъпление”, коментира Костадин Костадинов от „Възраждане“. 43 милиона са нереална цена дори за центъра на Лондон, смята и бившият транспортен министър и настоящ съветник, Данаил Папазов. Зам-председателя на общинския съвет, д-р Янко Станев пък призна, че е бил съден три пъти за по 3 години от хора, които е нарекъл „крадци“ по казуса „Търговски дом“ - дружеството, в което някога община Варна беше акционер и една от основните причини „Дупката“ да се превърне в конфликтна територия. „Единственото, което ме притеснява, е високата цена. Но това е еднократно предложение и който е бизнесмен, знае какво имаме предвид“, каза д-р Станев. Той обясни също, че с това решение община Варна си възстановява един имот, който на практика и е бил „откраднат“ и добави, че по-важно e какво ще се появи на това място.", "date": "2018.10.05", "title": "43 милиона лева от„Дупката“ в центъра на Варна влизат в джоба на Гергов"}
{"url": "https://www.monitor.bg:443/bg/a/view/gerb-predizbornata-kampanija-na-bsp-zapochna-ot-grafa-146125", "text": "Предизборната кампания на БСП започна от ул.”Граф Игнатиев”. Това обявиха депутати и общински съветници от ГЕРБ, които заедно със социалистите влезнаха в спор за ремонта на централната улица. Представители на двете партии се озоваха по едно и също време на „Графа“ в четвъртък и спретнаха скандал на тема колко качествени са реконструкциите в столицата. В последните дни обновяването на улицата предизвика широк отзвук в социалните мрежи, защото граждани сигнализираха, че ремонта е некачествен. Лидерът на БСП в София Калоян Паргов обвини Столичната община, че не умее да харчи парите на гражданите и поиска Йорданка Фандъкова да се оттегли от кметското място. От своя страна председателят на Столичния общински съвет (СОС) Елен Герджиков заяви, че БСП за пореден път използват подобен предизборен сценарий. „На миналата кампания стартираха със зелените релси и ремонта на Руски паметник, преди това започна кампанията със завода за отпадъци и казваха, че няма никога да се построи“, припомни Герджиков. По думите му обектът все още прилича на строителна площадка и оценка трябва да се дава след приключване на ремонтните дейности. Шефът на СОС заяви, че санкциите за некачествена работа и забавяне на ремонта надвишават 2 млн. лв. и призова БСП да дадат поне един пример от тяхно управление, независимо дали държавно или общинско, когато са санкционирали някой изпълнител. От своя страна социалистите отвърнаха, че не се е наложило, защото се е строяло качествено. Междувременно под прозорците на Столичната община се проведе протест срещу кметицата и ремонтите. В него дейно участие взеха представители на „Да, България“, „Демократична България“, както и привирженици на арестуваната бивша кметица на район \"Младост\" Десислава Иванчева. По време на протеста се стигна и до ескалация на напрежението след като един протестиращите се опита да нахлуе в кметството. 41-годишния мъж блъскал и обиждал униформените, за което бил задържан, обясниха от МВР и добавиха, че е криминално проявен.", "date": "2018.10.05", "title": "ГЕРБ: Предизборната кампания на БСП започна от “Графа” (ОБНОВЕНА)"}
{"url": "https://www.monitor.bg:443/bg/a/view/bashta-ubi-s-bradva-dyshterja-narkomanka-i-si-metna-vyjeto-146126", "text": "Два трупа - на 17-годишно момиче и 62-годишния й баща хвърлиха в паника жителите на новозагорското село Брястово. На зловещата гледка се натъкнал кметът Станко Стоянов след сигнал, че наскоро пенсиониралият се служител в енергийно дружество Йонко Петков от два дни не бил излизал от дома си. Селският  управник намерил по обяд в четвъртък първо трупа на Моника, който бил завит с одеяла върху кревата й в бащиния дом накрая на Брястово. Час по-късно,след пристигането на оперативно-следствената група от РУ „Полиция“ – Нова Загора криминалистите открили и тялото на Йонко, увиснало на кука в гаража.В същото помещение намерили лопата и брадва, по чийто метални части имало кървави следи. По първоначални данни смъртта на бащата и дъщерята  е настъпила  на 3 октомври, все още не са готови резултатите от съдебно-медицинската експертиза.От сливенската окръжна прокуратура , където е образувано досъдебно производство потвърдиха, че в дрехите на Йонко Петков е намерена предсмъртна бележка с подробности около разигралата се трагедия. В Брястово, където живеят едва 312  души са категорични, че иначе кроткият и добродушен Йонко не е издържал на проточилия се от три години тормоз от страна на щерката, която била под влияние на все по-силни наркотици. Преди десетина дни Петков за пореден път споделил с кмета, че е „вдигнал ръце“ от Моника. Чудел се дали да не я заведе на психиатър в радневската болница. Оплакал се, че все по-често при отказ да й даде пари тя хвърля по него чинии и ножове, на няколко пъти го били виждали с изподрано лице. Заради тормоза преди половин години майката на Моника, 60-годишната Венета Тончева си събрала багажа и заминала да живее в Стара Загора при двете си по-големи щерки Димитрина и Калина. Останалият сам Йонко Петков всяка заран карал дъщеря си с кола до Нова Загора , където  тя учела в професионалната гимназия по техника и технологии „Атанас Димитров“ и дори ходел да я взема обратно след края на часовете. Жители на Брястово разказват, че още на 26 септември от училището позвънили на Петков, за да разберат по каква причина Моника не идва там. Човекът споделил пред приятели, че ден по-рано й дал последните си пари и тя се запиляла в неизвестна посока. Директорът на ПГТТ „Атанас Димитров“ Станка Динева само потвърди, че момичето е било в единадесети клас със специалност „Компютърни техники и технологии“ и побърза да прекрати телефонния разговор. Неофициално от регионалния инспекторат в Сливен обясниха, че в петък в Нова Загора е бил изпратен екип от психолози, който да се срещне със съучениците на убитото момиче. Поемните лица коментират, че смъртта на Моника е била в резултат на няколко удара по темето, те били нанесени най-вероятно с металните части на лопатата и брадвата, които са намерени в гаража край трупа на Йонко. Преди да се самоубие бащата завил трупа на дъщеря си с одеяло и притворил входната врата на къщата, но не я заключил. Никой не е чул скандала защото съседите този ден били в Нова Загора. „Всички знаеха , че Моника се друса и затова предпочитаха да я избягват. Тя дружеше повече с няколко циганчета, които също шмъркат и се боцкат. Знаехме ,че напоследък бяга от училище, но какво можехме да направим, след като й баща й не смееше да се скара…“, коментира връстник на убитата тийнейджърка от Брястово. В дневника на личната й страничка във Фейсбук нейна приятелка написа: „ Обичам те, не успях да ти го кажа нито един път... Лудо, лъчезарно и забавно момиче. Думи не стигат да опиша какво е чувството, защото никога не съм си представяла, че с теб може да се случи точно това. Спомням си, когато се запознахме в 5 клас, не се харесвахме изобщо, но не след дълго намерихме начин да общуваме и се сближихме. Карахме се, не сме си говорили много, оставяхме се, но не за дълго. Спомням си, когато се прибирахме заедно от училище и ходихме по магазините…Спомням си те... Усмихната, забавляваща се по собствен начин, може би понякога неразбрана от другите, но теб не те беше грижа кой какво мисли. Живееше си за мига, силно, дразнещо човече. Дребно, но вредно, хаха.. Обичам те... За първи и последен път. Почивай в мир, сладка...“. ", "date": "2018.10.05", "title": "Баща уби с брадва дъщеря-наркоманка и си метна въжето"}
{"url": "https://www.monitor.bg:443/bg/a/view/stolichnijat-hotel-marinela-otnovo-zatvoren-146120", "text": "Данъчни отново затвориха столичния хотел \"Маринела\", съобщи БНР. В сряда Административният съд в София отмени запора на част от обектите в хотела на Ветко и Маринела Арабаджиеви. Хотелът сега обаче отново е запориран заради липса на връзка между фискално устройство и системата на НАП. Мярката е наложена за една седмица. В края на август месец при спецоперация в офиси в столичния хотел \"Маринела\" и в пловдивския хотел \"Марица\" бяха арестувани 10 души, сред които беше и синът Вълчо Арабаджиев, който е с обвинение за пране на пари. Ветко и Маринела Арабаджиеви се издирват с европейска заповед за арест, а на 11 септември, на заседание на Апелативния специализиран съд, адвокат Илиян Василев, че двамата ще се върнат в България доброволно до дни. Това и до този момент обаче не се е случило. Съдът също така реши да остави в ареста за постоянно Вълчо Арабаджиев, Елена Караянева и Ромелия Кирилова, обвинени за участие в организирана престъпна група за данъчни престъпления - укриване на данъци и пране на пари. След това бяха арестувани още трима души по подозрение, че са част от престъпната група по делото срещу Ветко и Маринела Арабаджиеви. След проверка в автомобила им са открити 500 хил. лева.", "date": "2018.10.05", "title": "Столичният хотел \"Маринела\" отново затворен"}
{"url": "https://www.monitor.bg:443/bg/a/view/pojar-izbuhna-vyv-voennija-universitet-146128", "text": "Пожар избухна на територията на Националния военен университет „Васил Левски” във Велико Търново. В 12,20 ч. на обяд е установен дим от складово помещение в четвърти учебен  корпус на НВУ. Благодарение на бързата и точна реакция на отговорника на сградата, горящият уред е загасен. На мястото са пристигнали и два противопожарни автомобила от Регионална дирекция „Пожарна безопасност и защита на населението”. Няма пострадали, опушени са само стените на помещението, съобщават от ВУЗ-а.", "date": "2018.10.05", "title": "Пожар избухна във  Военния университет"}
{"url": "https://www.monitor.bg:443/bg/a/view/zverska-katastrofa-ubi-13-dushi-kraj-moskva-146112", "text": "Челен удар между пътнически автобус и маршрутно такси отне живота на 13 души в петък сутринта, информира ТАСС. Кървавата трагедия се разигра на около 60 км от Москва - на магистралата Твер-Ржев, близо до село Некрасово. Трима души са ранени, уточняват агенциите.    По предварителни данни шофьорът на маршрутния микробус Ford Transit изгубил управление и излязъл в насрещната лента, където се врязал в автобуса „ЛиАЗ“. Всички загинали са пътници на микробуса, както и неговият шофьор. Пострадалите при аварията бяха евакуирани с вертолет Ми-8. Местните власти съобщават, че двама от ранените са в реанимация. „Една жена е със закрита черепно-мозъчна травма, млад мъж пък е с открита черепно-мозъчна травма и множество счупвания“, разказаха медици от болница № 4 в град Твер. Сред пострадалите е и шофьорът на автобуса.           Следователите предполагат, че водачът на Форда или е заспал зад волана, или нещо е отвлякло вниманието му. „Това обаче вече е невъзможно да се установи, тъй като всички пътници, намиращи се до шофьора, са загинали“, констатират разследващите органи, цитирани от Лента.ру. В момента се проверяват разрешителните за транспортна дейност на микробуса, извършвал маршрутни превози. На мястото на катастрофата веднага пристигна губернаторът на Тверска област Игор Рудения, който обеща материална помощ на пострадалите и на семействата на загиналите. За близките на жертвите на аварията бешее открита гореща линия от Министерството по извънредните ситуации, пише РИА Новости.  ", "date": "2018.10.05", "title": "Зверска катастрофа уби 13 души край Москва "}
{"url": "https://www.monitor.bg:443/bg/a/view/babh-zaseche-ptichi-grip-v-plovdivskoto-selo-manolsko-konare-146106", "text": "Българската агенция по безопасност на храните (БАБХ) констатира първично огнище на заболяването Инфлуенца по птиците (грип) в животновъден обект тип „лично стопанство“, намиращ се в с. Манолско Конаре, община Марица, област Пловдив. Заболяването е потвърдено с протокол от лабораторно изследване, съобщиха от санитарното ведомство. С цел контрол и ликвидиране на заболяването, БАБХ приложи всички мерки в съответствие с действащото законодателство. Предприето е хуманно умъртвяване и унищожаване на всички птици, отглеждани в засегнатото стопанство, което ще бъде последвано от почистване и дезинфекция. Определена е 3-километрова предпазна зона и 10-километрова зона за наблюдение около констатираното огнище на заболяването. Забранено е движението на птици и продукти от тях в и от предпазната и наблюдаваната зона. В двете зони се забранява търговията и предвижването на домашни, диви и други птици и яйца за разплод, както и разселване на птици за подновяване на дивечовия запас. Извършват се ежедневни клинични прегледи на птиците, отглеждани в останалите селища в предпазната зона.  Засилен е надзорът и мерките за биосигурност в птицевъдните ферми, както и при водните басейни, където е силно концентрирана популацията на диви птици.  БАБХ напомня, че фуражите следва да се съхраняват в закрити помещения, както и суровините за фуражи – така се избягва възможността диви пернати да заразят фуража, а оттам и питомните да бъдат заразени със вируса.  На този етап няма засегнати хора и няма опасност за потребителите. Вирусът на инфлуенцата може да предизвика леко протичащо респираторно заболяване. Евентуалното заразяване може да случи, когато се вдиша контаминиран прах от фермите или при пряк контакт на хората със заразени птици.", "date": "2018.10.05", "title": "БАБХ засече птичи грип в пловдивското село Манолско Конаре"}
{"url": "https://www.monitor.bg:443/bg/a/view/uchat-2000-deca-da-pytuvat-s-kolani-v-avtomobila-146109", "text": "Над 2 хиляди деца от 11 училища в Шумен ще минат през забавно-развлекателно обучение, което трябва да ги научи да пътуват на задната седалка в автомобил винаги закопчани с колан. В петък кметът на Шумен Любомир Христов даде официален старт на кампанията \"С предпазен колан на задната седалка\", която е ориентирана към деца от втори до четвърти клас. Инициативата, която от няколко години върви успешно във Варна, тръгва за първа година в Шумен с финансовата подкрепа на близо дузина фирми и с участието на повече от 90 доброволци. Още от следващата седмица възрастните ще влизат в класните стаи и в часа на класа ще демонстрират с помощта на адаптирано за децата филмче какво се случва при пътно-транспортно произшествие, ако пътниците на задната седалка не са си поставили коланите.  \"Поканиха представители на общината на една работна среща и бях впечатлена от разказа на дете, което обяснява как майка му и баща му, сядайки в колата си слагат коланите, а него нито го подсещат, нито го закопчават.\" - разказа пред репортери Даниела Савчева от отдел \"Образование, развитие и наука\", която е един от координаторите в инициативата.  \"Действително е проблем поставянето на коланите на задните седалки на автомобилите и ние точно затова инициираме тази кампания, защото дори един човешки живот да спасим – а там обикновено се возят децата, на задните седалки, това е много важно.” - коментира кметът на Шумен Любомир Христов. Христов, който е бивш шеф на ОДМВР добави на шега, че всички деца ще получат пластмасови полицейски значки, които ги упълномощават да глобят родителите си поне 5 лева, в случай, че забравят да им сложат колан на задната седалка. \"Искам да благодаря на организаторите, че са предприели такава инициатива, въпреки, че дейността, която изпълняват не е насочена към пътна безопасност, но явно гражданският инстинкт е навел на това, че най-вече майките и бащите имат отговорността да приканват децата да използват колани на задните седалки плюс системите за обезопасяване. Децата стават като футболни топки, когато настъпи произшествие, стават неуправляеми и отиват в различни посоки. Затова сме приятно изненадани, че сте приели тази инициатива, а ние се включихме на висока скорост и станахме партньори.\" - каза пред журналисти шефът на \"Охранителна полиция\" в ОДМВР Шумен комисар Йордан Дундаков. От началото на годината в  Шумен са регистрирани 4 тежки ПТП с участието на деца. В три от катастрофите, децата, които са били пътници са ранени, а в един има загинало дете.  За неизползване на обезопасителен колан или системи за сигурност на децата за първите десет месеца на територията на ОДМВР- Шумен са наложени 910 глоби с фиш на стойност 45 500 лева. Съставени са 250 акта за установени административни нарушения на стойност 12 450 лева. Националната статистика е още по-стряскаща. През 2017 година в катастрофи като пътници в автомобили са ранени над 1100 деца на възраст от 6 до 17 години, 36 са загинали. ", "date": "2018.10.05", "title": "Учат 2000 деца да пътуват с колани в автомобила"}
{"url": "https://www.monitor.bg:443/bg/a/view/nobel-za-mir-za-borba-sys-seksualnoto-nasilie-146111", "text": "Гинекологът от Демократична република Конго Денис Муквеге и иракската активистка за човешки права Надя Мурад печелят Нобеловата награда за мир тази година за усилията им в борбата с прекратяване на използването на сексуалното насилие като оръжие в във войни и конфликти, съобщи Нобеловият комитет. Според Нобеловия комитет Муквеге и Мурад заслужават наградата, защото \"и двамата са излагали на риск личната си сигурност, противопоставяйки се смело на военни престъпления и помагайки на жертвите да получат справедливост\". Муквеге лекува жертви на сексуално насилие в родината си. Мурад, станала жертва на сексуално робство от \"Ислямска държава\" в Ирак като представител на язидите, води кампания за защита на други жертви сред язидите. Наградата от 9 млн. шведски крони ще бъде връчена на 10 декември. В списъка с предполагаеми номинирани имаше стотици имена (макар той никога да не се обявява предварително), като сред тях се споменаваха американският президент Доналд Тръмп и севернокорейският лидер Ким Чен-ун. Гръцки медии цитираха дори имената на премиерите в Атина и Скопие, Алексис Ципрас и Зоран Заев.", "date": "2018.10.05", "title": "Нобел за мир за борба със сексуалното насилие"}
{"url": "https://www.monitor.bg:443/bg/a/view/ustrojstvo-prehvyrlja-kontrolerite-na-glavata-146116", "text": "Сериозните геймъри, знаят колко е трудно да контролират всички действия на екрана посредством клавиатура и мишка. Затова предприемачи от Калифорния са създали Tilted, който включва и главата на потребителя в действието. Tilted е малко квадратно устройство, което потребителят прикрепя отгоре на слушалките си, чрез включената магнитна подложка. Tilted се твърди, че е съвместим с 99% от компютърните игри и може допълнително да се използва със софтуер не за игри, което прави устройството подходящо за употреба от потребители с увреждания. Tilted автоматично се калибрира, според индивидуалната стойка на човека и има живот на батерията до 20 часа с едно USB зареждане.", "date": "2018.10.05", "title": "Устройство прехвърля контролерите на главата"}
{"url": "https://www.monitor.bg:443/bg/a/view/ben-aflek-izleze-ot-klinikata-za-alkoholici-146107", "text": "Холивудският ас Бен Афлек излезе от клиниката за алкохолици, в която постъпи към края на месец август. обясни звездата от „Дявол на доброто“. Носителят на „Оскар“ прекара 40 дни в рехабилитационното заведение, като към решението да потърси отново помощ за зависимостта си го подтикнала бившата му съпруга Дженифър Гарнър. От алкохолизъм Афлек се лекува още през 2017 и 2001 г. „Бен е алкохолик. Повечето ми дядовци са алкохолици. Баща ми е алкохолик, от най-лошите, но от 30 години е трезвен. Аз не пия от около шест години\", обясни наскоро и братът на актьора – Кейси Афлек.", "date": "2018.10.05", "title": "Бен Афлек излезе от клиниката за алкохолици"}
{"url": "https://www.monitor.bg:443/bg/a/view/bojko-borisov-shte-finansirame-uchiteli-v-ukrajna-146108", "text": "България е готова да подпомогне с финансиране учители в Одеса и да осигури помагала по български език. Това стана ясно от срещата на българския премиер Бойко Борисов с украинския президент Петро Порошенко. „Ако може вие само да ни подпомогнете със сгради. Не случайно акцентът от срещата ни с вицепремиера Валери Сименов е върху подготовката, обучението и квалификацията на българските граждани в Украйна. Тези хора са изключително честни и интелигентни граждани, всеки трябва да помни своя корен. Няма дърво без корен“, изтъкна Борисов. Той изтъкна, че страната ни е известна с толерантността си към етносите и историята го е показала. По време на срещата бе изтъкнато, че украинският президент е завършил българската гимназия в Одеса. „Щом българското училище е произвело един президент и двама премиери, значи това е правилният път. Нашето желание е тези граждани да учат български език и да пътуват често до България. Длъжни сме да използваме това приятелство и да скрепим моста между двете страни“, каза Борисов. От своя страна, украинският президент изрази благодарност за усилията на българското правителство по време на председателството на Съвета на ЕС в контекста на отношенията между Европейския съюз и Украйна, включително и за макрофинансовата помощ за страна му. По време на срещата беше обсъдено и разширяването на двустранното търговско-икономическо сътрудничество. Бойко Борисов и Петро Порошенко отчетоха и увеличаване на броя на украинските туристи, посетили България през последните години – 15 % ръст през 2017 г. \" Днес е Международният ден на учителите, затова се радвам, че точно днес сме заедно. нека благодарим на всички учители, които са направили от нас личности\", каза Борисов. Очаквайте подробности!", "date": "2018.10.05", "title": "Бойко Борисов: Ще финансираме учители в Украйна"}
{"url": "https://www.monitor.bg:443/bg/a/view/chakat-madona-na-parijkija-bal-v-sofija-146113", "text": "Попиконата Мадона изявила желание да акостира в България, за да присъства на тазгодишното издание на Парижкия бал в София. Това стана ясно по време на пресконференция за събитието. Изпълнителката на Hung Up се срещнала с организатора на Парижкия бал и председател на „Юнион Клуб“ Христо Куртев в хотел „Риц“ във френската столица. След като разбрала, че форумът се провежда под егидата на маестро Йордан Камджалов, поискала да се запознае лично с младия диригент, за когото знаела, че „дирижира без палка и партитура“. Традиционният Парижки бал ще се проведе на 13 октомври, като режисурата на тазгодишното събитие е поверена на Ефемия Фард. Мотото на тазгодишния бал е \"Деца помагат на деца чрез изкуство\", а даренията ще постъпят във фондация \"Йордан Камджалов\".", "date": "2018.10.05", "title": "Чакат Мадона на Парижкия бал в София"}
{"url": "https://www.monitor.bg:443/bg/a/view/osem-arestuvani-za-zloupotrebi-s-lekarstva-za-onkobolni-146114", "text": "Осем души са били арестувани при акцията на Спецпрокуратурата и ГДБОП в две онкоболници у нас. „Св. Мина” в Благоевград и хематологичната „Йоан Павел” са проверявани за злоупотреби с лекарства за онкоболни. Все още не е ясно дали ще им бъдат повдигнати обвинения. Лекарствата са изнасяни по няколко канала – за страната и чужбина. „Св. Мина” работи нормално. Проверката продължила до късно снощи. Лечебното заведение обслужва пациенти въпреки акцията, а управителят недоумява кой и защо е подал сигнала за злоупотреби. Управителят на болницата д-р Георги Георгиев уточни, че е съдействал на полицията. От тази година всички разтвори се приготвят в специален бокс на болничната аптека. „Всички остатъци, които има, ние се опитваме да групираме пациентите и да може максимално да използваме цялото количество от лекарствения препарат”, категоричен е Георгиев. От болницата успокояват, че здравето на нито един неин пациент няма да бъде застрашено.", "date": "2018.10.05", "title": "Осем арестувани за злоупотреби с лекарства за онкоболни"}
{"url": "https://www.monitor.bg:443/bg/a/view/nauchni-spisanija-publikuvat-izmisleni-izsledvanija-sys-smehotvorni-zakluchenija-146115", "text": "Трима души публикуваха в няколко социологически списания статии за измислени изследвания със смехотворни заключения, за да покажат липсата на взискателност от страна на тези списания, предаде Франс прес. Седем от написаните от тримата автори 20 статии са били приети от списанията, след като са преминали през комисии за проверка на академичните постижения. Това не е първият подобен случай. През 1996 г. физикът Алън Сокал взе за мишена културно списание. Този път фалшивите статии са посветени на парливи обществени въпроси, като тези за расизма и сексуалността, които авторите на статиите наричат \"изследвания на недоволството\". \"Когато абсурдни и ужасни идеи станат на мода от политическа гледна точка, могат да бъдат потвърдени на най-високо ниво\", заяви Джеймс Линдзи, който има докторска степен по математика от университета на Тенеси. От година и половина той се е посветил изцяло на проекта. Авторите на изследванията са използвали псевдоними. Едно от тях, публикувано през месец май от сп. Gender, Place & Culture и по-късно изтеглено, претендира, че проучва кучешката култура на насилието в кучешки паркове, като прави паралел с хората. Друго изследване анализира защо мъж, който мастурбира, мислейки за жена без знанието й, извършва сексуално насилие. Трето изследване е своеобразно феминистко пренаписване на глава от книгата \"Моята борба\". Някои от статиите са есета. Но за други авторите им твърдят, че са базирани върху данни, например върху беседи, а това, теоретично погледнато, може да бъде проверено. Такъв е случаят с изследване за въздействието от употребата на анален вибратор от хетеросексуални мъже върху трансфобията им. \"Проектът ни разкрива, че не можем да се доверим на сегашните изследвания в тези дисциплини\", отбеляза Джеймс Линдзи. Според него обаче целта на проекта е да бъдат реформирани въпросните дисциплини, а не да бъдат унищожени.", "date": "2018.10.05", "title": "Научни списания публикуват измислени изследвания със смехотворни заключения"}
{"url": "https://www.monitor.bg:443/bg/a/view/uslovna-prisyda-za-dvama-ubiti-na-pytja-146105", "text": "Условна присъда за двама убити и един ранен при инцидент на пътя, постанови окръжният съд във Велико Търново. На 13 октомври 2017 г. 19-годишният Антон И. пътувал с личния си лек автомобил от Лясковец към съседния град Горна Оряховица. На предната седалка компания му правел негов приятел. При ограничение от 50 км/ч., младежът карал със 72 км/ч. внезапно той изгубил контрол върху волана. Тойотата му напуснала платното и се качила на тротоара, където блъснала двама пешеходци на 20 и 40 години и се паркирала в стената на насрещни жилищен блок. Единият от ударените починал на място, а вторият изпаднал в мозъчна смърт и няколко дни по-късно бил използван като донор със съгласието на родителите му. Освен двамата загинали, при удара бил ранен и пътуващият на предната седалка в колата 15-годишен приятел на водача. След инцидента, пред разследващите виновникът за катастрофата направил пълни самопризнания, разкял се и поискал съкратен съдебен процес. Поради това и му е наложена условна тригодишна присъда с петгодишен изпитателен период. Присъдата обаче предизвика вълна от негодувание сред жителите от Горна Оряховица и региона. Те настояват апелативната инстанция, пред която присъдата може да бъде обжалвана, да я замени с ефективна, за да се върнел по този начин отново вярата в българското правосъдие.", "date": "2018.10.05", "title": "Условна присъда за  двама убити на пътя"}
{"url": "https://www.monitor.bg:443/bg/a/view/skoda-pokazva-predvestnik-na-sledvashtija-rapid-146092", "text": "На автосалона в Париж чешката компания Skoda представя концептуалния модел Vision RS. Прототипът показва посоката на развитие на RS-гамата на Skoda и загатва дизайна на новия Rapid, оборудван с хибридна система на задвижване, състояща се от 1,5-литров бензинов турбодвигател с мощност от 150 к.с. и електрически мотор и комплект от литиево-йонни батерии с мощност 13 кВтч. Сумарната мощност на хибридната система достига 245 к.с. Спортният хечбек спринтира от 0 до 100 км/ч за 7,1 секунди, а от 80 до 120 км/ч се ускорява за 8,9 секунди. Максималната скорост е 210 км/ч. Автономният пробег на ток е 70 км. Пълното зареждане от битовата електрическа мрежа отнема 2,5 часа. Батерията се зарежда и по време на движение. Прототипът Skoda Vision RS Concept е получил мултимедийна система с гласов асистент Amazon Alexa, LED светлини, 20-инчови джанти, а също и карбонови прагове, огледала за обратно виждане и спойлер. Общата дължина на концептуалния хечбек е 4,36 метра, широчината е 1,81 метра, а височината е 1,43 метра. Със своите размери новият модел е близък до Rapid, чиято дължина е със 127 мм по-голяма от тази на Vision RS Concept, но с междуосието от 2,65 метра, бъдещият спортен модел се приближава до Skoda Octavia. Обемът на багажника е 430 литра.", "date": "2018.10.05", "title": "Skoda показва предвестник на следващия Rapid"}
{"url": "https://www.monitor.bg:443/bg/a/view/francija-se-proshtava-s-sharl-aznavur-146100", "text": "Президентът на Франция Еманюел Макрон ще оглави днес националната церемония по прощаване с прочутия френски певец и артист Шарл Азнавур, който почина в понеделник на 94-годишна възраст. От Елисейския дворец съобщиха, че прощалната церемония ще бъде организирана в Дома на инвалидите в присъствието на роднините на певеца. На носителя на Ордена на почетния легион Шарл Азнавур ще бъдат отдадени държавни и военни почести. Президентът на Франция ще държи реч на церемонията. В прощалната церемония ще участват още членове на правителството и на парламента, както и премиерът на Армения Никол Пашинян.", "date": "2018.10.05", "title": "Франция се  прощава с Шарл Азнавур"}
{"url": "https://www.monitor.bg:443/bg/a/view/borisov-na-sreshta-s-prezidenta-na-ukrajna-146098", "text": "Премиерът Бойко Борисов ще се срещне с президента на Украйна Петро Порошенко и ще участва в отбелязването на 160-ата годишнина от основаването на Болградската гимназия „Г. С. Раковски”, предаде Фокус. Снощи министър-председателят кацна в Одеса. В предвожданата от него делегация са още вицепремиерът Валери Симеонов и министърът на образованието Красимир Вълчев. През днешния ден министър-председателят ще се срещне с президента на Украйна Петро Порошенко и заедно ще направят инспекция на пътя Одеса - Рени. Изявлението на Борисов и Порошенко ще бъде в 14.00 часа. Българският министър-председател ще вземе участие в тържественото честване на 160-ата годишнина от основаването на Болградската гимназия „Г. С. Раковски”. През юни правителството отпусна 150 хиляди лв. безвъзмездна финансова помощ на Болградската гимназия, тъй като тази година се навършват 160 години от основаването ѝ. Болградската гимназия „Георги Сава Раковски“ е първата българска гимназия от Възраждането. Тя е създадена през 1858 г. от молдовския княз Никола Богориди. Той издава хрисовул за създаването на Болградско централно училище, като подробно урежда неговия статут, финансиране и управление. Училището носи името на българския революционер Георги Раковски. Той е част от делегацията, която настоява за създаването на училището. Идеята е просветното средище да бъде достъпно както за българските преселници, така и за всички други желаещи да учат там, независимо от материалното им положение. Условието е възпитаниците на гимназията да са православни, като преподаването по всички предмети става на български и румънски език. Първият директор на гимназията е Сава Радулов. Сред възпитаниците на Болградската гимназия са българският революционер Ангел Кънчев, ген. Данаил Николаев, Александър Малинов, който е три мандата министър-председател на България през 20 век и много други. От 2013 г. към гимназията съществува и музей - единственият в региона, който разказва за историята на училището. Българското етническо присъствие в Бесарабия датира от Средновековието. По-значително то става в края на 18 и началото на 19 век. Българите са третата етническа група в Одеса след украинците и румънците. В Одеска област има редица села, основани от българи. Такова е село Камчик, или по-известно сред местното население като Зоря. То е основано през 1831 г. Друго такова село е Димитровка, основано 10 години по-рано през 1821 г. Там българите са етносът, който заема второ място по численост, сочат данните от преброяването през 2001 г.", "date": "2018.10.05", "title": "Борисов на среща с президента на Украйна "}
{"url": "https://www.monitor.bg:443/bg/a/view/makron-prizova-francuzite-da-prestanat-da-se-oplakvat-146099", "text": "Президентът на Франция Емануел Макрон в четвъртък призова сънародниците си да престанат да се оплакват, предава АФП. Макрон направи този коментар по време на посещение в село Коломбе ле Дьоз Еглиз в североизточната част на страната, където е погребан Шарл дьо Гол. Местен пенсионер се оплака на Макрон от малката си пенсия, на което той отговори, че генерал дьо Гол имал следното правило: \"Свободен си да говориш всичко, но не и да се оплакваш\". \"Смятам, че генералът е напълно прав. Страната ни щеше да бъде различна ако всеки спазваше това правило\", заяви настоящият френски държавен глава. \"Не осъзнаваме колко големи късметлии сме. В тази страна виждаме все повече и повече възрастни хора в добро здраве\", продължи Макрон. Лидерът на \"Националния съюз\" Марин Льо Пен не пропусна да вземе отношение. \"Тези, които се оплакват, не го правят за забавление, а защото са жертва на непрекъснатото повишение на данъците и повсеместната несигурност\", написа тя в \"Туитър\". Ескперти припомнят, че в бюджета на Франция за 2019 година се предвижда допълнително ограничаване на разходите за пенсии и социални помощи. ", "date": "2018.10.05", "title": "Макрон призова французите да престанат да се оплакват"}
{"url": "https://www.monitor.bg:443/bg/a/view/banksi-se-prodade-za-735-000-dolara-146101", "text": "За няколко творби на стрийт арта бяха платени по над 100 000 долара на организирания от \"Сотбис\" търг с колекцията на американския актьор Робин Уилямс, предаде Франс прес. Сред тях е творбата \"Happy Choppers\" (2006) от Банкси, която изобразява хеликоптери. Тя намери купувач за 735 000 долара. Сумата е сред най-високите, платени за творба на стрийт арта на търг. Това все пак не е рекорд за графити художника Банкси. Картината му \"Keep It Spotless\", вдъхновена от творба на Деймиън Хърст, бе продадена за 1,87 милиона долара през 2008 г. в Ню Йорк. Други творби на стрийт арта също преминаха или достигнаха границата от 100 000 долара - за \"Тежко въоръжение\" бяха платени 137 500 долара, за \"Арабска жена\" - 112 500 долара, за \"Исус с пазарски чанти\" - 100 000 долара. Рисунка от швейцарския художник Адолф Вьолфли (1864 - 1930) бе купена за 795 000 долара. Търгът с над 300 вещи от света на киното, часовници и произведения на съвременното изкуство донесе общо 6,1 милиона долара приходи.", "date": "2018.10.05", "title": "Банкси се продаде за 735 000 долара"}
{"url": "https://www.monitor.bg:443/bg/a/view/edinstvena-kandidatura-za-konstitucionen-sydija-ot-kvotata-na-ns-146097", "text": "Парламентът избра Красимир Влахов за съдия в Конституционния съд от квотата на Народното събрание. В гласуването участваха 182 народни представители, от които 127 бяха \"за\", а 55 се въздържаха. Влахов беше подкрепен от депутатите от ГЕРБ, Обединените патриоти, ДПС и \"Воля\". От БСП се въздържаха. След избора Влахов заяви, че съзнава високата отговорност, която парламентът му възлага, и няма да отстъпи от нея. Красимир Влахов има над 20-годишен съдийски стаж, бил е зам.-председател и председател на Софийския районен съд, както и зам.-председател на Върховния касационен съд. Влахов безспорно има изключителен правен опит и е достойна кандидатура за съдия в Конституционния съд, заяви при представянето на кандидата председателят на правната комисия Данаил Кирилов. Влахов е заемал ключови и тежки позиции, посочи Кирилов.", "date": "2018.10.05", "title": "Парламентът избра Влахов за конституционен съдия (обновена)"}
{"url": "https://www.monitor.bg:443/bg/a/view/bashta-ubi-dyshterja-si-i-se-samoubi-146103", "text": "Полицията разследва случай на убийство и самоубийство в новозагорското село Брястово. Това съобщиха от пресцентъра на ОД на МВР-Сливен. Сигналът за престъплението е подаден около 14 часа на 4 октомври в РУ-Нова Загора. Установено е било, че 62-годишен мъж е причинил смъртта на 17-годишната си дъщеря, след което се е самоубил. При огледа полицаите са намерили предсмъртно писмо. За случая е уведомена Окръжна прокуратура-Сливен. Образувано е досъдебно производство.", "date": "2018.10.05", "title": "Баща уби дъщеря си и се самоуби"}
{"url": "https://www.monitor.bg:443/bg/a/view/hari-i-megan-shte-galjat-koali-146102", "text": "Принц Хари и съпругата му Меган ще погалят коали и ще се възхищават на войници, правещи демонстрация на танца хака, по време на първата си обиколка в чужбина. Тя стартира на 16 октомври в Тихоокеанския регион, предаде АФП, като се позова на говорител на британското кралско семейство. Херцогът и херцогинята на Съсекс, които се ожениха през май, ще посетят Австралия, Фиджи, Тонга и Нова Зеландия по време на това пътуване. То ще продължи 16 дни. Двойката ще бъде придружаван от свита от десетина души и от много журналисти, които ще следят всеки жест и действие на 37-годишната Меган. Визитата ще започне в Сидни. Там Хари и Меган ще бъдат приети от генерал-губернатора Питър Косгроув. После ще се запознаят с две коали, които ще могат да погалят. В Сидни знатната двойка ще присъства и на игрите, в които участници са ранени военни от целия свят. Тази спортна проява бе лансирана именно с приноса на принц Хари. После двойката ще има среща с премиера на Австралия Скот Морисън. На 23 октомври Хари и Меган ще отпътуват за Фиджи, а после за Тонга на 25 октомври. Обиколката им приключва в Нова Зеландия, където ще присъстват на 125-ата годишнина от предоставяне на правото на вот на жените в тази страна Там знатната двойка ще присъства и на демонстрация на хака, изпълнена от войници. Хака е маорски военен танц, който е популяризиран от националния отбор по ръгби на Нова Зеландия.", "date": "2018.10.05", "title": "Хари и Меган ще галят коали "}
{"url": "https://www.monitor.bg:443/bg/a/view/izzeha-460-litra-nelegalen-alkohol-ot-kyshta-v-dupnica-146104", "text": "Екип на митническа мобилна група, съвместно с полицейски служители от СДВР, откриха нелегална ракия в частен имот в района на град Дупница.  При проверка в къща, до входната врата на първи етаж и в антрето на втория етаж,  както и под стълби на прилежаща постройка /плевня/ са открити четири пластмасови бидони с вместимост 120 литра и един пластмасов съд с вместимост до 10 литра, съдържащи жълтеникава течност с мирис на етилов алкохол. Откритото общо количество е 460 литра. В рамките на проверката собственикът на имота не е представил пред проверяващите документи, за произход или платен акциз, според Закона за акцизите и данъчните складове /ЗАДС/. Взети са проби за лабораторен анализ. По случая ще бъде образувано административнонаказателно производство. Все още не е ясен произхода на ракията, но най-вероятно тя е продавана на жители от региона, като литърът върви по 8-10 лв., обявиха запознати.  ", "date": "2018.10.05", "title": "Иззеха 460 литра нелегален алкохол от къща в Дупница"}
{"url": "https://www.monitor.bg:443/bg/a/view/danychnite-pognaha-onlajn-tyrgovci-chrez-kurierite-146086", "text": "Началото на учебната година глътна 125 млн. лева от семейните бюджети. От тях 25 млн. лева е ДДС, което влиза в хазната всяка година, показват предоставени на „Монитор“ разчети на Националната агенция по приходите (НАП). В тази цифра не влизат сумите, похарчени от родителите в китайските вериги или големите магазини. Причината е, че в отчетите на НАП отделна графа имат книжарите на дребно, а останалите пари, дадени за канцеларски материали минават в общия оборот. За тази и миналата година през август а през септември 2017 г. оборотите скачат с милион и данъкът добавена стойност достига над 13 млн. лева. За септември тази година данъчните ще знаят след 15 октомври, когато изтича срокът за подаване на декларации от търговците. Около първия учебен ден които продават усилено учебни помагала, моливи, флумастери, чанти и приспособления. От големите куриери в началото на месеца са изискани данни за извършените наложени платежи между физически лица през септември. Не е тайна, че така при търговията в нета се укриват най-много обороти, но куриерските фирми са задължени да посочват в товарителницата си при всеки клиент какво разнасят. Алгоритъм при данъчните светва като червена лампа, когато има много превозни документи за товари на едно лице. Данните на НАП показват още, че през последните години се отчита спад на продажбите на дребни канцеларски материали, чанти и други в книжарниците за сметка на търговци на дребно като веригите супермаркети. Тоест докато купуваме домати и перилни препарати, взимаме тетрадки и химикалки на най-малките в семейството. Въпреки това повече пари сме похарчили при книжарите с 15 на сто през 2017 г. спрямо 2016 г., показват данните на НАП. Най-вероятно ръстът се дължи на по-голямата търговия с книги, която беше отчетена и от родната статистика. През 2017 г. според НСИ ръстът при тиражите на книгите е 18 на сто. Но по данни на европейската статистическа служба Евростат книги и вестници. Дъното на класацията българските потребители споделят с гръцките. Най-много за тези стоки харчат домакинствата в Словакия. През 2016 г. домакинствата в ЕС са изхарчила малко повече от 90 милиарда евро или 1.1% от всички изхарчени пари за покупката на книги, вестници и канцеларски материали, се казва в изследване на Евростат. Това представлява 0.6% от БВП на ЕС или се падат по около 200 евро за жител от Евросъюза. През годината домакинствата харчат двойно повече за книги, вестници и канцеларски материали около празниците. Разходите им за тези стоки са два пъти по-малко, отколкото разходите им за услуги, свързани с почивка и култура. Най-високо е потреблението на книги, вестници и канцеларски материали в Словакия (2.1%), след това се нареждат германците (1.6%) и поляците (1.4%). На дъното са гърците и българите (0.6%), като малко над тях са чехите, испанците и малтийците (всички с 0.7% ) Пазаруването на най-необходимото за писане на първокласниците ни струва двойно повече в мола. Проверка на „Монитор“ показа, че т.нар. троен моливник, зареден с всичко нужно да чертаят и пишат хлапетата, е най-малко 65 лева от джоба на родителите, ако бъде купен от търговски център. Същите пособия излизат около 30 лева, ако бъдат купени от книжна борса. Последното изисква повече време и предварителна поръчка. Колкото един основен пазар в магазина струват учебните книжки и материали за старт на учебната година в първа група в детската градина. Учителите нямат право да събират пари и с това се нагърбват родителите, които събират по 40 лева на калпак. С тези пари се купуват помагала, моливи, флумастери, цветни листа, разказаха родители пред „Монитор“. Толкова се събира и през втората година, за трета и четвърта вече учебните помагала са осигурени от държавата.", "date": "2018.10.05", "title": "Джобът ни олекна от първия звънец със 125 млн. лева"}
{"url": "https://www.monitor.bg:443/bg/a/view/d-r-cvetan-vasilev-njama-vryzka-mejdu-avarijata-v-bolnicata-i-pochinalija-pacient-146071", "text": "Създадохме условия болните да отидат до най-близките центрове, казва в интервю пред \"Монитор\" директорът на МБАЛ „Св. Петка” във Видин. - Повод за случилото се е всъщност станалата в понеделник авария на апаратурата за очистване на водата, която след това се подава към индивидуалните машини за хемодиализа. Вследствие на това отделението от вторник сутринта мина на авариен режим, като пациентите имаха избор дали да бъдат подложени на хемодиализа във Видин, но с не напълно очистена вода, при което има риск от развитие на т.нар. синдром на твърдата вода, или да бъдат транспортирани до най-близките отделения по хемодиализа, които са в Монтана и Лом. На фона на тази ситуация в сряда сутринта 50-годишен пациент на хемодиализа е починал, а друг е в много тежко състояние. Възрастният пациент е в много тежко състояние, той е с тежко онкологично заболяване и други съпътстващи заболявания. Лекуван е в столична болница и е върнат във видинската болница. Категоричен съм, че няма връзка между аварията и затрудненията в работата на отделението и починалия пациент, както и със случая с възрастния тежкоболен пациент. Зам.-министър Бойко Пенков каза същото по време на нашата среща. В петък е направена последната диализа на пациента, който почина. В понеделник обаче той е пропуснал графика си по лични причини. Заради това на следващия ден колегите от отделението са го потърсили, но той е заявил на старшата сестра, че в сряда ще пътува за диализа в Монтана. За съжаление обаче се почувствал зле и е приет в болницата в много тежко състояние. Починал е преди дори да може да бъде закачен на апарат за хемодиализа. Ще изчакаме резултатите от аутопсията на починалия и тогава ще коментираме допълнително причините за смъртта му. По случая се извършва проверка от „Медицински одит“, предстои съдебномедицинска експертиза. Едва тогава ще можем да сме по-конкретни за причината за смъртта. - Омбудсманът Мая Манолова заяви, че от месеци при нея е имало сигнали от наши пациенти за условията в отделението. В жалбите хората изразили съмнения, че това лечение не е качествено и подлага на риск пациентите. Категорично не съм съгласен с тези констатации. Подобна авария при нас се случва за първи път и едва ли някой би могъл да я предвиди. Направили сме всичко възможно, за да проработи по най-бърз начин отделението в авариен режим. 24 човека от диализираните, които ние обгрижваме, са направили диализа след тази авария – да, може би качеството не е същото, но от вторник до четвъртък на обяд от диализираните хора нито един не е изявил симптоми на синдрома на твърдата вода – гадене, повръщане по време на диализа, отмаляване и високо кръвно. Бяхме достатъчно коректни, за да кажем какъв е проблемът, какво сме направили и какви евентуално рискове за неблагополучие може да има, ако пациентите провеждат диализа при нас. Още на следващия ден създадохме условия болните да могат да бъдат обслужвани в най-близките диализни центрове. - Във Видин е имало възможност да функционира втори диализен център, за който до средата на септември е трябвало да стане ясно дали ще получи лиценз. При посещението си омбудсманът Мая Манолова коментира, че от писаните до нея жалби и срещите с хора в рамките на проведени приемни е разбрала, че във Видин е имало възможност да функционира втори диализен център, за който до средата на септември е трябвало да стане ясно дали ще получи лиценз, което обаче не се е случило. Ръководството на болницата обаче и лично аз като управител нямаме отношение към факта дали във Видин трябва да работи алтернативен център за диализно лечение. Ние не сме органът, който издава разрешителни. - Като болнично заведение при създадената аварийна ситуация ние се обърнахме за помощ към МЗ и РЗИ –Монтана. Те съдействаха и се отзова частният център по диализа в Монтана, който е един от най-модерните в страната, и при аварийната ситуация те поеха нашите пациенти. Не отговаря на истината, че не сме искали да дадем 100 лв. за транспорт до Монтана и пациенти са пътували с частна кола. Изборът да пътуват сами с личен автомобил е бил техен. Във вторник имаше осигурен транспорт от центъра в Монтана, който трябваше да вземе пациентите от видинската болница и да ги транспортира. В тази ситуация ние имаме ангажимент болните на диализа да ги транспортираме от домовете до здравното заведение и обратно. Средствата по амбулаторната процедура за провеждане на хемодиализа се превеждат на здравното заведение, което я извършва, и то поема и транспорта на болните. - Както казах, никой не е могъл да предвиди или да предотврати аварията с подаването на вода с голямо налягане. Ще допълня само, че управителят на представителството на фирмата в България – „Фрезениус”, която поддържа апаратурата за диализа, заяви, че не са имали подобна авария в практиката си. Те са категорични, че е в резултат на рязкото повишаване на налягането, с което е подадена водата. От видинската фирма ВиК отричат да имат вина за аварията. Вече се работи по ремонта на техниката. Затова до неделя всички наши пациенти на хемодиализа ще се обслужват от центъра по диализа в Монтана, за което е създадена нужната организация. Фирмата, която поддържа системите, вече работи и очакваме от Германия да се достави и необходимата част за подмяна. Не е вярно и че техниката в отделението е от 1935 г. През 2012 г. в моя мандат на директор на болницата купихме водоочистващата система, както и два нови апарата за диализа. Към настоящия момент те имат по 2000 - 3000 работни часа. От останалите десет апарата само два са много стари, с отработени близо 30 000 часа. След като надвишат 32 000 работни часа, те трябва да се бракуват, защото фирмите отказват да ги поддържат.   - Така е, зам.-министър Бойко Пенков обяви, че видинската болница ще получи 180 хил. лв. за купуване на нови апарати за хемодиализа. С тези средства ще трябва да купим поне 9 апарата за хемодиализа, като част от използваните в момента апарати не са изчерпали своя капацитет, така че грижите за диализно болните ще са качествени. Това са част от средствата, които Министерството на здравеопазването е получило през септември с решение на Министерския съвет, и те приоритетно се дават за хемодиализи. Министерството е направило заявка с новия бюджет за повече инвестиционни средства, за да можем да удовлетворим нуждите на болниците, свързани с диагностика. - Трудно ми е да посоча срок по няколко причини. Първо - здравното заведение трябва да сключи договор с Министерството на здравеопазването за тези средства и в него категорично да бъде указано за какво ще се използват – само за купуване на техниката, или за СМР. След сключването на договора средствата се превеждат на болницата и ние съгласно клаузите трябва да обявим съответните обществени поръчки. Всичко това изисква време. Завършил е средно образование в ПГ „Димитър Благоев” - Видин Завършил висше образование в Медицински университет –Плевен, специалност „Педиатрия” Има магистратура по „Здравен мениджмънт” Специалист „Детски болести” В годините е работил като лекар в детско отделение на видинската болница Заема поста директор на болницата до 2013 година, а от 2015 до 2017 година е бил член на борда на директорите на МБАЛ \"Св. Петка\" - Видин Отново е избран за директор на МБАЛ „Св. Петка” от лятото на 2018 г.", "date": "2018.10.05", "title": "Д-р Цветан Василев:Няма връзка между аварията в болницата и починалия пациент"}
{"url": "https://www.monitor.bg:443/bg/a/view/dnes-objavjavat-nobela-za-mir-146095", "text": "В Осло днес ще бъде обявен лауреатът на Нобеловата награда за мир. Известно е, че са предложени 331 лица и организации. Но списъкът на номинираните се пази в тайна. Лауреатът се избира от петчленен Нобелов комитет, припомня АФП. Спекулациите за това кой ще спечели престижното отличие са много. Ако се съди по залозите в специализираните сайтове за залагания, за евентуални лауреати са сочени лидерите на двете корейски държави - Ким Чен-ун и Мун Джей-ин заради сближаването, постигнато на Корейския полуостров. Но пасивът на Ким в областта на спазването на човешките права не пледира в негова полза и може само Мун да спечели. В сайтовете се правят и залози за американския президент Доналд Тръмп, също заради севернокорейските му усилия. Но според Дан Смит от Стокхолмския институт за изследване на мира (СИПРИ) присъждането на такава награда на Тръмп ще е неуместно заради някои негови решения, които са много негативни за мира, като например тези за изтеглянето на САЩ от Парижкия договор за климата и от иранската ядрена сделка.Залози се правят и за френския президент Еманюел Макрон, за британския премиер Тереза Мей и за руския президент Владимир Путин. Помирението между Етиопия и Еритрея също поражда спекулации за присъждане на награда на някой от лидерите на тези две страни. Но предложенията за Нобеловата награда за мир се приемат от Нобеловия комитет в началото на годината, а сближаването стана по-късно. Прогнозите на някои наблюдатели са по-класически. Наградата може да бъде присъдена на такива организации като Репортери без граници, движението Аз също, Световната програма по прехраната към ООН, на руския вестник \"Новая газета\", на руската неправителствената организация Мемориал или на саудитския блогър Раиф Бадауи, на язидката Надя Мурад, която беше сексуална робиня на Ислямска държава, или на гинеколога Денис Муквеге, лекуващ жени преживели сексуално насилие в Демократична република Конго. За първи път Нобеловата награда за мир е присъдена през 1901 г. на Жан-Анри Дюнан, Швейцария, и Фредерик Паси, Франция. Сред отличените изтъкнати личности и международни организации, лауреати на отличието до 1977 г. са Институтът за международно право, Теодор Рузвелт, Международният комитет на Червения кръст, Фритьоф Нансен, Норвегия, Джордж Маршал, Върховният комисариат на ООН за бежанците, Мартин Лутър Кинг, Вили Брандт, Хенри Кисинджър, Андрей Сахаров, СССР /1975/. Нобеловата награда за мир не е присъждана по време на Първата и Втората световна война, както и през 1955, 1956, 1966, 1967 и 1972 г.През последните 40 години лауреатите на Нобеловата награда за мир са както следва:       1977 г. -\"Амнести интернешънъл\"     1978 г. - Менахем Бегин (Израел)     1979 г.- Mайка Тереза (Индия)     1980 г. - Адолфо Перес Ескивел (Аржентина)     1981 г. - Върховен комисариат на ООН за бежанците     1982 г. - Алва Мюрдал (Швеция) и Алфонсо Гарсия Роблес (Мексико)     1983 г. - Лех Валенса (Полша)     1984 г. - Дезмънд Туту (Южна Африка)     1985 г. - \"Лекарите в света за предотвратяване на ядрената война\" (САЩ)     1986 г. - Ели Визел (САЩ)     1987 г. - Оскар Ариас Санчес (Коста Рика)     1988 г. - Международни сили на ООН за поддържане на мира     1989 г. - Далай лама (Тянзин Гятсо) (Тибет)     1990 г. - Михаил Сергеевич Горбачов (Съветски съюз)     1991 г. - Аун Сан Су Чжи (Мианма)     1992 г. - Ригоберта Менчу (Гватемала)     1993 г. - Нелсън Мандела и Фредерик де Клерк (Южна Африка)     1994 г. - Ясер Арафат (Палестина), Ицхак Рабин и Шимон Перес (Израел)     1995 г. - Джоузеф Ротблат (Великобритания) и Пъгуошки конференции за наука и световни проблеми - Пъгуошко движение (Канада)     1996 г. - Карлуш Белу и Жозе Рамуш-Хорта (Източен Тимор)     1997 г. - Международна кампания за забрана на противопехотните мини и Джоди Уилямс (САЩ)     1998 г. - Джон Хюм (Ирландия) и Дейвид Тримбъл (Великобритания)     1999 г. - \"Лекари без граница\" (Швейцария)     2000 г. - Ким Те-джун (Република Корея)     2001 г. - ООН и Кофи Анан (Гана)     2002 г. - Джими Картър (САЩ)     2003 г. - Ширин Ебади (Иран)     2004 г. - Уангари Мута Маатхай (Кения)     2005 г. - Международна агенция по атомна енергия (МААЕ) и Мохамед ел Барадеи (Египет).     2006 г. - Мухамад Юнус и банка за микрокредити \"Грамийн банк\" (Бангладеш)     2007 г. - Междуправителствена експертна група на ООН за климатичните промени и Ал Гор (САЩ)     2008 г. - Марти Ахтисаари (Финландия)     2009 г. - Барак Обама (САЩ)     2010 г. - Лю Сяобо (Китай)     2011 г. - Елън Джонсън-Сърлийф и Лейма Гбоуи (Либерия), Тауакул Карман (Йемен)     2012 г. - Европейски съюз     2013 г. - Организация за забрана на химическите оръжия     2014 г. - Малала Юсафзаи     2015 г. - Туниският квартет за национален диалог     2016 г. - Президентът на Колумбия Хуан Мануел Сантос     2017 г. - Международната кампания за забрана на ядреното оръжие.", "date": "2018.10.05", "title": "Днес обявяват Нобела за мир"}
{"url": "https://www.monitor.bg:443/bg/a/view/glavnijat-arhitekt-na-sofija-vsichki-shte-nosjat-otgovornost-za-remontite-146096", "text": "След напрежението около ремонта на улица \"Граф Игнатиев\" в София, общественото недоволство се фокусира и върху новия облик на градината пред църквата „Свети Седмочисленици”. Критиките са заради поставените нови плочи на емблематичното за столицата място. \"От Столичната община ще държим на изпълнението на проекта, за който сме си заплатили. Ще изискаме качествен продукт\", каза пред Нова телевизия главният архитект на София Здравко Здравков. Той беше категоричен, че ако има разминавания в изпълнението, ще бъдат наложени санкции. По проекта се работи от 5 години, като той е подлежал на множество обществени обсъждания. Здравков апелира темата да се коментира отново след представянето на изцяло завършения продукт. \"Отговорността е на всички хора по веригата. Освен възложител, има проектанти, надзорници и строители\", категоричен беше Здравков. Той добави, че за ремонта са избрани два вида настилки - гранит и бетонни павета. Гранитът ще бъде разположен основно по площадите \"Гарибалди\" и \"Славейков\". За останалата част ще бъде използвана бетонна настилка. Продуктът е направен след архитектурен конкурс, в който участва жури от специалисти. Относно критиката по ремонта пред храма \"Свети Седмочисленици\", главният архитект заяви, че проектът е изключително консервативен по отношение на цветовете. По този начин фокусът ще остане върху самата сграда. Здравков каза, че гражданската активност е нещо е положително. Обществото заявява своята позиция, но е важно това да се направи, още когато се изготвя проектът. Според архитекта, когато нещо се предложи за обсъждане, има достатъчно време да бъде видяно преди да влезе в сила. Протест срещу кмета на София Йорданка Фандъкова ще се проведе в петък по обед пред Столичната община. Една от причините за недоволството е ремонтът в центъра на града. Реконструкцията на ул. \"Граф Игнатиев\", както и новият облик на градината пред църквата \"Свети Седмочисленици\" предизвикаха противоречиви реакции. Според Общината и архитекта на обекта било нужно търпение, за да се види крайният резултат. „Ремонтът на ул. „Граф Игнатиев“ не е завършен, ще коментираме когато обектът ни бъде даден за приемане“, каза в предаването „Тази сутрин“ по Би Ти Ви зам.-кметът на София Евгени Крусев за недоволството, че изпълнението на ремонта е некачествено. „Има още строителни операции. Строителният надзор е постоянно на обекта“, обясни Крусев и посочи, че строителят е отворил загражденията по улицата през уикенда, за да бъде измита. „Обещавам, че бъдем безкомпромисни към изпълнителя“, каза заместникът на Йорданка Фандъкова и помоли софиянци за търпение. Крусев припомни, че строителната фирма е била глобена за неположени грижи за дърветата на ул. „Граф Игнатиев“. Нагласите на Столичната община били трамваите по централната улица да бъдат пуснати в началото на ноември.", "date": "2018.10.05", "title": "Главният архитект на София: всички ще носят отговорност за ремонтите"}
{"url": "https://www.monitor.bg:443/bg/a/view/ochakvat-ni-predimno-slynchev-petyk-i-uikend-146072", "text": "Ще бъде слънчево. По-значителна ниска облачност ще има на места в Източна България в часовете около обяд. Ще се появи слаб изток-югоизточен вятър. Максималните температури ще са предимно между 19 и 24 градуса. Над Черноморието ще бъде предимно слънчево. В часовете около обяд ще има временни увеличения на облачността, предимно ниска. Ще духа слаб до умерен източен вятър. Максималните температури ще са между 18 и 20, температурата на морската вода е 19-21 градуса. Вълнението на морето ще бъде 1-2 бала, вечерта на юг ще се усили до 3 бала. Над планините ще бъде предимно слънчево. Ще духа слаб югоизточен, по най-високите върхове - северозападен вятър. Максималната температура на височина 1200 метра ще е около 14, на 2000 метра - около 9 градуса. През почивните дни ще бъде предимно слънчево. По-значителна, предимно ниска облачност, ще има над Източна България. Ще духа слаб до умерен изток-югоизточен вятър. Сутрешните температури ще са между 5 и 10, дневните ще са предимно между 18 и 23 градуса.", "date": "2018.10.05", "title": "Очакват ни предимно слънчев петък и уикенд"}
