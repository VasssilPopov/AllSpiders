{"url": "https://www.monitor.bg/bg/a/view/japonka-udylji-rekorda-za-naj-vyzrasten-chovek-185118", "text": "Японката Кане Танака удължи рекорда за най-възрастен човек в света, след като отпразнува своя 117-и рожден ден в старчески дом във Фукуока, Южна Япония. Танака е отбелязала своя рожден ден с парти със служители на дома и приятели. През миналата година Танака, чийто рожден е на 2 януари, беше обявена от Гинес за най-възрастния жив човек със своите 116 години и 66 дни към 9 март. Танака е родена преждевременно през 1903 г., а през 1922 г. се омъжва за Хидео Танака, според Гинес. Двамата са имали четири деца и са осиновили пето.", "date": "2020.01.06", "title": "Японка удължи рекорда за най-възрастен човек"}
{"url": "https://www.monitor.bg/bg/a/view/ubiecyt-na-mynichkata-kristin-ot-sotirja-zastava-pred-temida-185115", "text": "Убиецът на 7-годишната Кристин Георгиева от сливенското село Сотиря, 21-годишният Мартин Трифонов ще застане пред Темида на 9 януари, за когато е насрочено разпоредително заседание, съобщиха от окръжния съд в Града на стоте войводи. Към момента убиецът на момиченцето,  което бе намерено мъртво под мост насред селото на 15 август със следи от опит да бъде изнасилено се намира в болницата към софийския затвор, откъдето предстои да бъде доведен под конвой. Извергът е  обвинен за убийство на малолетно дете с особена жестокост, за което законът предвижда наказание \"лишаване от свобода\" от 15 до 20 години, доживотен затвор или доживотен затвор без право на замяна. Второто обвинение е опит за изнасилване, за което се предвижда от 10 до 20 години затвор. Третото обвинение е за блудство с малолетно дете, като предвиденото наказание е от 5 до 20 години \"лишаване от свобода\". По това дело няма да бъде допуснато съкратено следствие, заради направената наскоро промяната в закона, която забранява такава процедура при умишлено причиняване на смърт, припомнят юристите. Трифонов бе заловен след почти 24-часово издирване на 16 август като при задържането му бе ранен в лявото  бедро и дясната подбедрица.", "date": "2020.01.06", "title": "Убиецът на мъничката Кристин от Сотиря застава пред Темида"}
{"url": "https://www.monitor.bg/bg/a/view/zakon-za-imotite-ama-edin-pyt-185129", "text": "„Повече пари - повече търсене!\" е основен бизнес закон. \"Повече търсене - повече пари!\" е основен закон на спекулантите. Постулатът е валиден от едно време, когато демокрацията беше мръсна дума още, а за да се докопаш до нещо западно, трябваше да минеш през няколко човека, които да си поделят допълнително пари. Πaзapът нa имoти и нeгoвoтo cъcтoяниe вълнyвa гoлямa чacт oт нaceлeниeтo нa Бългapия. Нашенецът cчитa дoмa зa cвoя ĸpeпocт и e c eдни oт нaй-виcoĸитe нивa нa coбcтвeнocт в cвeтa. Πpeз пocлeднитe 5 гoдини цeнитe нa имoтитe в Бългapия ce пoĸaчвaxa c виcoĸи тeмпoвe, cлeд ĸaтo пpи пocлeднaтa финaнcoвa ĸpизa зaгyбиxa 40-45% oт cтoйнocттa cи. Подемът в икономиката през последните години, понижаване на безработицата, ръст на доходите при някои, ycилeнo мeдийнo гoвopeнe зa pъcт нa цeнитe и бpoя cдeлĸи води до предположения, че  . На фона на ситуацията „купувам, защото другите купуват“ промените през последните години на Закона за устройството на територията вече загубиха бройката си. Може би са около сто. Ако вземем пример от западните модели, ще видим, че немският закон за строителството е от времето на ... Бисмарк. Да, същият онзи Ото фон Бисмарк от 19 век. Там промени не се правят, а законът само се дописва. Така се постигат единни стандарти и има предвидимост за всички. Но не случайно у нас трудно може да се постигне това, защото от „вратичките“ в закона се възползват отново всички, които може да наречем спокойно спекуланти. Едва наскоро беше обявена „законодателна инициатива“ за спиране на строителство на сгради, които уж са за обществено ползване (с ателиета), а реално са жилищни. Гражданите ги купуват, защото са по-евтини - продават им пространства за творчество като апартаменти, но на по-ниски цени. Те вярват, че имат жилище, но не така мислят в общината. Най-често проблемите започват, когато същите тези граждани решат да си дадат ателието под наем, а ползвателят му реши да се регистрира в него макар и временно - не става. Или когато децата на собствениците трябва да се борят за място в детска градина или училище - пак удрят на камък. Но това може да бъде спряно. Експерти и министерство сядат и правят нов закон, който след това да бъде изкован от народните представителите. И записват, че данъците на ателието и апартаментите трябва да се изравнят. Също да не се продават самостоятелни обекти в сгради, предназначени за хотели и общежития. Както и да се обвържат зданията с паркоместа. Тогава няма да има хищност за продажба на подобни имоти, както и за покупка. Но това става със закон, ама един път.", "date": "2020.01.06", "title": "Закон за имотите, ама един път"}
{"url": "https://www.monitor.bg/bg/a/view/89-307-evro-sredno-za-dvustaen-apartament-v-sofija-185125", "text": "Средната цена на квадратен метър в София към третото тримесечие на 2019 г. е 1088 евро, а средната крайна покупна цена достига 89 307 евро, сочат данни на една от големите агенции за недвижими имоти. Най-скъпите квартали за покупка на двустайно жилище са „Яворов“ и „Иван Вазов“, където цената на квадратен метър надхвърля 2000 евро, показва справка в специализиран сайт за публикуване на обяви за имоти. В топ пет попадат още „Лозенец“, „Изток“ и „Оборище“, където средните цени на квадратен метър също доближават този праг. В последните месеци на миналата година анализ на една от банките в страната установи надценяване с повече от 30% на жилищата, предложени за продажба в половината от столичните квартали, включени в проучването на конюнктурата. Проблемът с надценените оферти е особено силно изразен на вторичния пазар, като офертните цени в някои крайни квартали на София се доближават до тези в централните райони, сочат наблюдения на имотни агенции. Цените на жилищата в Пловдив също отбелязаха значителен ръст през последните три години, като средната цена на квадратен метър в града през 2019 г. достига 765 евро. Доброто икономическо развитие, нарастването на доходите на населението, трудовата миграция към града подкрепят жилищния пазар в града под тепетата. В Бургас средната цена на квадратен метър достига 863 евро, а цените на имотите в града са отбелязали общ растеж от 19,5% през последните три години, показват данни на Райфайзен банк. Варна е градът с най-плавно поскъпване на имотите с общ растеж от 7,6% от 2016 г. насам. Средната цена на квадратен метър в града достига 837 евро. Оживлението се разпространява и към жилищните пазари в други по-големи областни градове - Русе, Стара Загора, Плевен, Враца, където все по-често се наблюдават сделки “на зелено”. Близо 150 хил. сделки с имоти са вписани в цялата страна до края на септември, показват данни на Агенцията по вписванията, като само в София те са малко над 20 хил. и нарастват с 5,5% на годишна основа. Имотите ново строителство доминират в търсенето на купувачите. Все повече от тях се насочват и към покупка на жилища в начален етап на строителство заради по-ниските цени в сравнение с проектите в напреднал етап на изграждане, което обаче крие и своите рискове, свързани със способността на инвеститора да завърши целия проект. Южните квартали в София продължават да заемат предни позиции в търсенето на купувачите благодарение на близостта им до центъра и основни точки на града. Същевременно интересът на инвеститорите към северните и западните райони на столицата се засилва заради близостта до спирки на метрото и наличието на терени с потенциал за развитие на нови проекти, сочат наблюдения на имотни агенции. В Пловдив купувачите търсят предимно двустайни и тристайни апартаменти за собствени нужди. Във Варна се търсят предимно градски имоти в централните части на града. Има засилен интерес от германци, французи и англичани, както и от българи от София, Пловдив, Стара Загора и Русе. В Бургас купувачите са основно българи, които търсят предимно двустайни и тристайни апартаменти.", "date": "2020.01.06", "title": "89 307 евро средно за двустаен апартамент в София"}
{"url": "https://www.monitor.bg/bg/a/view/mon-iska-uchebnite-chasove-da-prikluchvat-do-18-30-185123", "text": "Да се прекрати практиката учебните часове на втората смяна за приключват след 18:30 ч. ще настоява министерството на образованието и науката. Това съобщи за DarikNews зам.-просветният министър Таня Михайлова, която обясни, че идеята се обмисляла и заради последните инциденти с блъснати по тъмно деца, които се прибирали от училище. „Идеята е втора смяна да приключва в 18.30. Много е изморително учениците да са на училище до 19.15. Предпочитам нулеви часове, но да тръгнат по-рано, защото все още и децата не са толкова изморени, и шофьорите са по-концентрирани“, коментира тя. Михайлова даде за пример столично 23-то СУ „Фредерик Жолио-Кюри“. „ Има и други училища, които са го въвели. Надявам се да го направят тези, които могат да го направят\", добави зам.-министърът. В училищата, които са включили в учебните си програми нулеви часове, децата започват учебни занятия с един час по-рано. Така, ако се налага да имат седми час, също ще приключат в 18.30 часа, както, ако имат само шести час. Според зам.образователната министърка по този начин децата ще си тръгват от училище с поне час по-рано, когато все още не са толкова изморени, за да внимават при пресичане, а и шофьорите ще са все още по-концентрирани и по-малко изнервени от трафика. По думите й едносменният режим, който изцяло ще сложи край на ученето до късно вечер и по тъмно, особено през зимата, няма как да бъде въведен скоро в големите градове. Всички школа в столицата трябва да забравят за втората смяна до 2029 г., но ако е възможно и по-рано. „Отменихме срока, защото един срок трябва да е реалистичен. Някои градове вече са на едносменен режим, но, за съжаление,  поради демографския проблем - защото няма деца“, коментира Михайлова. Така когато децата учат на една смята, учебните занятия ще започват в 8.00, а някои дори в 8.30.", "date": "2020.01.06", "title": "МОН иска учебните часове да приключват до 18:30 "}
{"url": "https://www.monitor.bg/bg/a/view/fenove-stiskat-palci-anistyn-i-pit-da-se-syberat-185106", "text": "Фактът, че бившите съпрузи Дженифър Анистън и Брад Пит се събраха на червения килим за Златните глобуси хвърли мнозина техни фенове в екстаз. „Беше невероятно да видим как Дженифър е толкова горда от победата на Брад“ и „Всички видяхме колко влюбено гледаше Дженифър. Не може ли вселената най-накрая да ги събере?“ гласят само част от коментарите на развълнуваните фенове в социалните мрежи. „Исках да доведа майка ми на церемонията тази вечер. Но напоследък, когато ме видят до някоя жена, веднага пишат, че се срещаме и това щеше да е неловко“, пошегува се по време на речта си Пит, след като прясно бе спечелил приза си за „Имало едно време в Холивуд“. Камерите веднага показаха реакцията на Дженифър Анистън, която не спираше да се усмихва на словата на бившия си. Самата тя си тръгна без награда, въпреки че бе номинирана с новия си сериал „Сутрешното шоу“.", "date": "2020.01.06", "title": "Фенове стискат палци Анистън и Пит да се съберат"}
{"url": "https://www.monitor.bg/bg/a/view/bylgarite-v-chikago-izvadiha-krysta-za-bogojavlenie-ot-michigan-obzor-185122", "text": "Иво Костов от Разград извади кръста от езерото Мичиган при хвърлянето, организирано от българите в Чикаго. Иво успя да изпревари други 20 юнаци, които скочиха в ледените води на езерото. След два дни той навършва 40-ия си рожден ден. Момчетата не излязоха от водата, докато не завъртяха и хоро с български знамена в ръцете. Българите в Чикаго за 4-та поредна година изпълниха ритуала по хвърлянето на Светия кръст във водоем, символизиращ река Йордан, където е кръстен Исус Христос. Точно в 2,00 на обяд м.вр. стотици наши сънародници се събраха на брега на езерото при температура 5 градуса по Целзий. Отец Грую Попцинков от църквата „Света София“, който хвърли кръста, отслужи и тържествена литургия, както и благослови присъстващите. Специален гост бе ген. консул Иван Анчев. 29-годишният Делчо Стоев от Кърджали е организатор на събитието още от началото през 2016 г., подпомогнат от Соня Петрова от Ямбол. Младеж от фолклорната група в ракитовското село Дорково предложи брак на своята любима в ледените води на река Мътница. Това се случи минути преди свещеникът на селото да хвърли християнския кръст за Богоявление в реката. Спас Санкев, облечен в народна носия при температура от минус 4 градуса нагази във водата, като преди това протегна ръка към приятелката си Боряна, падна на колене и отвори кутийка с нежен пръстен. Тази година 4-годишният Любомир, който седеше на раменете на баща си Михаил, вдигна кръста след традиционното калоферско мъжко хоро в река Тунджа, хвърлен в реката от отец Димитър, го подава задължително на най-малкия участник в хорото. И въпреки че малчуганът с огромно желание се е включил в мъжкото хоро, по време на самия ритуал се разплака силно. „Малкият искаше да се включи, защото който играе мъжкото хоро в река Тунджа, не боледува през цялата година. Искахме да спазим традицията”, каза баща му Михаил. 22-годишният Александър Лебешковски хвана кръста в езерото в столичния квартал „Дружба“. На ритуала присъстваше и кметът на града Йорданка Фандъкова. „Тръпката е невероятна, адреналинът е голям. Надявам се всички да продължават българските традиции и всички да ги спазват. Няма нищо по-хубаво от здравето, щастието и малко късмет“, каза Александър. На своя имен ден пък Фандъкова пожела здраве на всички българи и благодари на всички момчета, хвърлили се за кръста. „Благодаря на момчетата, за да спазим традицията, за да даде Бог здраве на всички софиянци, и да си пожелаем благоденствие за всички. Честит празник на всички християни, на всички българи и, разбира се, на всички именици. Желая здраве на всички“, пожела Фандъкова. Повече позитивна енергия пожела Александър Николов, който на Богоявление извади кръста от морето при Първа буна във Варна. Това е третият път, в който Алекс вади кръста във Варна. Преди това е бил най-бърз през 2013 и 2014 година. Той е на 27 години и достигна пръв до него в надпревара с още 64 смелчаци. Най-малкият от тях бе на 12 години, а най-възрастният - 80-годишният Васил Тепеделенев. 22-годишният студент Яким Георгиев победи в богоявленския ритуал и спаси Светото разпятие в Бургас. Младежът следва във Великобритания  \"Бизнес администрация\" в град Кентърбъри и за първи път влиза в морето на Йордановден. Премиерът поздрави за големия християнски празник. \"Поздравявам всички за днешния светъл християнски празник Богоявление! Да бъдем здрави, човечни, смирени и нека Бог ни закриля и помага! Честит имен ден на всички именници!\", написа Бойко Борисов във фейсбук. \"Днес отбелязваме 172 години от рождението на националния ни герой Христо Ботев. Поклон пред паметта на един голям българин, който е показал, че човек може да е силен и на думи, и на действия\", написа в профила си премиерът. У нас празникът беше отбелязан масово.", "date": "2020.01.06", "title": "Българите в Чикаго извадиха кръста за Богоявление от Мичиган (ОБЗОР)"}
{"url": "https://www.monitor.bg/bg/a/view/13-000-samotno-jiveeshti-bez-dostyp-do-lekar-185128", "text": "13 000 човека на възраст над 65 години, в това число и хора с увреждания, използват социалната услуга „Патронажна грижа“, заяви пред „Монитор“ зам.-социалният министър Зорница Русинова. Това са възрастни самотно живеещи хора в малки населени места, където на практика нямат достъп до лекар, нито до здравни грижи. Понякога е необходима медицинска помощ за мерене на кръвно, проверка и разпределение на лекарствата на тези възрастни или просто манипулация, която да се извърши от медицинско лице, уточни Русинова. Мрежата от услуги в домашна среда обединява почасови, мобилни здравно-социални услуги по домовете за хора с увреждания и възрастни хора над 65 г. в невъзможност за самообслужване. Почасовите услуги в домашна среда се осигуряват от специалисти – медицински сестри, домашни санитари, социални работници и психолози. Интегрираните услуги се предоставят за не по-малко от 12 месеца, а всеки човек може да получава здравно-социални услуги до 2 часа на ден. Максималната стойност на услугата за един човек на година е 2016 лв. Целта е чрез услугите, които се предоставят, да се подобри качеството на живот на тези самотно живеещи хора, разясняват експерти от министерството. Някои от хората имат нужда от рехабилитация, която също се осигурява по програмата и е изключително важна за здравето на възрастните,уточняват още експертите. Това са причините социалното министерство да стартира услугата „Патронажна грижа“, която е в помощ на възрастните и хората с увреждания от малките населени места, допълни зам.-социалният министър. В момента тя се изпълнява в 157 общини, а стойността на програмата е 31,4 млн. лв. Някои от общините не успяха да се възползват, но от средата на следващата година отново ще бъде отворена програмата, за да се включат още населени места увери Русинова: „Тази патронажна грижа тества новата разпоредба в Закона за социалните услуги – където за първи път са регламентирани интегрираните услуги. Тя е най-сигурната превенция за деинституционализация на възрастните хора.“ Услугата е нова, създадена през местните власти, надграждайки услугите с домашни и лични асистенти, разясни Русинова. Има нужда от общото предлагане на услуги, съчетаващи социалната и здравна работа, категорична е зам.-министърката и увери, че се работи в тази посока. През 2021 година една от услугите - асистентската подкрепа за хора в нужда, ще се предлага от общините. В закона за социалните услуги за първи път е разписана асистентската подкрепа като част от възможността самата община да кандидатства за държавно делегирана дейност, разясни още Русинова. През последните 2 години министерството на труда и социалната политика развива допълнително финансиране - първоначално за 10, след това за още 8 общини, които да построят дневни центрове за деца с увреждания. Целта е да се осигурят рехабилитация, подкрепа и медицинска грижа за тези деца, а също и помощ за родителите им, разказа зам.-социалният министър Зорница Русинова. В момента функционират 86 дневни центъра за деца и младежи с увреждания с 2500 деца, които ползват почасови услуги. 4 са дневните центрове за деца с тежки множествени увреждания, ползват се от 114 деца. Съществуват и 6 центъра за деца и младежи с увреждания със седмична грижа със 145 деца. Всички те помагат за лечение и поддържаща терапия, оборудвани са и пригодени за деца с увреждания. Там малките се учат да четат, да спазват ред, последователност, инструкции. Развиват умения като координация око - ръка, докосват различни текстури, а за това се грижат медицински специалисти. Според нуждите на всяко конкретно дете се предоставя услуга и подкрепа, така че да има достоен и пълноценен живот, да изживяват детството си, а родителите да се гордеят и радват на техните постижения. Към края на 2019 функционират и 107 Центъра за настаняване от семеен тип за деца и младежи с увреждания, които обгрижват 1300 деца и младежи. 7 са ЦНСТ-та за деца с увреждания, в които се полагат грижи за 82 деца. 8 пък са в центровете от семеен тип за деца и младежи с увреждания с потребност от постоянни медицински грижи с 53 деца в тях. Това става ясно от данни на социалното министерство.", "date": "2020.01.06", "title": "13 000  самотно живеещи без достъп до лекар"}
{"url": "https://www.monitor.bg/bg/a/view/za-godina-hazjaite-deklariraha-602-mln-lv-prihodi-ot-naemi-temata-185127", "text": "601 909 309 лв. е декларираният облагаем доход от наеми през 2018 г. Това показват данни на Националната агенция по приходите (НАП), предоставени на „Монитор“. Според данните на приходната агенция в страната има 124 474 наемодатели, които са подали задължителната годишна данъчна декларация, която изисква Законът за данъците върху доходите на физическите лица (ЗДДФЛ). Техният брой е най-голям в областите София-град, Пловдив и Варна, където са съответно 46 751, 14 410 и 11 062. Бургас и Благоевград също са с немалко наемодатели – 8019 в най-големия град по Южното Черноморие и 4 145 в Пиринския край. На опашката са Кърджали (990 души), Монтана (829 души), Разград (807 души), следвани от Видин (777 души), Търговище (771 души) и Силистра (610 души). Най-малко декларации са постъпили в офиса на НАП в столицата за средни данъкоплатци и осигурители – едва два броя. Приходите от наем обаче може да са повече, тъй като не са малко хората, които отдават помещения, стаи или апартаменти, използвайки различни онлайн платформи. За да се обложат доходите им, то те трябва да посочат в годишната си данъчна декларация, че при тях постъпват такива приходи. Облагането на доходите се осъществява по реда, който Законът за данъците върху доходите на физическите лица (ЗДДФЛ) поставя. Той урежда и по какъв начин следва да се докладват приходите от различни дейности включително притежавани дялове и акции в дружества, дивиденти, ликвидационни дялове, приходи от чужбина и други. Както обикновено, и тази година малко преди обсъждането на държавния бюджет за 2020 г. се приеха важни изменения, които облекчават административната тежест за гражданите и затварят вратите за тези търговци, които избягваха регистрацията по Закона за данък добавена стойност (ЗДДС). За да се прекъсне тази практика, ако в един търговски обект видимо свързани фирми извършват еднаква дейност една след друга, в облагаемия накрая оборот ще се включват и приходите на тези, работили на същото място за максимум 12 месеца. Събирането на оборотите няма да се прилага, ако между активността на фирмите има 1 месец неактивност на самия обект. Други важни промени са, че от март 2020 г. Ще можем да се възползваме от автоматично попълнени данъчни декларации, а отстъпката от 5% от данъка за довнасяне ще важи до края на третия месец. Приходите от наем, дори при автоматично попълнена декларация обаче, ще трябва да ги посочим и опишем сами. Справката за получени доходи и използвани данъчни облекчения пък вече ще се внася само по електронен път като в срок до 30 септември тя може да бъде поправяна няколкократно, без да се известяват данъчните за това. 15 010 са наемодателите, които са декларирали през 2018 г., че имат валидно ТЕЛК/НЕЛК решение. Най-голям е броят им в София-град (6 538 души), Пловдив (2 106 души) и Варна (1 253 души). В другите области броят им трудно надвишава 150 души. Ако получателят на съответния доход е с намалена работоспособност от 50 на сто или повече и е представил валидно копие от ТЕЛК/НЕЛК решение заедно с годишната данъчна декларация, то данък се удържа само ако облагаемият му доход от всички източници на доход превиши 7920 лв. „Задължително условие е експертното решение да е валидно към датата на изплащане на дохода от наем“, напоманят от приходната агенция. Двустайните квартири в южните и източните квартали на София са най-предпочитани от наемателите .Агенциите отчитат продължаване на тенденцията за увеличаване на цените в периода на пик в търсенето на апартаменти под наем. В различните райони най-търсените двустайни апартаменти може да стигат до 1000 лева месечно. В „Студентски град”, „Младост”, „Дианабад”, „Изток”, „Бъкстон”, „Белите брези” и „Драгалевци” например най-малките едностайни апартаменти се наемат срещу 500-600 лева на месец, двустайните са за средно 700-900 лева, а най-големите апартаменти са за между 900 и 1200 лева. В западните и северните квартали като „Надежда”, „Люлин”, „Обеля”, „Хаджи Димитър”, „Левски” и „Красна поляна” тристайните апартаменти са на цената на двустайните на юг – 700-800 лева. Двустайните имоти са за между 500 и 600 лева, а едностайните имоти започват от 400 лева месечно. Най-високи са цените в централната част на столицата. Най-големите 3-стайни имоти около Докторския паметник, в „Лозенец”, „Оборище” и „Зона Б-5” например са на цени между 900 и 1500 лева на месец. Дом под наем с 2 стаи струва 700-1000 лева, а едностайните апартаменти 560-700 лева. Имотите в т.нар. “топ център” достигат до 1600 лв. Размествания на пазара в тази част на града са заради навлизането на онлайн платформите за краткосрочно отдаване, към които се обръщат много от собствениците на апартаменти, отчитат брокерите. Така стандартните наеми в центъра скачат, хората се насочват към периферията, обявите в сайтовете се увеличават в пъти през последните месеци, а търсенето почти не се е променило. Влияние при формирането на наема оказват и обзавеждането, местоположението и връзката с основни транспортни връзки - като станциите на метрото.", "date": "2020.01.06", "title": "За година: Хазяите декларираха 602 млн. лв. приходи от наеми (ТЕМАТА)"}
{"url": "https://www.monitor.bg/bg/a/view/strahotno-bylgarija-udari-francija-na-starta-na-olimpijskata-kvalifikacija-185130", "text": "Мъжкият национален отбор на България стартира със страхотна победа участието си в континенталната олимпийсква квалификация в Берлин (Гермнаия). Волейболистите на Силвано Пранди надделяха над Франция с 3:2 (25:23, 17:25, 25:22, 19:25, 15:8) в мач от група В, изигран в емблематичната \"Макс Шмелинг Хале\". В първия мач от нашата група вчера Франция победи Сърбия с 3:0, а именно „плавите“ са наш съпреник утре от 15 часа наше време. Мачът може да се гледа по БНТ 3. България: Светослав Гоцев, Розалин Пенчев, Тодор Скримов, Георги Сеганов, Виктор Йосифов, Соколов, Теодор Салпаров (либеро). Bранция: Бенжамен Тонюти, Жан Патри, Кевин Тили, Ървин Нгапет, Никола Льо Гоф, Бартелеми Шинениезе, Женя Гребенников (либеро).", "date": "2020.01.06", "title": "Страхотно: България удари Франция на старта на олимпийската квалификация"}
{"url": "https://www.monitor.bg:443/bg/a/view/ronaldo-prodyljava-da-chupi-rekordi-185116", "text": "Кристиано Роналдо отбеляза първия си хеттрик в италианския елит. Това стана при победата на “Ювентус“ над „Каляри“ с 4:0 в мач от 18-ия кръг на Серия “А”. Той се разписа в 49-ата, 67-ата (от дузпа) и 82-рата минута. Гонсало Игуаин отбеляза четвъртото попадение за домакините в 81-вата минута. Така Роналдо стана първият португалец с хеттрик в италианското първенство. Португалецът вкарва гол в пети пореден мач и същевременно вече има попадения срещу всеки един от отборите в Серия “А”. Изключение прави “Рома”, но Роналдо е вкарвал на “вълците” с екипа на “Реал” (Мадрид). Освен това Кристиано е отбелязал попадения в 18 поредни години в топ пет първенствата на Европа. Серията му започва през 2003 г. с екипа на “Манчестър Юнайтед“. С този успех „Ювентус“ вече има 45 точки и е на три пред „Интер“, който тази вечер гостува на „Наполи“. „Каляри“ е шести с 29 точки. Златан Ибрахимович се завърна в игра за „Милан“ след 2794 дни. Това стана при равенството 0:0 на „росонерите“ срещу „Сампдория“ . Ибра игра последно за \"червено-черните\" през май 2012 година. Над 60 000 тифози пристигнаха на \"Сан Сиро\", за да видят завръщането му при \"росонерите\". 38-годишният швед стартира срещата от пейката. Той се появи на терена в 55-ата минута на мястото на Кжищоф Пьонтек. Но ефектът \"Ибра\" не подейства на \"росонерите\" и те за пореден път разочароваха своите фенове. Тифозите на миланския гранд си върнаха ентусиазма с привличането на своя идол, но показаха, че не са забравили и най-големият срам за клуба от 1998 година в първенството. Както е известно, „Милан“ завърши 2019 година с унизителната загуба 0:5 от „Аталанта“ в Бергамо. Именно поради това голям транспарант в \"Курва Суд\" посрещна играчите на Стифано Пиоли, а той гласеше: \"Аталанта - Милан 5:0\". Единствен Ибрахимович беше аплодиран от феновете. В друга среща от този кръг „Аталанта“ разгроми “Парма” с 5:0. “Фиорентина” пък продължава безобразната си серия и осми пореден мач не може да вземе пълен актив от точки. “Ла Виола” завърши наравно 1:1 при визитата си на “Болоня”. Така “Фиорентина” продължава да е около зоната на изпадане, след като е с 18 точки, на четири пред 18-ия “Бреша”, а “Болоня” остана в Топ 10 с 23 пункта.", "date": "2020.01.06", "title": "Роналдо продължава да чупи рекорди"}
{"url": "https://www.monitor.bg:443/bg/a/view/stotici-izpratiha-televizionerkata-silva-zurleva-185117", "text": "Столичната катедрала „Света София“ се оказа тясна за стотиците близки, колеги и приятели, дошли да си вземат последно сбогом с журналистката Силва Зурлева, дългогодишен директор на Нова телевизия и член на Управителния съвет на Нова Броудкастинг Груп. Емпатична личност с универсална компетентност, добра и човечна с партньори и подчинени, тя оставяше ярки впечатления и светли спомени у всички, докоснали се до нея в продължение на професионалния й път, така че натъжените от внезапната й кончина бяха много. Повече от час и половина опашката от желаещи да се простят с телевизионната шефка в храма, който тя приживе посещаваше и почиташе, не секна. Край затворения махагонов ковчег на Силва покрусени съболезнования приемаха съпругът Минко и дъщеря й Мила със своя съпруг, майка й, сестра й. Сред опечалените бяха и много познати фигури от екрана: настоящи и бивши кадри на Нова телевизия – Ники Кънчев, Вяра Анкова, Ники Дойнов, разследващият журналист Васил Иванов, Гала и стилистката Кремена Халваджиян, екс синоптичката Деси Банова, бившите директори на БНТ Коко Каменаров и Уляна Пръмова... Последна почит отдадоха столичният кмет Йорданка Фандъкова, общинският съветник Малина Едрева, проф. Огнян Герджиков, Соломон и Гергана Паси и мнозина още... Силва Зурлева бе освободена от Нова тв на 8 май 2019-а. Тя почина внезапно в първите часове на новата година при битов инцидент в семейната къща в благоевградското с. Ковачевица. При падане по стълбите телевизионерката получила фрактура на гръбначния стълб, което довело до моментална смърт.  ", "date": "2020.01.06", "title": "Стотици изпратиха телевизионерката Силва Зурлева"}
{"url": "https://www.monitor.bg:443/bg/a/view/goljamoto-sledpraznichno-vryshtane-na-stoki-zapochna-185114", "text": "По-малко от две седмици след празниците голямото връщане на стоки, закупени по Коледа и Нова година, започна, това съобщават от Комисията за защита на потребителите (КЗП). За десетте дни от 23 декември до 3 януари за да алармират за проблеми, свързани най-често със закупените телефони, облекла и детски играчки. Оплакванията и запитванията на горещия телефон на потребителя са повече, а едва 100 души са подали писмени жалби. „Броят на получените жалби, съпоставен с такъв период, в който няма празници, дори е и по-малко“, коментира председателят на КЗП Димитър Маргаритов в ефира на Bloomberg TV. Най-честите сигнали, подавани след покупка от физически магазин, са за дефектни стоки или несъответствие между обозначената на етикета цена и платената на касата. Оплакванията за покупките, направени през интернет, са свързани „Когато има повече поръчки и онлайн магазините, и куриерските служби изпитват затруднения да изпълнят доставката навреме“, обяснява още той. При онлайн търговията има още едно основно нарушение, а именно необоснованото забавяне на възстановяването на парите, в случай че клиентът се е отказал от поръчката си в 14-дневен срок. Объркване се получава точно заради срока за връщане на закупени стоки и възстановяване на сумата, тъй като във физическите магазини той е 30, а не 14 дни. Някои от въпросните оплаквания са на потребители, които не са наясно с тази съществена разлика, обясняват още от потребителската комисия. Съветът, който дават специалисти с цел да се предпазим от закупуването на дефектни стоки и проблемите с връщането на парите при онлайн поръчки, е много прост. Сайтове в интернет трябва да бъдат проучени изключително добре предварително, за да можем да бъдем сигурни, че търговецът, който предлага стоката, ще бъде коректен към нас. В такива случаи би имало много по-малка вероятност да възникнат проблеми, а при евентуални такива реакцията ще бъде бърза. Няма точна рецепта за предпазване, просто хората трябва да четат внимателно информацията за предлаганите стоки и условията на сделката, съветват от КЗП. От комисията обясниха още, че преди големи празници, с очаквано голямо пазаруване трябва в сайта, от който пазаруваме, дали няма предупреждение за възможно забавяне на покупките или други условия, намаляващи шансовете за лесно връщане на стоката. От КЗП припомнят, че само при дефект или объркана поръчка търговецът поема разходите. Когато върнем продукта, защото не сме го харесали, то те са за сметка на клиента.", "date": "2020.01.06", "title": "Голямото следпразнично връщане на стоки започна"}
{"url": "https://www.monitor.bg:443/bg/a/view/rapyri-prevzeha-klasacijata-na-bilbord-za-albumi-185097", "text": "Седмица след доминацията на коледни албуми в челната десетка на престижната класация Топ 200 на „Билборд“, рапът влезе отново в играта, съобщи сайтът на изданието. Първото място в седмичния чарт заеха рапърът Травис Скот и съставът Jackboys с едноименния проект Jackboys. Тавата на рапърите включва седем парчета - шест вокални и едно инструментално, и е с продължителност едва 21 минути. По данни на Нилсен Мюзик от нея са продадени 154 000 еквивалентни албумни единици, които й отреждат първенството. Второ и трето място в албумната класация също се заемат от рапъри - Роди Рич със 74 000 продадени еквивалентни единици от тавата Please Excuse Me for Being Anti-Social и Пост Малоун с 64 000 продадени еквивалентни единици от Hollywood's Bleeding. Топ 5 се допълва от певеца Хари Стайлс с албума Fine Line (54 000 продадени единици) и саундтрака към анимацията \"Замръзналото кралство 2\" (46 000 продадени единици).", "date": "2020.01.06", "title": "Рапъри превзеха класацията на \"Билборд\" за албуми "}
{"url": "https://www.monitor.bg:443/bg/a/view/holandec-bojkotira-kluba-si-zaradi-levski-185103", "text": "Холандският халф Стайн Спирингс е много близо до трансфер в „Левски“. Играчът има лична договорка със „сините“, но досега проблем беше нежеланието на клуба му „Валвайк“ за сделка. Затова Спирингс прибегна до крайни мерки. Той отказа да тренира с тима си и не замина на предсезонна подготовка в Португалия. Футболистът е категоричен, че иска да напусне клуба веднага и да премине в „Левски“. Това бе потвърдено и от спортния директор на „Валвайк“ Франк ван Моселвед, който призна, че халфът е оставен да се готви по индивидуална програма, защото е настоял за трансфер. \"Стайн ни индикира, че иска да направи следващата стъпка в кариерата си. Има конкретен интерес от няколко клуба и решихме, че е неразумно да вземем Стайн със себе си в подготовката за втората част от сезона\", каза Ван Моселвед. Така се очаква в близките дни „Левски“ да финализира привличането на най-голямата си трансферна цел през зимата. На „Герена“ стартират подготовка в четвъртък и желанието на Петър Хубчев е максимално бързо новите играчи да се присъединят към клуба, за да свикнат с обстановката и да са напълно готови за тежките битки през пролетта.", "date": "2020.01.06", "title": "Холандец бойкотира клуба си заради „Левски“"}
{"url": "https://www.monitor.bg:443/bg/a/view/20-godishen-ikonomist-izvadi-bogojavlenskija-kryst-v-kustendil-185113", "text": "20-годишният икономист Николай Георгиев извади богоявленския кръст от река Банщица в Кюстендил. Над 20 бяха тази година участниците, като ритуалът беше наблюдават от стотици жители и гости на областния град. „За 9-та година участвам в хвърлянето на богоявленския кръст, но за първа година успях да го хвана. Надявам се, че това ще ми донесе много здраве щастие и късмет, както и на всички кюстендилци. Хващането на кръста посвещавам на моето семейство“, каза минути след изваждането на божия символ, 20-годишният Николай Георгиев. Най-възрастният сред смелчаците беше 64-годишният чичо Милчо от село Коркина. Междувременно в Дупница ритуалът по ваденето на кръста стартира с благотворителна кауза. Доброволци събираха средства за 32-годишния Евгени Димитров от село Яхиново, на който са необходими 25 000 евро за трансплантация на бъбрек. Около 10 пък бяха смелчаците, който скочиха в ледените води на река Джерман, като късмет се падна на 30-годишния Георги Димитров. Събраните средства от Богоявление той също ще дари за 32-годишния Евгени Димитров.", "date": "2020.01.06", "title": "20-годишен икономист извади богоявленския кръст в Кюстендил"}
{"url": "https://www.monitor.bg:443/bg/a/view/vladika-podstriga-vtoroklasnik-za-ipodjakon-navryh-bogojavlenie-185111", "text": "Второкласник от старозагорското Шесто основно училище „Свети Никола“ стана най-младият иподякон в йепархията на митрополит Киприан. Тайнсвото бе извършено пред очите на стотици богомолци, събрали се в храма „Свети Николай Мирликийски“, където преди 6 години родители на Жорко Диана и Никола са го кръстили. За предстоящото въвеждане в най-ниския йерархичен сан на хлапака митрополит Киприан съобщи по Коледа, но решението било взето след продължило близо 3 години опознаване между владиката и Жорко. Майката Диана, която е икономист  припомня, че двамата се запознали във владишкия дом преди 3 години, когато вратите на митрополията били широко отворени за миряните:“ Когато има отворени врати на Рождество Христово, на Великден, ние винаги гостуваме. В последствие започнахме да посещаваме литургиите, изявите на митрополита в операта, на Античния форум „Августа Траяна“, на Мемориалния комплекс „Бранителите на Стара Загора“…Постепенно у детето ни се породи и назря желанието му да бъде част от обкръжението на митрополита и ако може да му бъде полезен. Това е взаимна искрена обич между двамата. Преди две години, по повод годишнина на митрополит Панкратий се издадоха диск и книга, които закупихме. В продължение на цяла седмица, всяка сутрин Гого гледаше филма сутрин, преди да отиде на предучилищна градина, на обед, вечер преди лягане…Беше много впечатлен и го сподели с митрополит Киприан“. Момченцето, което иначе обича математиката останало впечатлено, че „дядото“ си има две кученца  чау чау, които се разхождали из стаите и от папагалката Елизабет, която е от говорящата порода Жако.В кабинета му пък имало електрическо пиано и много тетрадки с ноти, които двамата просвирвали при всяка своя среща. Диана е категорична, че всичко е станало по желанието на Жорко, никой по никакъв начин не го насилвал или „подбутвал“, тя сама малко късничко открила за себе си красотата на църковното песнопение. Заедно със съпруга си ходят на литургии когато имат възможности и в двата рода няма хора, свързани пряко с богослужението и май синът им ще е първият иподякон в епархията , чийто близки не са свещеници. Леко изненадан от решението на внука си да приеме подстригването е и дядото по майчина линия Илия Златев, чийто път през годините преминава в редиците на някогашния Димитровски комсомол като секретар на старозагорската окръжна организация, после пред общинското лидерство на Българската социалистическа партия и формирането на новата партия АБВ, чийто председател на общинско ниво е бил доскоро. Дядо Илия признава, че е кръщаван, но общо взето рядко спазва каноните на православието, предполага че може би от другата страна на родата са по-запознати с тях. „Дълбоко в сърцето си всеки носи вярата към Господ Бог. Като се прибави възпитанието и насоката на семейството, това ориентира човек и му дава най-верния път, какъвто е случаят с нашия син. Увлечението на Гого и на семейството ни е повлияно от харизмата на митрополит Киприан, когато се запознахме по-отблизо с него. От тогава, когато той води служби и има други изяви извън църквата, сме винаги там“., коментира пред старозагорските журналисти Диана Николова, по същия начин говори и таткото Никола. За задълженията на иподякона Жорко научил от устатата на самия владика, който му обяснил, че това е един от помощниците му по време на богослуженията. На няколко пъти , преди да получи поканата за подстригването бил въвеждан в олтара, носел жезъла на владиката, следял кога и как трябва да се прекръсти, пред кои икони трябва да се поклони или да се наведе с кръстен знак.За Коледа подарил на митрополита негов портрет, нарисувал го с молив и много се зарадвал, че владиката го харесал.Когато не чете /а знае буквите от четиригодишен!/ малкият иподякон обича да рисува, да кара колело и да  играе волейбол, засега мечтае като порасне да стане преподавател по физическо. В училище всички се отнасяли към него с уважение, съучениците му дори май-лекичко му завиждали, че може да влезе дори там, където тях не ги допускали. Дори класната Теодора Узунова  искала да доведе всички на подстригването , но в последния момент решили да не го притесняват. В деня на Богоявление Жорко станал пръв, дори помолил майка си да побърза, за да не пропуснат първия камбанен звън.   Възрастна богомолка в старозагорския храм „Свети Николай Мирликийски“ не сдържа сълзите си на радост и след ритуала по подстригването сподели, че е щастлива от случилото си с думите“ Дай Боже да се множат децата, които отварят очите и душите си за Божието слово. Имаме нужда от хора, които не само да разбират, но и искрено да вярват и служат. Жената  нямаше спомен дали преди е имало връстник или по-малък от Георги Николов, който да е бил подстриган от старозагорски владика за иподякон. И да е имало, не се разчувало, защото преди 3 десетилетия за подобни неща извън стените на храмовете не се споделяло. Лично тя знаела, че има и по-малки деца , които помагат на свещениците като 6-годишният Андрей Короновски в София, но той просто следвал пътя на татко си, дякон Деян от патриаршеската „Свети Александър Невски“. Сред въведените в иподяконство през последните няколко години са бившият министър от служебното правителство на Марин Райков Кристиян Кръстев, бившият шеф на агенцията по заетостта Асен Ангелов и треньора на националния ни отбор по шотокан карате Димитър Тодоранов И тримата са привлечени от западно и средноевропейски митрополит Антоний, който е роден в Стара Загора. Иподяконът е четец, певец и свещоносец в църквата,той не е  участник в клира и това не е благодатна степен, коментират свещениците от старозагорската митрополия.Те припомнят, че само преди няколко дни, в деня когато църквата възхвалява свети Йосиф, земния баща на Исус великотърновския митрополит Григорий подстрига за иподякон шестгодишния Пламен Цветков  от Велико Търново Пламен Цветков Това се случи в храма „Успение Богородично“ на старопрестолния ни град. „Да бъдеш майка на момче е благословия, дадена ти от Бог. И шанс да възпиташ истински мъж, с когото да се гордееш!“, написа няколко дни преди подстригването на Георги за иподякон майката Диана Николова в личния си профил.", "date": "2020.01.06", "title": "Владика подстрига второкласник за иподякон навръх Богоявление"}
{"url": "https://www.monitor.bg:443/bg/a/view/imenjaci-185121", "text": "", "date": "2020.01.06", "title": "Именяци"}
{"url": "https://www.monitor.bg:443/bg/a/view/globalno-zatopljane-i-promjanata-na-klimata-185006", "text": "В началото на м. ноември 2019 г. в Ню Йорк се проведе Световна конференция за климата. Там президентът Тръмп официално уведоми ООН, че ще изтегли САЩ от Парижкото споразумение за климата, оставяйки работещите по климатичния проблем дипломати да търсят начин да напреднат без съдействието на най-голямата световна икономика, написа в. „Ню Йорк таймс”. Терминът „глобално затопляне” се появи и стана известен още през 90-те години на миналия век, по-скоро като хит на заглавните страници на изданията за природната среда. Много мнения, отнасящи се до този въпрос бяха изказани и продължават да се тиражират - от гибелно унищожителни до безотговорно спокойни.  Тази публикация си поставя за цел в няколко броя на вестника да заяви ясно сегашната научна позиция върху глобалното затопляне, нещо повече, ние можем да представим решения, основани на фактите и влиянието им върху земеделското производство у нас. Променя ли се климатът? Как ще изглежда светът през следващите петдесет и повече години? През изминалите седемдесет години са направени много открития, които не е било възможно да се предвидят през 1950 г. Темпът на промените в бъдеще ще съответства на откритията, които човечеството ще направи през следващите петдесет години. Със сигурност е известно, че тогава светът ще е по-пренаселен и по-комуникативен. Ще нараснат ли възможностите на човечеството за въздействие върху околната среда? В частност ще настъпи ли затопляне на планетата? Каква е вероятността за промяна на сегашния климат? Преди да пристъпим към изучаване на бъдещите климатични промени, какво можем да кажем за миналите и настоящи промени на климата?  Ежедневните колебанията на времето се наблюдават непрекъснато; те представляват значителна част от нашия живот. Климатът на даден район не е нищо друго освен осреднени стойности на метеорологичните елементи (температура, сума на валежите, слънчево греене, вятър и т.н.) за няколко месеца, сезон или няколко години. Колебанията на климата са ни добре известни. Сега ние характеризираме летата като влажни или сухи, зимите като меки, мразовити или бурни. В България, както и на много места по света, не съществува сезон, който изцяло да прилича на предишния и в никакъв случай не може да се повтори при следващото редуване на годишните времена. По-голямата част от тези колебания възприемаме като закономерни; те са обект на голям интерес. Ето защо обръщаме особено внимание на екстремните ситуации и бедствията, свързани с климата. Повечето от най-тежките бедствия на света в действителност са свързани с времето или климата.  Годините от началото на 21-ви век бяха необичайно топли. В световен мащаб през целият период след 2000 г. беше най-топлото в сравнение с абсолютните рекорди отпреди сто години и необикновено топлите години продължават и до момента. От гледна точка на глобалната средна температура 2019 г. е определена от Световната метеорологична организация като рекордно най-гореща, а седем от осемте най-горещи години през последните тридесет години принадлежат на периода 1999-2019 г. Този период беше забележителен и с чесотата и интензивността на екстремните проявления на времето и климата. Например промени в климатичните и агрометеоррологични условия влияят пряко върху прилагането на агротехнологиите в земеделието. Технологичните срокове до голяма степен определят крайния резултат, изразен чрез продуктивността на земеделските култури. Констатирано е, че през последните девет години, критичните агротехнически дейности са се провеждали обикновено със закъснение от 10-30 дни, поради неблагоприятни агрометеорологични условия. В шест от годините са пропуснати оптималните срокове за сеитба на пшеницата и ечемика, като в две от годините, това е станало поради продължителна суша. В останалите случаи наднормените валежи възпрепятстват навременното освобождаване на площите, подготовка на почвата за сеитба и сеитбата на есенните кълтури. В три от годините, поради суша е закъсняла сеитбата на маслодайната рапица. През 6 от посочените девет години наднормени валежи през пролетта са причина за забавяне на сеитбата на слънчогледа и в 4 години сеитбата на царевицата. Невъзможност да се проведат навременни пръскания с хербициди, пестициди и торене. В страните от цяла Европа също бяха наблюдавани периоди с необичайно високи и ниски температури, суша и наводнения и силни ветрове. За земеделското производство особено важни са температурите на въздуха и почвата, сумата на валежите и почвената влажност във всеки момент от производствения цикъл. Според изследванията на климатолози от НИМХ средната годишна температура през 27 от последните 30 години е била по-висока от тази за периода 1961-1990 г., през две от тях – 1991 и 1996 е била по-ниска от средната спрямо референтния период и само през една – 2005 г. тя е била ражна на нормата.  Беше отбелязано нарастване на честотата и интензивността на тропичните бури през последните години, които беазспорно са разултат от промените на климата и оказват влияние върху климата върху вътрешността на континентите. До средата на 1980 г. широко се разпространяваше мнението, че щетите от ураганните ветрове превишават един милиард долара, като са възможни само няколко техни прояви в САЩ. Но ураганът Ендрю, например, оттегляйки се остави застрахователни щети, възлизащи на 16 милиарда долара. Икономическите загуби са нараснали четири пъти, докато нарастването на застрахователните загуби е почти десетократно. Щормовите бури далеч не са единствената проява на екстремните условия на времето и климата, които предизвикват бедствия. Наводненията, които са резултат от необикновено интензивни и продължителни валежи или засушаванията, които се наблюдават в периоди на силно намалено количество на влежите (или тяхното пълно отсъствие) могат да бъдат по-унищожителни за хората и имуществото. Тези произшествия се случват често в много части на света и у нас. Съществуват забележителни примери за това през последните двадесет години. През 2005 г. в България за пръв път през новото столетие от м. май до м. септември се случиха рекордни по своето ниво наводнения в много райони на страната, особено тези в Североизточна България, където имаше и човешки жертви. Подобна беше картината и през 2010 и 2014 г. Във всички случаи при наводненията бяха заливани и унищожавани посеви на стотици хиляди декари, достигнали до 400 хил. дка през 2014 г.  Засушаването и сушата са другите прояви на времето, които нанасят сериозни щети на земеделието. По своята вредност и интензивност щетите от суша не са по-малки от тези от навоненията. Поради вероятностния характер на проявление на наводненията и засушаванията те често носят най-големите тежести и трудности на света, но кой притежава поне малки възможности за да се противопостави на бедствията. Свързаните с климата бедствия наброяват повече от половината от бедствията в Африка и илюстрира мащабите на този проблем. ", "date": "2020.01.06", "title": "Глобално затопляне и промяната на климата"}
{"url": "https://www.monitor.bg:443/bg/a/view/geshev-naredi-proverka-na-bokluka-v-cjalata-strana-obzor-185119", "text": "Главният прокурор Иван Гешев разпореди проверка на боклука в цялата страна. Това съобщиха от пресцентъра на държавното обвинение няколко дни след като у нас бяха открити тонове отпадъци на италианската Ндрангета. Гешев е възложил на вътрешния министър Младен Маринов и шефа на ДАНС Димитър Георгиев да извършат съвместни проверки за спазване на Закона за управление на отпадъците и на Закона за опазване на околната среда от притежателите на отпадъци на територията на страната. Целта е да се установят всички „притежатели на отпадъци“ и да се проверят дали притежават разрешение, комплексно разрешително или регистрационен документ за съответната дейност и площадка. Главният прокурор е разпоредил и да се провери дали контролните органи – съответните РИОСВ и кметове на общини са извършвали проверки и дали са предприети мерки в случай на установени нарушения. Главният прокурор Иван Гешев е указал при непосредствено установяване на данни за извършено престъпление от общ характер незабавно да се уведоми и съответната компетентна прокуратура, допълват от държавното обвинение. По-рано през деня в понеделник пък главният прокурор обяви, че е отказал среща със соцлидера Корнелия Нинова. Причината е, че Нинова заяви, че ще даде брифинг в Перник на тема: „Срещата в Прокуратурата на Република България“. „Прокуратурата на Република България няма да позволи да бъде използвана за постигане на политически цели и в нарушение на конституционно регламентираните й правомощия, независимо от политическия субект“, бе посочено в официално съобщение на главния прокурор на страната Иван Гешев. „По всяка информация или сигнал за извършено престъпление ПРБ ще извърши проверка и ще предприеме необходимите действия, съгласно българското законодателство. При заявена необходимост за предоставяне на информация от значение за упражняване на парламентарните правомощия на народните представители поради значимостта и обществения отзвук на проблемите с водоснабдяването на населението в района на община Перник, главният прокурор на Република България има готовност да предостави на Народното събрание обобщени данни за предприетите действия след съгласуване с наблюдаващите прокурори“, пише в прессъобщението на държавното обвинение. В него се допълва, че съзнавайки своята отговорност към българските граждани, прокуратурата периодично ще информира обществото за напредъка по взетите на специален надзор от прокурор от ВКП разследвания. Малко по-късно през деня пък стана ясно, че освен Гешев, среща с Нинова е отказал и кметът на Перник Станислав Владимиров, който бе избран за поста именно от листата на БСП. \"Не може да се политизира този проблем. Дори по-точната дума е партизиране\", коментира той, визиран от сайта zapernik. \"Аз отказвам да участвам в сблъсък на партийни агитки на фона на тази голяма криза\", казва той, визирайки изявите на бившия омбудсман Мая Манолова, както и изказването на Красимир Велчев от ГЕРБ, който пък видя завера срещу кабинета заради безводието в Перник. Владимиров се оплаква, че политиците не предлагат нищо конкретно. Заради отказа и на депутати, избрани от пернишките листи, да се срещнат с Нинова, соцлидерката бе посрещната в миньорския град от втория ешелон на местните партийни фигури на ниско ниво като общинските съветници Валентин Петков и Кирил Леонов от село Богданов дол, както и бивши партийни функционери, съобщи Дир.бг. По-късно през деня пък самата Нинова коментира в Перник, че освен за водната криза в града, тя щяла да пита Гешев и за проблема с вноса на боклук у нас от трети страни. Наред с това тя поясни, че БСП ще внесе вота на недоверие срещу кабинета заради провала в политиката по околната среда и водите на 20 януари. От соцпартията заявиха на 30 декември, че ще внасят вот на недоверие към правителството за провала в политиката по околната среда и водите, а конкретният повод е водната криза в Перник. Иначе Нинова коментира и отменената среща с главния прокурор Иван Гешев по повод кризата в Перник и докъде е стигнало разследването по казуса с язовир \"Студена\". Тя поясни, че задава въпросите от името на перничани писмено. Питанията към Гешев били следните - има ли образувани досъдебни производства във връзка с водната криза в Перник и срещу кои длъжностни лица са те, както и води ли се разследване по договора за ремонт на стената на яз. „Студена“ на стойност 32 млн. лв. Нинова посочи, че след като е задала въпросите си писмено, то няма да търси нова среща с Гешев. Нинова обаче даде да се разбере, че щяла да постави пред Гешев и въпроса за вноса, преработката и изгарянето на боклуци в България. Нинова отрече, че политизират въпроса с водната криза в Перник, както и темата с боклука, внос от чужбина. Тя определи като внушения твърденията, че яхват протеста и вотът на недоверие не е необходим. Това според нея е израз на страх и притеснение от ситуацията и опит да се потуши напрежението.", "date": "2020.01.06", "title": "Гешев нареди проверка на боклука в цялата страна (ОБЗОР)"}
{"url": "https://www.monitor.bg:443/bg/a/view/student-ot-velikobritanija-spasi-razpjatieto-v-burgas-185112", "text": "22-годишният студент Яким Георгиев победи в Богоявленския ритуал и спаси Светото разпятие. Младежът следва във Великобритания \"Бизнес администрация\" в град Кентърбъри и за първи път влиза в морето на Йордановден. „Водата е топла и е прекрасно. Пожелавам си най-важното - здраве”, каза Яким. Той сподели, че предупреждението за опасно време не го е спряло да участва в ритуала, защото е важно традициите да се спазват. Яким честити празника на всички именици и не пропусна да отбележи, че на днешния ден почитаме 172 години от рождението на Ботев. Ритуалът по хвърлянето на кръста  в Бургас тази година премина  малко необичайно. Заради лошото време и бурното море Сливенският митрополит Йоаникий  хвърли светото разпятие от плажа, а не от Моста, каквато е дългогодишната традиция.  Общо 31 смелчаци скочиха в ледените води на Черно море. Тази година най-младият участник, хвърлил се в морето за спасяване на кръста бе на 17 години, най-възрастният - на 52 г.  В ритуала взеха участие  и  трима американци. Почти всяка година за спасяването на кръста в Бургас, в морето скачат чужденци от различни държави, но нито един от тях не е успял да спаси разпятието. ", "date": "2020.01.06", "title": "Студент от Великобритания спаси разпятието в Бургас"}
{"url": "https://www.monitor.bg:443/bg/a/view/fero-podpisa-nov-dogovor-s-botev-plovdiv-185102", "text": "“Ботев” (Пловдив) поднови договора на треньора Ферарио Спасов. Новият контракт на специалиста е до лятото на 2021 година. Заедно със Спасов договорите си подновиха и останалите треньори от екипа му. Ферарио Спасов пое \"канарчетата\" на 8 октомври, след което отборът записа страхотни резултати, а в последните мачове за 2019 година постигна прекрасна серия от седем поредни победи. Изпълнителният директор на “Ботев” Асен Караславов пък заяви, че Тодор Неделев и Кристиан Димитров на този етап остават в клуба. Интересът към Неделев от чужбина е бил реален, но в крайна сметка ръководството е решило да не продава халфа. За бранителя за момента няма оферти. Към момента няма нови попълнения при “канарчетата”, но се работи по този въпрос. С Марко Перван и Атанас Зехиров пък ще се търси разтрогване на договорите. “Ботев” стартира зимната си подготовка с 18 футболисти. В следващите дни към отбора ще се присъединят Джонатан Перейра, Димитър Пиргов, Александър Тонев и юношата Атанас Чернев. От 16 до 28 януари е предвиден подготвителен лагер в Алания, Турция. За целия период на зимната подготовка пловдивчани ще изиграят седем контролни срещи, които ще бъдат обявени на по-късен етап.", "date": "2020.01.06", "title": "Феро подписа нов договор с „Ботев“ (Пловдив) "}
{"url": "https://www.monitor.bg:443/bg/a/view/jivakyt-pada-do-minus-15-s-185007", "text": "Високите декемврийски температури удължиха вегетацията на есенните посеви. Вследствие наднормените температури част от късно поникналите зимни житни култури в Западна България, в агростанците Кнежа, София и Кюстендил, те формираха 2-3 лист. През януари агрометеорологичните условия ще се определят от температури около и над климатичните норми, които ще поддържат в покой есенните посеви и трайните насаждения. Зимните житни култури ще встъпят в най-студения месец от годината в различно фенологичното състояние - следствие от продължителното есенно засушаване и закъснелите сеитби. Значителна част от посевите ще зимуват във фаза трети лист. Във фаза братене, подходящата фаза за зимуване, са голяма част от пшеничните посеви в Източна България (Силистра, Главиница, Царев брод, Долен Чифлик, Ямбол, Карнобат). Неукрепнали, във фаза поникване и начално листообразуване са част от късно засетите, през ноември, зимни житни култури на места в Дунавската равнина – в районите на агростанциите Николаево и Павликени.  Прогнозираните минималните температури през месеца, до минус 15оС, в условия без снежна покривка и при по-продължително задържане, ще бъдат критични за зимните житни култури, които не успяха да встъпят във фаза братене през есенната си вегетация. Тези стойности са критични и за изостаналите в развитието си посеви със зимна рапица, които вследствие есенното засушаване не формираха розетка (от 7-8 листа) – фаза, в която растенията зимуват успешно. Очакваните валежи през януари, около и под нормата, ще увеличават бавно почвените влагозапасите в 50 и 100 cm слой. В началото на зимата в по-голямата част от страната нивото на влагозапасите в еднометровия почвен слой е необичайно ниско за сезона. На места в Западна България, като агростанците Кнежа и Кюстендил и в част от източните райони, агростанциите Разград и Сливен този запас е под 65% от пределната полска влагоемност (ППВ). През януари по-подходящи условия за провеждане на зимни резитби в лозовите и овощните масиви ще има през втората половина от месеца.  В понеделник ще продължи да духа умерен и временно силен северен вятър и застудяването ще продължи. Все още на отделни места, главно в южните и планинските райони ще превалява слаб сняг.  Преобладаващите минимални температури ще бъдат между минус 4° и 1°, а максималните – между минус 1° и 4°. Във вторник вятърът ще отслабне, до вечерта в много райони в западната половина от страната и ще стихне. От север облачността ще се разкъса, над по-голямата част от страната и ще намалее до предимно слънчево. Сутрешните температури ще достигат на отделни места до минус 8°, минус 9°, а дневните ще останат без съществена промяна. През втората половина от седмицата ще бъде предимно слънчево. По-значителни увеличения на облачността ще има в четвъртък, когато на отделни места ще превали слабо. Ще духа слаб до умерен северозападен вятър, който през почивните дни в повечето райони ще стихне. Събота и неделя на места в равнините преди обяд ще се образува мъгла или ниска слоеста облачност. Дневните температури постепенно ще се повишат, а през почивните дни ще се повишат и минималните температури.", "date": "2020.01.06", "title": "Живакът пада до минус 15°С"}
{"url": "https://www.monitor.bg:443/bg/a/view/trymp-s-novi-sankcii-kym-iran-i-irak-obzor-video-185105", "text": "Президентът на САЩ Доналд Тръмп заплаши Ирак с много строги санкции, ако американските военни бъдат принудени да напуснат тази страна, след като в неделя иракският парламент гласува за прекратяването на присъствието на чужди военни в Ирак, предадоха световните агенции. Пред журналисти в президентския самолет Тръмп на път за Вашингтон каза: \"Ако те действително поискат от нас да си тръгнем, ако не го направим на една много приятелска основа, ние ще им наложим санкции, каквито те не са виждали досега\". Тръмп напомни, че САЩ имат много скъпа военновъздушна база там, чието изграждане е струвало милиарди долари, и допълни: \"Няма да си тръгнем, докато те не платят за нея\", предаде Ройтерс. Президентът освен това заплаши Иран с големи репресивни мерки в случай на иранска атака срещу американски обекти в Близкия изток в знак на отмъщение за убийството на генерал Касем Солеймани. \"Ако направят каквото и да е, ще има големи наказателни мерки\", предупреди Тръмп пред журналисти в самолета, с който се връща във Вашингтон от двуседмичната си ваканция във Флорида. Тръмп освен това отново заплаши с нанасяне на удар по ирански културни обекти. \"Те имат право да убиват наши граждани, а ние нямаме право да пипаме техните културни обекти? Не става така\", заяви Тръмп, цитиран от Франс прес. Той каза, че обмисля разсекретяването на разузнавателни данни, свързани с убийството на Солеймани. Междувременно Нюзуик писа, цитирайки иранската национална телевизия, че Иран обяви награда от 80 милиона долара за главата на Тръмп и заплашва да нападне Белия дом. Засега ЕС не предвижда промяна в присъствието си в Ирак, съобщи говорител на Европейската комисия. По неговите думи обстановката в региона е много динамична и по-късно в понеделник се очакваше изявление на председателя на ЕК Урсула фон дер Лайен. Говорителят добави, че поканата към външния министър на Иран Мохамад Зариф да посети Брюксел е отворена. По неговите думи засега няма отговор дали Техеран приема отправената покана в телефонен разговор с върховния представител на ЕС по външната политика и сигурността Жозеп Борел. Никой няма интерес от допълнително влошаване на обстановката. В интерес на ЕС е ядреното споразумение с Иран да се запази и преди да предприемем каквато и да било важна стъпка, ще вземем предвид оценката на Международната агенция за атомна енергия, допълни говорителят. По неговите думи засега не може да се потвърди или отрече, че е възможно свикване на извънредно заседание на Съвета на ЕС по външни работи. Говорителят отбеляза, че ЕС настоява решенията в Близкия изток да бъдат търсени на многостранна основа. По-рано вчера Борел изрази дълбоко съжаление от решението на Техеран да прекрати прилагането на ядреното споразумение. По неговите думи запазването на споразумението е свързано със стабилността в региона и сигурността в света. Борел добави, че е разговарял по телефона с генералния секретар на ООН Антониу Гутериш за Иран, Ирак и Либия Посланиците на страните от НАТО се събраха в понеделник, за да обсъдят кризата между САЩ и Иран, предаде Франс прес, цитирайки говорител на организацията. \"Генералният секретар Йенс Столтенберг реши да организира тази среща на посланиците на НАТО след дискусии със съюзниците\", заяви говорителят. Посланиците на 29-те страни от НАТО се събират няколко пъти седмично в Брюксел, за да обсъдят актуални въпроси от съвместен интерес, припомня АФП. Междувременно върховният лидер на Иран аятолах Али Хаменей бе начело на вчерашната траурна молитва в Техеран в памет на убития ирански генерал Касем Солеймани при американски въздушен удар в Ирак, предаде Ройтерс. Аятолах Хаменей се помоли над ковчезите на Солеймани и други убити при нападението, отнело живота на високопоставения генерал. По време на молитвата Хаменей силно се разчувства, правеше паузи и се просълзи.  Огромно множество иранци (милиони според иранските държавни медии) се събраха в Техеран, за да се сбогуват с ръководителя на елитните ирански сили Ал Кудс. Чуваха се възгласи \"Смърт на Америка\". Съдейки по излъчваните по телевизията кадри, това изглежда е най-голямото множество, което се е събирало в Техеран от погребението на основателя на Ислямската република аятолах Рухола Хомейни през 1989 година, отбелязва Ройтерс. Много иранци смятат Солеймани, който бе ветеран от осемгодишната война с Ирак, за национален герой. Той бе възприеман от мнозина като втория най-могъщ човек в Иран след аятолах Хаменей. Правителството на Великобритания предупреди, че атакуването на културни обекти в Иран би било в нарушение на международните конвенции при водене на война. Така Лондон се противопостави на американския президент Доналд Тръмп, който заплаши да бомбардира културни паметници, пише \"Гардиън\". Напрежението в Близкия изток крие много рискове за България. Това коментира вицепремиерът и военен министър Красимир Каракачанов след освещаването на бойните знамена на Българската армия за Богоявление. Повод за коментара му пък е ескалацията в отношенията между САЩ и Иран след убийството на генерал Касем Солеймани  в Ирак, командващ елитните ирански бригади \"Ал Кудс\". По думите му ситуацията е доста напрегната и до дни ще стане ясно дали напрежението ще продължи да ескалира, или ще се намери вариант за връщане към една по-спокойна ситуация. „Лично аз не съм оптимист\", коментира вицепремиерът. Той изтъкна, че трябва общо решение на НАТО дали международните сили да се изтеглят от Ирак. \"В Ирак ние имаме двама офицери, но те не са във военна мисия, а мисия по обучение на личния състав на иракската армия. Ние винаги имаме план за евакуацията им. До две седмици предстои тяхната ротация, така че ще решим дали да ги изтеглим. Трябва да има общо решение на НАТО по въпроса\", добави той. Според него обаче изтегляне на международните сили от Ирак може да възроди ИДИЛ. \"Ако стане едно тотално изтегляне от Ирак, означава да се възобнови конфронтацията между трите големи общности – сунити, шиити и кюрди\", каза още той. Иран обяви, че вече няма да спазва нито едно от ограниченията, наложени от ядрената сделка от 2015 г., съобщиха агенциите. Германия, Франция и Великобритания призоваха Иран да се откаже от мерките, които противоречат на споразумението за иранската ядрена програма от 2015 г. Призивът бе отправен в съвместно изявление на германския канцлер Ангела Меркел, френския президент Еманюел Макрон и британския премиер Борис Джонсън, предадоха световните агенции. \"Призоваваме Иран да оттегли всички мерки, които не са в съответствие с ядреното споразумение\", се казва в документа. В изявлението лидерите на трите европейски страни освен това подчертават поддръжката си за гарантиране на суверенитета и безопасността на Ирак и привързаността си към продължаването на борбата срещу Ислямска държава, предадоха световните агенции. Те призовават Ирак да продължи да подкрепя международната коалиция в борбата й срещу ИД. Трите държави подчертават нуждата от деескалация в Ирак и Иран и казват, че са готови да продължат диалога с всички страни за постигане на такава деескалация. Те призовават Иран да се въздържа от каквито и да е насилствени действия.", "date": "2020.01.06", "title": "Тръмп с нови санкции към Иран и Ирак (ОБЗОР+ВИДЕО)"}
{"url": "https://www.monitor.bg:443/bg/a/view/do-10-januari-pticevydi-i-ovcevydi-otsrochvat-vzeti-krediti-185110", "text": "До 10 януари (включително) животновъди могат да подават заявления за разсрочване на кредити, получени от ДФ „Земеделие“, напомнят от разплащателната агенция. Възможност да се възползват от офертата имат птицевъди и овцевъди, които през периода 2008 - 2010 г. са били кредитирани, за да закупят фураж. Освен тях, отглеждащите едри и дребни преживни животни също могат да подадат заявления, в случай че са взели заеми по същата причина през 2008, 2009, 2010 или 2012 г. Задължително условие за разсрочване на кредитите е през 2018/2019 г. стопаните да са отглеждали същите животни, за каквито са се грижили, когато е взето финансирането. Начинът да го докажат е чрез извлечение от Интегрираната информационна система на Българската агенция по безопасност на храните (БАБХ). Ако животните не подлежат на идентификация е нужно писмо от официален ветеринар. Размерът на лихвата по отсрочването на задълженията е в размер 3 на сто. При установена несъстоятелност по реда на Търговския закон към датата на сключване, кредит няма да бъде отпускан.", "date": "2020.01.06", "title": "До 10 януари птицевъди и овцевъди отсрочват взети кредити"}
{"url": "https://www.monitor.bg:443/bg/a/view/prodavat-kitajski-med-mente-za-bylgarski-185010", "text": "Мед, внос от Китай, смесен с глюкозо-фруктозен сироп се продава по магазините като български. Това, наред с безмитния внос на пчелния продукт от Украйна, удря сериозно по родните пчелари, съобщи Николай Куменов, шеф на Асоциацията на пчеларите у нас. Същевременно, от Българската агенция по безопасност на храните започнаха проверки в търговската мрежа за мед-менте. Резултатите от тях обаче още не са известни. Китайският мед пристига в големи тенекии, смесва се с глюкозо-фруктозен сироп, разсипва се в буркани и се продава в големите вериги като български чист мед. Цената му варира от 4 до 11 лева.  Проблемът с евтиния, но некачествен украински мед, който подбива износните цени на родния, се задълбочил през миналата година. След като ЕС маха митата на пчелния продукт от Украйна, европейският пазар е залят с украинска продукция. Основните търговски партньори на родните производители – Германия и Италия, започват все повече да изкупуват мед от бившата съветска република вместо български. Украинският мед се изнася по 1,20 евро за килограм на едро или по около 2,40 лева, което е далеч по-евтино от родната продукция. В резултат изкупната цена на българския пчелен продукт за външните пазари пада от 5,50 на 3,80 лева. Така, в последните няколко години, родният мед отстъпва място на евтиния, но по-некачествен украински мед. Решаваща се оказва по-ниска цена, въпреки че е доказано, че българският продукт е с най-високо качество в целия свят. Качеството зависи от разнообразието на медоносни култури. България, Румъния и Сърбия имат в световен мащаб най-добрата медоносна растителност, която наброява около 3500-3600 вида, обяснява Куменов. Това е доказано чрез химичен анализ. В Украйна няма такова разнообразие на медоносни култури. Евтиният украински мед на европейския пазар е и една от причините в последната година да се наблюдава отлив от пчеларството у нас. Тенденцията започнала през 2019-а, но резултатите ще станат видни през тази година, когато много производители започнат да се дерегистрират. Допреди две години броят на пчелните семейства се увеличавал. Хората смятали, че това е лесен и печеливш бизнес. Но от миналата година започнало масово разпродаване на кошери и спад на пчеларите. Спадът е с около 5% за 2019 г. Нямай кой обаче да купи кошерите, защото бизнесът не е печеливш и не е лесен. Трудно е човек да се издържа само с кошери. Небходимо е да имаш поне 200 кошера, за да си докарваш по 1400-1500 лева месечно, обяснява Куменов. Преди били нужни по-малко кошери, за да може човек да се издържа. Около 150 били достатъчни за такъв доход. Но и 300 кошера да имаш може да умрат всички пчели буквално за един ден и пчеларят ще трябва да си купи нови семейства. Финансова компенсация няма, такава е предвидена само ако пчелите са загинали от болестта американски гнилец. Изследванията за това какво предизвиква мора по насекомите са скъпи и на никой не му се занимава. Около 7-8 хиляди пчелни семейства от общо 700 000 регистрирани загиват годишно у нас. Пчеларите хвърлят вината върху зърнопроизводителите, за това, че пръскат посевите извън регламентираните за това часове. Ако знаем, че ще пръскат, ще държим пчелите в кошерите. Масово обаче зърнопроизводителите не ни предупреждават, обяснява Куменов. По думите му, контактите на регистрираните пчелари се пазят в кметството и всеки, който желае, може да ги вземе от кмета. Нерегистрираните обаче нямат право да се сърдят и да претендират за обезщетения. Често се нарушавала забраната да ще се пръска с пестициди в светлата част на денонощието. Забранено е да се третират посевите от 10 часа до залез слънце. Освен, че се нарушавало това изискване, много често се пръска и през уикендите, когато няма кой да следи за спазването на нормативната база. Затова пчеларите звънели на тел. 112, за да викат полиция да спира нарушителите. Стигало се обаче и до ръкопашни схватки. Имало случаи пчелари да спират с буса си самолет на селскотостапнската авиация да излети. Сега обаче земеделският министър Десислава Танева ни обеща, че в БАБХ ще има дежурни и през уикендите, които да реагират на такива сигнали, каза Куменов. И тази година пчеларите ще настояват да получат субсидии на пчелно семейство, сега теразчитат само на de minimis, когато годината е била неблагоприятна. Преди са искали по 40 лева субсидии на пчелно семейство, а сега претенциите им са вече за 50-60 лева. Има няколко начина, по които потребителите могат лесно да разберат дали им продават чист мед или такъв с примеси като сироп или вода. Най-лесният начин е приложим още в магазина. Трябва да обърнете буркана наопаки. На дъното се получава капка, която трябва да изтече много бавно – за 5-10 секунди. Друг метод е с чаша вода със стайна температура. Слага се една чаена лъжичка мед и се бърка. Ако се разтвори за над 20 секунди, тогава е истински мед. Третият начина е като на салфетка се капват 4-5 капки мед. Ако се наблюдава мокро около капката, то тогава медът е смесен с вода или глюкозо-фруктозен сироп. Според Куменов най-добрата гаранция обаче си остава да се купува продукт от специализираните магазини или от самия производител. За 5 години в световен мащаб са изчезнали 10 млн. кошера. Само в Италия те са над 200 000 по-малко. Изменението на климата доведе до повишаване на температурите и разпространението на нови вредители, които застрашават оцеляването на пчелите, съобщава ansa.it. За това алармират италианските фермери. Те посочват, че 70% от световната селскостопанска продукция зависи от ролята на опрашващите насекоми. Ако не се намесим незабавно и координирано, казва президентът на La Spesa в Кампаня Матео Антонели, разнообразието от мед, много зеленчуци и плодове ще намалеят. Това ще доведе по тяхното поскъпване. Ето защо пчеларството трябва да бъде признато като основен елемент от селскостопанската система. 90 от 115 основни световни култури се развиват благодарение на опрашването. Италианците припомнят, че само през 2019 г. местното производство на акациев и цитрусов мед е намаляло с 41%, което означава, че са нанесени загуби на стойност 73 млн. евро.", "date": "2020.01.06", "title": "Продават китайски мед-менте за български"}
{"url": "https://www.monitor.bg:443/bg/a/view/40-smelchaci-igraha-ledeno-horo-v-harmanli-185104", "text": "40  млади мъже в национални носии изиграха станалото вече традиционно ледено хора за Богоявление в Харманли. Всички от хорото в ледените води на река Олу дере (Харманлийска) после скочиха за кръста. Той беше изваден от 16- годишният ученик от ПМГ в Харманли Валентин Василев. 28 смелчаци се хвърлиха в студените води на река Марица, за да извадят кръста в Димитровград. Спасител на разпятието стана също ученик, 18-годишния Георги Атанасов. Той е възпитаник на  ПМГ „Иван Вазов“ в Димитровград. Победителя взе 300 лв., които са осигурени от общината, кмета Иво Димов и народния представител Виолета Желева. Освен паричната награда победителят получи пита и бутилка вино, дарени му от кмета. Всеки от останалите участници получи по 20 лв. и подаръци от община Димитровград. За кръста в ледените води на река Марица скачаха още в Симеоновград, Свиленград и Любимец. Ритуалът за Богоявление беше спазен в Хасково, Ивайловград и десетки малки населени места в Хасковска област. .", "date": "2020.01.06", "title": "40 играха ледено хоро в Харманли"}
{"url": "https://www.monitor.bg:443/bg/a/view/otkritost-bez-politikanstvane-185107", "text": "Добре е, че още в едно от първите си изявления за 2020 г. новият главен прокурор Иван Гешев даде знак, че няма да допусне прокуратурата да бъде вкарана в политически интриги и изяви готовност да докладва в парламента докъде е стигнало разследването за водната криза в Перник. Политическите спекулации, освен за партийните лидери, едва ли са така интересни за избирателите. Но кога виновните за режима на водата ще получат възмездие, е въпрос който интересува не само перничани. Заплаха за водни кризи има и на други места. Истината е, че стабилизирането на водния цикъл е горещ картоф не само за управляващите. Не може в страна, която е дарена с такава природа, да става все по актуална поговорката “във вода гази, жаден ходи”. Вярно е, че водните тръби на много места в страната не са сменяни в продължения на половин век. Но също така е грижа на държавата и местните власти да решават този проблем. И бързото намиране на вода за Перник, ще е добро начало за спешната реорганизация на целия сектор. А откритостта на действията на прокурорите ще е достатъчна гаранция, че нищо няма да остане скрито покрито и че няма да има наши и ваши. Сегашните действия по отстраняването на виновни за кризата на местно ниво, очевидно не са достатъчни. Вината е и във висшите етажи на регионалното и екоминистерството. Едва ли трябва да се чакат нови бунтове, за да има и оставки на по-високо ниво.", "date": "2020.01.06", "title": "Откритост без политиканстване"}
{"url": "https://www.monitor.bg:443/bg/a/view/cska-zapochna-samo-s-edno-novo-popylnenie-185100", "text": "Със само едно ново попълнение ЦСКА започна подготовка за пролетния полусезон. \"Червените\" се събраха за първа тренировка на клубната си база в Панчарево. Първо занимание с тима направи новото попълнение Ахмед Ахмедов, който бе привлечен от “Дунав”. В състава се завръщат преотстъпените през есента Божидар Чорбаджийски, Едвин Джеси и Тонислав Йорданов. От заниманието липсваха чужденците Али Соу, Жеферсон и Рафаел Енрике, които трябва да се присъединят към отбора на по-късен етап. Все по-сериозни обаче стават индикациите, че Соу ще бъде продаден през тази зима. Стана ясно също, че Николай Бодуров вече не е футболист на ЦСКА. Капитанът на червените е прекратил договора си с клуба по взаимно съгласие. Стойчо Атанасов пък се очаква да бъде продаден на „Арда“. Десният бек започна подготовка с \"армейците\", но въпреки това той ще премине в редиците на тима от Кърджали до няколко дни. ЦСКА се нуждае от максимум двама нови играчи, заяви треньорът на \"червените\" Милош Крушчич. “Трябват ни максимум двама нови. Трябва ни нов играч на поста десен бек, защото там имаме само Турицов. Преговаряме с различни играчи. В следващите дни ще има повече яснота за новите. Имаме много нападатели, възможно е да се разделим с някой от тях\", коментира Крушчич. „Договорът ми е същият като преди. Няма никакви новини. Спокоен съм за работата си като треньор на ЦСКА. Всичко зависи от мен, щаба и от резултатите на отбора\", добави Крушчич. Изпълнителният директор на ЦСКА Пламен Марков пък заяви, че от ръководството на \"червените\" ще се съобразят максимално с исканията на треньора Милош Крушчич за нови футболисти. \"Трябва да се борим за добри резултати. Естествено, че четвъртото място не удовлетворява никого. Четвърто място не подхожда на този голям клуб\", каза Марков. Футболистите ще преминат пълни медицински изследвания утре, а сряда заминават за турския курорт Анталия, където до 17 януари ще премине първия етап от зимната подготовка. В Турция ЦСКА ще изиграе една контролна среща. Вторият етап от предсезонната подготовка ще се проведе в Марбея. Отборът ще бъде на испанска земя от 19 януари до 2 февруари и се предвижда да изиграе 4 контролни срещи там. Последният етап от зимната подготовка ще се проведе в София, като седмица преди старта на пролетния полусезон ЦСКА ще представи официално отбора с приятелски мач на стадион \"Българска армия\".", "date": "2020.01.06", "title": "ЦСКА започна само с едно ново попълнение "}
{"url": "https://www.monitor.bg:443/bg/a/view/nad-30-smelchaci-skochiha-za-svetija-kryst-v-dobrudjanskoto-more-185088", "text": "Над 30 мъже се бориха за Божия кръст на Богоявление в бурните и студени води на Добруджанското море. Празникът в Шабла започна в храм „Св. Харалампий“, където отец Павел Максимов отслужи Богоявленски водосвет. По късно, на къмпинг „Добруджа“ край Шабла, при вълнение на морето 5 бала и температура на водата 1 градус, Светият кръст бе хвърлен в морето. Пръв до него стигна 20-годишният студент във ВТУ Павел Йорданов. Специално за ритуала в Шабла пристигна Петър Каварджиков, който живее в Германия. Победител в село Крапец стана един от редовните скачачи, Антон Марчев, рибар от селото, а кметът на Дуранкулак Веселин Йорданов пръв хвана Божия кръст, хвърлен пред къмпинг „Космос” край село Дуранкулак от отец Атанас. Осем смелчаци се хвърлиха в ледените морски води край Каварна, за да извадят Светия кръст на Йордановден. За втора поредна година 23-годишният пожарникар Андриян Сократев от каварненското село Българево успя да хване пръв светото разпятие, който участва в традиционния ритуал за трета година. 41-годишният полицай Драгомир Георгиев от Добрич спаси богоявленския кръст в Балчик. За символа на здравето и късмета през годината в зимното море скочиха 15 мъже от 18 до 60-годишна възраст. Победителят си пожела здраве, а с паричната награда от кмета Николай Ангелов ще почерпи приятели.", "date": "2020.01.06", "title": "Над 30 смелчаци скочиха за Светия кръст в Добруджанското море"}
{"url": "https://www.monitor.bg:443/bg/a/view/nashmyrkan-s-kokain-shofior-mlati-kolega-s-prychka-185109", "text": "36-годишен шофьор, нашмъркан с кокаин е нападнал и бил друг водач. Инцидентът е станал в петък следобяд в бургаския комплекс \"Изгрев\". Дрогираният е управлявал лек автомобил „Мазда СХ 3” и се движел по улица „Петко Задгорски”, когато засякъл на една от пресечките „БМВ”. Зад волана на второто возило седял 19-годишен младеж. Засечката станала повод за скандал на пътя. 36-годишният шофьор на Маздата изскочил и започнал да псува колегата си. После извадил пръчка от колата си и започнал яко да го налага. Свидетели на побоя станали случайни минувачи, които бързо извикали полиция. Минути по-късно ченгетата пристигнали на местопроизшествието и тествали двамата водачи с дрегер. Пробата на 36-годишния бургазлия дала положителен резултата за употреба на кокаин. Взета е кръв за химичен анализ, а водачът на „Мазда”-та е задържан за срок до 24 часа, съобщиха от полицията. По случая е образувано бързо полицейско производство.", "date": "2020.01.06", "title": "Нашмъркан с кокаин шофьор млати колега с пръчка"}
{"url": "https://www.monitor.bg:443/bg/a/view/palitra-ot-shareni-rykavi-i-diamanti-na-chervenija-kilim-na-zlaten-globus-snimki-185062", "text": "Ръкавите явно са новият любим елемент от тоалетите на звездите отвъд Океана. С такова впечатление оставаме след проведената церемония по връчването на наградите „Златен глобус“ в неделя вечерта. Бухнали, балонести и плисирани ръкави бяха само част от „аксесоарите“, на които заложиха дамите на червения килим. Сред актрисите, които бяха най-смели в избора си на тоалет, бе Кейт Бланшет, която беше номинирана за най-добра актриса във филм (мюзикъл или комедия) за „Къде си, Бернадет“. Светложълтата й рокля постави в акцент, както ръкавите, така и бляскавата си горна част от облеклото. С изчистена бледо лилава рокля на Dior се появи пък Дакота Фанинг. Младата актриса завърши вида си с обсипани с кристали токове на София Уебстър. Джоди Комър, Кейтлин Девър, Оливия Колман, Джанина Гаванкар и Зоуи Дъч са само част от имената на останалите актриси, които заложиха на екстравагантни ръкави за вида си на червения килим в Бевърли Хилс. Сред най-отличаващите се бе и Гуинет Полтроу, която се появи в кафява прозрачна рокля, покриваща все пак важните места от тялото й. обясни пред The Hollywood Reporter стилистът й Елизабет Салцман. Диамантите също влязоха във фокуса на червения килим. Синтия Ериво, която се бореше за статуетка за най-добра актриса в драматичен филм за „Хариет“ се разходи в бижута за 3 милиона долара. Били Портър, който спази традицията си да дефилира в екстравагантен тоалет, наподобяващ рокля, заложи на колие от Tiffany & Co. Дженифър Лопес, която се разходи по килима, опакована в зелено-златна панделка също впечатли с бижутата си, чиято обща стойност е оценена на над 1,2 милиона долара.", "date": "2020.01.06", "title": "Палитра от шарени ръкави и диаманти на червения килим на „Златен глобус“ (СНИМКИ)"}
{"url": "https://www.monitor.bg:443/bg/a/view/novachkov-se-vryshta-v-nacionalnija-po-svobodna-borba-185092", "text": "Сребърният медалист от Евро 2017 Борислав Новачков се връща в отбора на националите по свободна борба. През 2014 г. Новачков се окичи с бронз на първенството на континента. Участва и на олимпиадата Рио през 2016 г., но не успя да стигне до медалите. През пролетта българинът направи дебют в ММА веригата \"Балатор\", но записа загуба. Вече седмица Борислав, който живее в САЩ, се подготвя с националите, водени от старши треньора Валентин Ангелов и неговия помощник Йордан Денев. Тимът е на лагер в Турция, където от 9 до 12 януари ще участва на силния турнир \"Яшар Догу\" в Истанбул. В отбора отново е и Владимир Дубов, който миналия сезон си даде по-дълга почивка. 57 кг Георги Вангелов – \"Юнак-Локомотив\", Русе 57 кг  Владимир Дубов – \"Славия-2009\", София 65 кг Борислав Новачков – \"Юнак-Локомотив\", Русе 70 кг Михаил Георгиев – АСК \"Сливен\", Сливен 74 кг Али-Паша Умарпашаев – \"Юнак-Локомотив\", Русе 74 кг Мирослав Киров – \"Юнак-Локомотив\", Русе 86 кг Ахмед Магамаев – \"Юнак-Локомотив\", Русе Междувременно старши треньорът Армен Назарян и неговият помощник Илиян Георгиев поведоха националите по класическа борба на лагер в Ереван, Армения. Сборът ще продължи до 17 януари. В състава са 11 състезатели, сред тях и лидерите Иво Ангелов, Кирил Милов, Айк Мацаканян, който вече ще се бори в по-горнака категория, както и Тарек Абделслам. С мъжете тренировки започна и младият талант в тежка категория Радослав Георгиев. В треньорския щаб на класиците бе привлечен Елис Гури, световен шампион от 2011 г. Той заедно с другия помощник треньор в националния тим Бисер Георгиев, ще работят с останалите момчета в София. 60 кг Иво Ангелов – \"Миньор\", Перник 60 кг Августин Спасов – \"Васил и Георги Илиеви\", Кюстендил 63 кг Румен Савчев – \"Ботев-93\", Враца 67 кг Дейвид Димитров – \"Слава\", Монтана 67 кг Константин Стас – \"Васил и Георги Илиеви\", Кюстендил 77 кг Айк Мнацаканян – \"Миньор\", Перник 72 кг Стоян Кубатов – \"Ботев-93\", Враца 82 кг Захари Зашев – \"Ботев-93\", Враца 87 кг Тарек Абделслам – \"Миньор\", Перник 97 кг Кирил Милов – \"Ботев-93\", Враца 130 кг Радослав Георгиев – \"Берое\", Стара Загора", "date": "2020.01.06", "title": "Новачков се връща в националния по свободна борба"}
{"url": "https://www.monitor.bg:443/bg/a/view/dogan-za-30-godini-dps-izvouva-stabilno-prisystvie-v-obshtestvenija-jivot-185093", "text": "„За 30 години ДПС израстна и се превърна в зрял политически субект със завидно присъствие в обществения живот на страната.“. Такава констатация извежда почетният председател на ДПС Ахмед Доган в свое обръщение към членовете и структурите на Движението по случай 30 годишнината му. Ето и цялото обръщение: Здравейте приятели и съмишленици! Здравейте Депесари! Когато говорим, че ДПС стана на 30 години, неволно си спомням, че бях на 30 години, когато започнах изграждането на „Съпротивителното движение” срещу „Възродителния процес” и на 35 когато на бял свят се появи политическа партия „Движение за права и свободи”. За 30 години ДПС израстна и се превърна в зрял политически субект със завидно присъствие в обществения живот на страната. В тази връзка две исторически заслуги не могат да се отрекат: - първата е организирането на „майските събития” през 1989 година, които ускориха падането на комунистическия режим; - втората заслуга е превръщането на ДПС в балансьор на политическия живот и в един от гарантите на мирния преход в България. ДПС е избор на съдба! Не съжалявам, че избрах такава съдба. Рядък шанс за живота на човек е да живее в едно наситено преходно време. Но ако си имал възможността да бъдеш и част от колективната субектност на тези промени, е привилегия на съдбата, която трябва да приемеш не като нещо, което ти е дадено даром, а като отговорност. Пожелавам на всички ви да бъдете на равнището на тази осъзната политическа и историческа отговорност в утвърждаването на либералната демокрация в България и в Европейския съюз. Обичам ви! Винаги Ваш! Ахмед Доган", "date": "2020.01.06", "title": "Доган: За 30 години ДПС извоюва стабилно присъствие в обществения живот"}
{"url": "https://www.monitor.bg:443/bg/a/view/golemite-gyrdi-tushirat-nastinkite-185091", "text": "Полски учени установиха, че жените с големи бюстове по-зле понасят настинките от останалите, заради по-високите нива на хормона лептин, пише в.\"Сън\". От направените проучвания станало видно, че жените с размер на сутиена F страдат от простудни заболявания средно 8,3 дни. А дамите с чашки АА имат респираторни инфекции само 3,8 дни, което е два пъти по-малко. Учените предполагат, че мазнините, натрупани в едрите гърди, пречат на имунната система да се бори с възпалителните процеси. Лептинът се произвежда от мастните клетки и неговите нива са тясно свързани с процента мазнини в човешкия организъм. Той контролира апетита и сигнализира на мозъка кога трябва да спрем да се храним. Той също съобщава на централната нервна система колко енергия е консумирана през деня. В проучването, публикувано в сп. \"Архиви на сексуалното поведение\" са взели участие над 400 жени. Те трябвало да отговорят на въпроса колко често са страдали от простудни заболявания през последните три години. По време на изследването било установено също, че дамите с големи бюстове 56 пъти по-често прибягват до пълен курс на лечение с антибиотици по време на настинките.", "date": "2020.01.06", "title": "Големите гърди тушират настинките"}
{"url": "https://www.monitor.bg:443/bg/a/view/svetovnite-sybitija-za-2020-g-v-edna-kartinka-185094", "text": "", "date": "2020.01.06", "title": "Световните събития за 2020 г. в една картинка"}
{"url": "https://www.monitor.bg:443/bg/a/view/aleks-syrchadjieva-ivane-ne-znaja-kak-da-prodylja-bez-teb-185096", "text": "Актрисата и тв водеща Алекс Сърчаджиева буквално „разплака“ Фейсбук, като публикува разтърсваща лична изповед на годишнината от смъртта на съпруга й Иван Ласкин. На връх Йорданов ден се навърши точно една година от смъртта на един от най-характерните актьори и популярна личност, която не оставяше никого беспристрастен. Алекс отбеляза тъжната дата с думите: „Една година Иване!!! Толкова много те обичам, мило мое момче!!! Една година седя на дивана, гледам в една точка и не мога да повярвам, че не мога да те прегърна!!! Че не мога да се сгуша в теб и да те целуна!!! Че не си до мен в леглото!!! Че е поредната вечер, в която няма да ме милваш!!! Липсваш ми толкова ужасяващо, болезнено и страховито, че дъхът ми спира !!! Истината е Иване, че незная как да продължа без теб, защото искам да съм с теб!!! Толкова ми липсва усмивката ти, силата ти, честността и обичта ти!!!! Ти си всичко за мен мило мое момче!!! Ти казваше, че да излезеш от дом, в който са те прегръщали и той да е празен ........ това е страшно!!!! Е, мили мой Иван Ласкин аз всеки ден излизам от дома, в който ти не спираше да ме прегръщаш и той е вледеняващо самотен и празен!!! Обичам те безкрайно много!!!!\"", "date": "2020.01.06", "title": "Алекс Сърчаджиева: Иване, не зная как да продължа без теб"}
{"url": "https://www.monitor.bg:443/bg/a/view/stojcho-mladenov-blagodaren-bojidar-kraev-syrdit-185095", "text": "59-ото издание на класацията „Футболист на годината“ предизвика разнопосочен отзвук. Допитването до 112 журналисти изненадващо бе спечелено от Димитър Илиев, което роди парадокс – номер 1 сред всички български футболисти за годината да няма нито един мач за националния отбор. На второ място остана предварително соченият за фаворит Антон Недялков, който обаче не си позволи публично да негодува, че не е спечелил първото място. Завоювалият приза при треньорите Стойчо Младенов пък не успя да присъства на церемонията във Военния клуб, но използва официалния си сайт, за да благодари за наградата. „2019 година бе много успешна за мен и благодаря, че получих признание както в Казахстан, така и в България. Радвам се, че моето постижение не остана незабелязано от българските медии. Най-много съжалявам, че не можах да присъствам на церемонията във Военния клуб. Направих всичко възможно, но ангажиментите към “Кайсар” и тренировъчния лагер в Турция не позволиха да пътувам до София”, сподели благодарният Младенов. На другия полюс пък бе реакцията на национала Божидар Краев. Той не попадна дори в Топ 10, но въпреки това не скри, че е разочарован, че не е спечелил отличието. Краев използва профила си в Инстаграм, за да изрази недоумението си защо не е станал „Футболист на годината“. Фенове пък набързо му отговориха, използвайки статистика от постигнатото от него през 2019-а. За датския „Мидтиланд“ той има едва 39 минути и 0 гола, а след трансфера в „Жил Висенте“ има 4 гола в 19 мача. За националния отбор е изиграл 6 мача и има 0 гола.", "date": "2020.01.06", "title": "Стойчо Младенов благодарен, Божидар Краев сърдит"}
{"url": "https://www.monitor.bg:443/bg/a/view/oficialno-vijte-koj-zae-mjastoto-na-grisho-v-legloto-na-nikol-snimki-185098", "text": "Рано или късно всичко излиза наяве - правило, което важи най-вече за знаменитостите. Независимо колко усилия полагат те, за да запазят личния си живот в тайна, не могат... Просто защото целият свят се интересува от живота им и зорко следи всяка тяхна стъпка. Очевидно бившата половинка на първата ни ракета Григор Димитров-Никол Шерцингер и Том Евънс не успяха да издържат на медийния натиск и в крайна сметка решиха да изкарат любовта си под светлините на прожекторите, далеч от сенките, в които се опитаха да я прикрият, пише dir.bg След месеци, през които публично отричаха връзката си (най-вече певицата), двамата се появиха под ръка не къде да е, ами на церемонията по връчването на наградите \"Златен глобус\". Това бе постъпка, тържествено и официално слагаща край на всички догадки и доказваща онова, което всички подозираха - че отношенията им са повече от \"забежка\", както ги бе определила неотдавна хавайката. Нещо повече, самата Никол сподели в официалната си Инстаграм страница тяхна снимка от събитието, на която двамата позират прегърнати пред фотографските обективи. Тя не сложи послание към изображението, но все пак делата говорят повече от думите. За специалната вечер изпълнителката бе заложила на семпла, но стилна бледорозова рокля с едно рамо, в която изглеждаше нежна и женствена. Направи впечатление, че гримът ѝ е сведен до минимум - колкото да подчертае естествената ѝ красота. За да завърши цялостната си визия, тя носеше ефектни висящи обеци, блестящи от множество камъни. До нея бившият ръгбист изглеждаше елегантно в класически черен смокинг със сатенирани ревери и папионка. След като всички призове бяха раздадени, двамата посетиха афтър партито на сп. \"InStyle\", което се състоя в легендарния хотел \"Beverly Hilton\" и бе в чест на Глобусите. Последния път, когато папараците засякоха заедно съдийката от \"X Factor\" и членът на триото \"Try Star\", отказал се от спорта, за да преследва музикалните си мечти, бе в Лондон. Тогава те се бяха отдали на предпразничен пазар, а Никол през цялото време се опитваше неуспешно да скрие лицето си от обективите и да запази анонимност.", "date": "2020.01.06", "title": "Официално: Вижте кой зае мястото на Гришо в леглото на Никол (СНИМКИ)"}
{"url": "https://www.monitor.bg:443/bg/a/view/energijnata-borsa-zatvori-na-97-05-leva-za-megavatchas-185101", "text": "При средна цена 97.05 лева за мегаватчас е търгуван днес токът на Българската независима енергийна борса (БНЕБ), показват данните от търговията на борсата при сегмента \"пазар ден напред\". Сделките са на база утрешен ден на доставка (7 януари). Средната цена на пиковата енергия (9.00-20.00 ч.) e 110.44 лв. за мегаватчас. Извънпиковата енергия (1.00-8.00 ч.; 21.00-24.00 ч.) е изтъргувана при средна цена 83.65 лв. за мегаватчас. Най-ниската цена в рамките на днешната сесия, при утрешен ден на доставка, е 48.06 лв. за мегаватчас, достигната за 3.00 - 4.00 ч., а най-високата е 127.15 лв. за мегаватчас - за 17.00 - 18.00 часа. Данните от БНЕБ показват, че са продадени общо 41 572.70 мегаватчаса електроенергия. Енергийната борса вчера затвори при средна цена 78.64 лв. за мегаватчас. В сегмента \"пазар в рамките на деня\" за днес, 6 януари, БНЕБ отчита до момента общ търгуван обем от 651.20 MWh. Среднопретеглената дневна цена е 76.54 лева за мегаватчас.", "date": "2020.01.06", "title": "Енергийната борса затвори на 97.05 лева за мегаватчас"}
{"url": "https://www.monitor.bg:443/bg/a/view/mladej-ot-dorkovo-predloji-brak-na-svojata-lubima-v-ledenite-vodi-na-rekata-185077", "text": "Младеж от фолклорната  група в ракитовското село Дорково предложи брак на своята любима в ледените води на река Мътница. Това се случи минути преди свещеникът на селото да хвърли християнския кръст за Богоявление в реката. Спас Санкев, облечен в народна носия, при температура от минус 4 градуса нагази във водата, като преди това протегна ръка към приятелката си Боряна, падна на колене и отвори кутийка с нежен пръстен. Изненаданото момиче се  развълнува силно и каза “Да“ пред погледите на стотината дошли да гледат ритуала. Сред тях бяха кметът на община Ракитово Костадин Холянов и кметът на село Дорково Николай Ковачев. В реката се изви мъжко хоро под звуците на родопски гайди, а когато кръстът бе хвърлен в реката, за него се хвърлиха 17 младежи. Щастието се усмихна на Марио Манолов, който пръв стигна до разпятието и тържествено го вдигна над главата си. Щастливецът е треньор на футболния отбор в Ракитово. Ритуалът в село Дорково започна с празнично шествие от църквата „ Св. Илия“, откъдето бяха придружени свещениците. В съседното градче Костандово от водите на река Мътница кръстът бе изваден от Георги Иванов, а във водите на реката също се изви хоро, на което се хванаха местните младежи. В Ракитово Божието разпятие бе извадено от водите на шадравана до парка от Тодор Мечев, който за пети път хваща кръстът навръх Богоявление. В областния град 14-годишен спортист по джудо от Спортното училище в Пазарджик хвана кръста в Марица. Димитър Спасов пръв стигна до разпятието, но се спъна и го изпусна и тогава го хвана друго по-голямо момче. Спорът обаче реши Константийския епископ Яков, отслужил преди това литургията. Божият служител изслуша зрителите, наблюдавали ситуацията и отсъди, че Димитър е извадил пръв кръста от водите на Марица.  ", "date": "2020.01.06", "title": "Младеж от Дорково предложи брак на своята любима в ледените води на реката"}
{"url": "https://www.monitor.bg:443/bg/a/view/riki-djyrvejs-na-globusite-ne-govorete-za-politika-185053", "text": "Или го мразят или го обичат. Рики Джървейс за пореден път поляризира публиката, като се качи на сцената в „Бевърли Хилтън“, за да води 77-ата церемония по връчването на наградите „Златен глобус“. Още с новината, че ще се завърне на „поста“ феновете очакваха с нетърпение новите шеги на комика, прочут с това, че не спестява грозната истина... дори и когато е казана по възможно най-нетактичния начин. И тази година Джървейс не изневери на стила си. Той прекрачи обещанието си да не прави шеги на гърба на конкретни личности. А представянето му отново повдигна много въпросителни и то още в началото на събитието, когато комикът взе на мушка политическите призиви на звездите. „Та ако спечелите награда тази вечер, не използвайте церемонията като политическа платформа. Не говорете за политика. Та ако спечелите, елате, вземете малката си награда, благодарете на агента и Бога си и се разкарайте. Ок?“, гласеше част от монолога на Джървейс. Цели три пъти се наложи NBC, която излъчваше събитието, да цензурира речта на комика. В два от случаите в прицела му се оказа адаптацията на бродуейския мюзикъл „Котките“. След като нарече Джеймс Кордън „дебела п*тка“, британецът дискутира как Джуди Денч е „лизала собствения си з*дник“ в заглавието. Въпреки, че бе нает от Асоциацията на чуждестранната преса в Холивуд, комикът съвсем не сдържа критиката си към нея. \"Всички там са расисти\", отбеляза уж на шега той и допълни, че много талантливи цветнокожи са били изключени от номинациите в ключови категории. Джървейс не пропусна да рекламира собственото си шоу по Netflix Afterlife, който разглежда живота на мъж, обмислящ самоубийство, след смъртта на съпругата си. “Ето ви един спойлер. Ще има втори сезон. Така че накрая той не се самоубива... като Джефри Ъпстейн. Извинете, знам, че ви беше приятел“, каза още комикът. В унисон с настроенията в Холивуд обаче той отбеляза и липсата на жени сред номинираните режисьори. Последната година беше особено успешна за Грета Гъруиг („Малки жени“) и Лулу Ван („Сбогуването“), които се смятаха и за едни от фаворитите в настоящия награден сезон. „Не се притеснявайте. Говорих с хората от Асоциацията на чуждестранната преса в Холивуд и те ме убедиха, че това няма да се повтори. Защото те работят с някои от най-големите студиа, които вече са се съгласили да върнат нещата, както са били преди – когато не са назначавали жени за режисьори. Това ще разреши проблемът“, изтъкна иронично Джървейс. Той се заигра и с присъдата на актрисата Фелисити Хъфман, свързана със скандалния прием на богаташки наследници в престижни университети. Така, Джървейс шеговито съобщи, че регистрационните номера на лимузината, с която е дошъл, са направени от екранната Отчаяна съпруга. Комикът сравни Джо Пеши с бебето Йода от сериала The Mandalorian, вдъхновен от „Междузвездни войни“. И заяви, че церемонията ще бъде толкова дълга, че накрая гаджето на Леонардо ди Каприо ще е станала прекалено възрастна за него.", "date": "2020.01.06", "title": "Рики Джървейс на Глобусите: Не говорете за политика"}
{"url": "https://www.monitor.bg:443/bg/a/view/neuredici-posreshtnaha-volejbolistkite-v-apeldorn-185081", "text": "С липса на организация се сблъскаха волейболните националки на България в първия ден от престоя им в холандския град Апелдорн, където утре стартират битката за олимпийска квота. България е в група \"А\", заедно с отбора на домакините, Полша и Азербайджан. Нашите излизат срещу полякините от 17:00 часа във вторник следобед. Неуредиците започнаха след пристигането в хотела, където състезателките бяха принудени да изчакат няколко часа до настаняването си по стаите. Наложи се селекционерът Иван Петков да отмени предвидената тренировка във фитнеса. \"Нивото на организация в Апелдоорн е под всякаква критика и има пълна незаинтересованост от страна на домакините\", коментира пред bgvolleyball.com мениджърът на женския ни национален отбор Любомир Герасимов и добави: \"Първо настаниха отбора на Турция, съставът на Хърватия закъсня, но и за тях нямаше проблеми. Ние принудително си пропуснахме тренировката. Вместо домакините да ни помогнат, се оказа, че друго занимание не можем да проведем, защото няма друг работещ фитнес в града. Това е недопустимо предвид изключително важното състезание\", заяви още Любо Герасимов.", "date": "2020.01.06", "title": "Неуредици посрещнаха волейболистките в Апелдорн"}
{"url": "https://www.monitor.bg:443/bg/a/view/mladocite-na-livyrpul-vzeha-derbito-za-fa-kyp-185080", "text": "“Ливърпул” триумфира с 1:0 в градското дерби срещу “Евертън” от турнира за Купата на Англия. Макар Юрген Клоп да заложи на изключително млад състав, почти без основен състезател, отборът му успя да стигне до успеха. Донесе го 18-годишният Къртис Джоунс, който в 71-ата минута вкара невероятен гол от границата на наказателното поле. Той бе първи за него в мъжкия футбол, в едва петия му мач за “Ливърпул”. Така ужасната серия на “Евертън” без победа над градския съперник продължи. \"Карамелите\" победиха “Ливърпул” за последно през 2010-а. На \"Анфийлд\" пък това не се е случвало от 1999-а, две години преди Къртис Джоунс да се роди. През първото полувреме “Евертън” имаше няколко чудесни шанса да поведе, а основна заслуха за запазилото се равенство имаше резервният страж на “Ливърпул” - Адриан. След почивката и колегата му Джордан Пикфорд направи няколко добри намеси, но нямаше шанс в 71-ата минута, когато Джоунс заби топката в мрежата. Така въпреки подмладения състав, \"червените\" продължават битката за Купата.", "date": "2020.01.06", "title": "Младоците на “Ливърпул“ взеха дербито за ФА Къп"}
{"url": "https://www.monitor.bg:443/bg/a/view/miniaturen-uskoritel-na-chastici-lekuva-rak-185085", "text": "Ускорителите на частици могат да бъдат изключително полезни за медицината, ако не са толкова големи. Станфордският линеен ускорител, например, е дълъг близо 3,2 километра, а Големият адронен колайдер на ЦЕРН - внушителните 27 километра. Сега учени от Станфорд са успели да \"свият\" технологията до степен да се побере върху компютърен чип, съобщава сайтът Phys.org.  Специалистите смятат, че постижението им може да доведе до по-прецизни противоракови лъчетерапии, които поразяват раковите клетки, без да засягат съседните здрави.  Машинарията, използвана в стандартните ускорители, е твърде обемиста и трудна за умаляване, така че да е подходяща за употреба в болници и по-малки научни центрове. В миналото от ЦЕРН успяха да създадат по-малък прототип на ускорителя с дължина два метра.  Сега специалистите от Станфордския университет и Националната ускорителна лаборатория са създали още по-малка версия, която се побира върху единичен силициев чип. В тази си форма ускорителят не е готов за практическа употреба, но показва, че концепцията работи.", "date": "2020.01.06", "title": "Миниатюрен ускорител на частици лекува рак"}
{"url": "https://www.monitor.bg:443/bg/a/view/myj-skochi-za-krysta-i-si-hvana-petel-185071", "text": "Мъж, хванал кръста в Сухиндол, си тръгна към къщи с огромен гащат петел. Тихомир Савов за втора поредна година бе най-бърз и извади кръста от ледените води на река Росица. А като възнаграждение получи от кмета Пламен Чернев икона, а от шефа на местната земеделска кооперация истински жив петел. Тази година сред скочилите за кръста имаше и жена. Таня Катева от Бяла черква изобщо не се поколеба, а смело се гмурна заедно с мъжете във водите на река Росица. Тя разказа, че това не и е първата подобна проява. Досега тя много пъти е скачала за Богоявленския кръст в Русия. След кръст, смелчаците и всички присъстващи се хванаха на юнашко хоро, подгряти от ароматен сухиндолски пелин.", "date": "2020.01.06", "title": "Мъж скочи за кръста  и си „хвана” петел"}
{"url": "https://www.monitor.bg:443/bg/a/view/porcelanovi-eksponati-na-rusenskija-muzej-pokazani-v-kniga-185078", "text": "Експонати от порцелановата колекция на Регионалния исторически музей в Русе намериха място в книгата на Анна Збросская - Люнгснес „Контрасти – хуморът и сатирата в порцелановата пластика“, съобщават от културната институция. В книгата са показани и експонати от световни музеи и галерии в Ню Йорк, Щутгарт, Флоренция, Бавария, Лондон, Виена и други градове. В изданието са намерили място порцелановата каляска с кон и кочияш от майсенски порцелан, сервиз за хранене със супник от края на 19-и век и порцеланов комплект за подправки от първата половина на 20-и век, съхранявани в Русенския музей. В колекцията му от порцелан и фаянс има над 200 предмета от средата на 19-и и втората половина на 20-и век. Анна Збросская – Люнгснес колекционира порцеланови предмети от най-старата Тюрингска фабрика „Фолкщет“ и от други фабрики. Книгата съдържа 72 илюстрации на порцеланови фигури, произведени в 10 фабрики от 18-и век, някои от които функционират и до днес.", "date": "2020.01.06", "title": "Порцеланови експонати на Русенския музей показани в книга"}
{"url": "https://www.monitor.bg:443/bg/a/view/de-viliers-specheli-vtorija-etap-na-rali-dakar-trudnosti-za-alonso-185089", "text": "Жиниел де Вилиерс с \"Тойота\" спечели втория етап при автомобилистите на рали Дакар. Южноафриканецът, шампион в състезанието за 2009 г., финишира първи с време 3:37.20 часа в етапа с дължина 367 километра от Ал Уадж до Неом в Саудитска Арабия и изпревари с почти четири минути завършилия втори аржентинец Орландо Теранова (Мини). Трети в етапа е шейх Халид Ал-Касими (Пежо) на 5,42 минути след победителя. Двукратният световен шампион във Формула 1 Фернандо Алонсо се сблъска с първите трудности при дебютното си участие на рали Дакар. Испанецът се движеше четвърти след първите 100 километра, но удари скала и счупи колело, с което загуби над два часа и половина, докато бъде отстранена повредата. В генералното класиране при автомобилистите Теранова е начело с общо време 7:07.36 часа, следван от Карлос Сайнс (Mини) на 4,43 минути, миналогодишния шампион Насер Ал Атия (Toйота) на 6,07 и други. При мотоциклетистите Рос Бранч с КТМ, състезаващ се за Ботсвана, финишира първи в етапа с време 3:39.10 часа. Втори на 1:24 минута завърши Сам Съндърланд с КТС, а трети е Пабло Кинтаниля (Хускварна) на 2,21 минути. Съндърланд оглави генералното класиране след втория етап с общо време 7:05.22 часа, следван от Кинтаниля на 1,18 минута и Кевин Бенавидес (Хонда) на 1,32. Състезателят от Беларус Сергей Вязович (МАЗ) спечели втория етап при камионите и оглави генералното класиране. Втори в етапа е руснакът Дмитрий Сотников (КАМАЗ) на 1,46 минута, а трети е друг представител на Русия - Андрей Каргинов (КАМАЗ на 2,07 минути след победителя. При АТВ-четириколките спечели чилиецът Игнасио Касале с \"Ямаха\" (4:46.07), а при бъгитата - друг чилиец Франциско Лопес Контардо с \"Кан-Aм\" (4:13.30).", "date": "2020.01.06", "title": "Де Вилиерс спечели втория етап на рали Дакар, трудности за Алонсо"}
{"url": "https://www.monitor.bg:443/bg/a/view/glorija-s-izpoved-za-myjete-v-jivota-si-185082", "text": "Примата на поп-фолка Глория открехна завесата към личния си живот. Певицата разкри пикантни подробности от битието си в биографичната си книга „До последната усмивка“. Тя ще зарадва армията си от фенове с официално представяне на четивото в София. Събитието ще се състои в Bulgaria Mall. Датата е 10 януари, а часът – 18. Присъстващите ще получат шанса да получат автограф от Глория. Биографията проследява най-интересните моменти не само от личния, но и от професионален път на звездата. Част от информацията за първи път достига до широката публика.", "date": "2020.01.06", "title": "Глория с изповед за мъжете в живота си"}
{"url": "https://www.monitor.bg:443/bg/a/view/bylgarin-pretrepa-kraj-milano-vyzrastna-italianka-za-150-evro-185083", "text": "Двайсет и две годишният българин Дамян Борисов Добрев е убиецът на претрепаната завчера вечерта в чифлик край Милано 90-годишна италианка Карла Куатри Боси – съобщи днес по обяд на пресконференция говорител на полицията в града. Според направилите оглед на местопрестъпление представители на силите на реда възрастната жена е била умъртвена по особено жесток начин – с няколко удара по главата с буркан, пълен с конфитюр. Късно снощи убиецът е направил пълни признания, като обяснил на разпитващия го следовател, че старицата го била ядосала много, тъй като била отказала да му даде поисканите й от него 30 – 40 евро да се почерпи. По думите на нашенеца, след като проснал жертвата си в локва кръв с направено на пихтия теме, той прибирал намерените в чантата й към 150 евро и няколко дребни златни накита, После отишъл в най-близкия супермаркет, купил си няколко шишета алкохол, напоркал се яко и хукнал към близка дискотека. Трагедията със за съжаление българско участие се разиграва на 4 януари вечерта в чифлик южно от Милано, в който били в ход работи по преустройството му в обект за селски туризъм. Сънародникът ни Дамян Борисов Добрев, който по всяка вероятност е от ромски произход, бил настанен там преди две години и половина по специална програма на общината в административния център на Ломбардия за интегриране в обществото на младежи с житейски проблеми и обикновено без родители. Нашенецът бил момче за всичко, тоест трудел се като общ работник, за което получавал подслон, храна и малко пари. Заедно с него в чифлика с име „Подере Ронкето“, чийто собственик е синът на убитата Карла Куатри Боси, били приети да живеят и работят още трима чужденци – филипинец и двама африканци. След като старицата била намерена мъртва в апартамента й вчера към 10 часа от нейната домашна помошничка, със случая се заели прокурорите Джанлука Приско и Лаура Педио. Те започнали да разпитват наред обитателите на имението, отначало Дамян отричал да има нещо общо с убийството със съчинено доста добре алиби, но показанията на филипинеца и африканците го направили на пух и прах.", "date": "2020.01.06", "title": "Българин претрепа край Милано възрастна италианка за 150 евро"}
{"url": "https://www.monitor.bg:443/bg/a/view/90-uchebni-dni-do-pyrvata-matura-za-dvanadesetoklasnicite-185086", "text": "Дванадесетокласниците имат още 90 учебни дни, в които да залегнат над учебните и да се подготвят за първата си матура. С толкова време разполагат от утре – 7-ми януари, до 20-ти май, когато ще се проведе първият им зрелостен изпит по български език и литература. След като днес учениците се завърнаха в класните стаи след най-дългата коледна ваканция от години, те имат точно 19 дни, в които се справят с всички класни и контролни преди да бъдат оформени оценките им за първия учебен срок. Той приключва на 4-и февруари. Следващият ден – 5-и февруари, пък е определен за междусрочна ваканцията. Тази година тя се пада сряда, затова и тя няма да може да се слее с уикенда и така за учениците да се съберат три последователни почивни дни. Вторият срок започва на 6-и февруари и всички трябва да съберат сили, тъй като следващият ден, в който няма да бъдат в клас, е на националния празник. Трети март отново е през седмица, но тъй като е вторник, част от училища могат да се възползват и да направят учебни екскурзии за своите възпитаници, използвайки понеделник и уикенда. Следващата почивка за всички ученици е през април. Хлапетата от 1-ви до 11-ти клас пролетната ваканция е от 11-ти до 20-ти или 10 дни с двата уикенда. За дванадесетокласниците обаче почивните дни са двойно по-малко – 16-ти до 20-ти април. Денят на труда и Гергьовден са следващите дни без учебни занятия за всички. Това са и последните почивни дни преди матурата по български език и литература на 20-ти май. Вторият държавен зрелостен изпит по предмет по желание пък е на 22-ри май (петък). Така за всички с изключение на дванадесетокласниците се събират три последователни почивни дни. През изминалата учебна година 25-и също бе обявен за неучебен, но присъствен ден по повод Деня на българската просвета и култура и на славянската писменост, но тази не е отбелязан като такъв в официалния календар на МОН. До края на учебната 2019/2020-а следват още няколко изпита. Външното оценяване за четвъртокласниците планираните е 27-ми и 28-ми май. Тогава са съответно тестовете по български език и литература и математика. Тази година за четвъртокласниците има 2 изпита по-малко, тъй като отпадат по „Човекът и природата“ и „Човекът и общество“. Юни пък е националното външно оценяване за седми и десети клас. На 9-ти е по български език и литература, а на 11-и по математика.", "date": "2020.01.06", "title": "90 учебни дни до първата матура за дванадесетокласниците "}
{"url": "https://www.monitor.bg:443/bg/a/view/koi-sa-naj-populjarnite-imena-u-nas-za-2019-g-185070", "text": "Виктория и Александър, който измества миналогодишния номер 1 в класацията Героги са най-предпочитаните имена за новородените през 2019 г., показва статистиката на Националния статистически институт. От началото на 21-ви век наред с традиционните имена за България все по-често се избират и имена, които са популярни в цял свят - Александър, Мартин, Виктор, Виктория, Никол, София. „Победителите“ сред жените, носещи името Виктория, проплакали през изминалата година са 732. Мария е второто по популярност име - 680 деца, а на трето - 596 новородени сред дамите ще празнуват на Никулден, защото са кръстени Никол. При мъжете Александър е фаворит при младите родители (1036), следвани от 969 борци срещу змея – Георги. Мартин е на трето място по предпочитания – 811 деца са кръстени на името на бог Марс. Повече за имената вижте в инфографиките по-горе. От началото на 21-ви век, наред с традиционните имена за България, младите родители все по-често избират за наследниците си и имена, които са популярни в цял свят. Сред тях са Александър, Мартин, Виктор, Виктория, Никол, София. Все пак у нас най-много продължават да са жените с името Мария - 111 244 и мъжете, които се казват Георги - 158 017. В класацията следват Иван (147 664) и Иванка (55 260), Елена и Димитър. Сред фамилиите най-популярни са Иванов, Иванова, Георгиев, Георгиева и Димитров, Димитрова. През януари има най-много именици - 807 548 българи празнуват на Васильовден, Йордановден (Богоявление), Ивановден, Св. Татяна, Антоновден и Атанасовден. Най-голям е броят на празнуващите имен ден на Цветница - 367 093 жени и мъже. Декември е най-наситеният на имени дни месец през годината - всеки втори ден някой има повод да почерпи, за да се слави името му", "date": "2020.01.06", "title": "Кои са най-популярните имена у нас за 2019 г.?"}
{"url": "https://www.monitor.bg:443/bg/a/view/bansko-vze-oshte-edno-spuskane-na-alpijkite-185073", "text": "Отложеното спускане във Вал Д'Изер (Фр) от Световната купа по ски-алпийски дисциплини при жените ще се състои в Банско на 24 януари (петък), съобщиха от ФИС. Така в българския курорт ще се проведат три старта в скоростните дисциплини при дамите, като останалите две състезания от програмата остават - на 25 януари (спускане) и на 26 януари (супергигантски слалом). От организационния комитет в Банско обявиха, че за допълнителния старт на 24 януари трибуната ще бъде със свободен достъп за всички гости на ски-зоната. Спускането във Вал д'Изер беше отменено на 22 декември заради лоши метеорологични условия. Алпийската комбинация във френския курорт, която също бе отложена, отпада окончателно и няма да се състои на друго място, обявиха от ФИС. В същото време французинът Клеман Ноел спечели нощния слалом при мъжете в Загреб (Хър). 22-годишният Ноел финишира с общо време 1:57,14 мин., за да запише първи успех през сезона. Така световният шампион за младежи от Давос 2018 постигна общо четвърта победа в кариерата си за Световната купа. Олимпийският вицешампион Рамон Ценхойзерн завърши втори и донесе първи подиум за Швейцария в слалома в Загреб. Той беше лидер след първия манш и направи солидно второ спускане, но остана само на 7 стотни от секундата зад Ноел. Трети на 29 стотни се нареди 20-годишният младок Алекс Винацер (Ит), който за първи път заслужи място в тройката в старт от Световната купа. Действащият олимпийски първенец и победител в Загреб през 2011 г. Андре Мирер (Шв) този път остана четвърти на 39 стотни от секундата. Българинът Алберт Попов завърши на 35-о място в първото спускане с време 59,69 сек. и не участва във втория манш. В генералното класиране за големия Кристален глобус лидери останаха специалистите в скоростните дисциплини Александър Аамод Килде (Нор) с 474 т. и Доминик Парис (Ит) с 454 т., а Алекси Пентюро (Фр), който завърши девети в слалома в Затгреб, заема третата позиция с 430 т. Алберт Попов е 92-и с 22 точки. В подреждането за малката купа в дисциплината начело излезе Ноел със 180 точки, пред Мирер (175) и Хенрик Кристоферсен (172). Кристоферсен имаше лош ден в Загреб и завърши едва 19-и. Попов е 27-и с 22 точки.  ", "date": "2020.01.06", "title": "Банско взе още едно спускане на алпийките"}
{"url": "https://www.monitor.bg:443/bg/a/view/toto-pechalbi-tiraj-2-185072", "text": " Числа - 4, 10, 13, 23, 43, 46. Печалби: 6 - няма, 5 - 10 по 3 554,50 лв., 4 - 679 по 52,40 лв., 3 - 12518 по 4,00 лв. ДЖАКПОТ: 5 487 133,08 лв.  Числа - 16, 19, 21, 25, 28, 35. Печалби: 6 - няма, 5 - 9 по 1 411,60 лв., 4 - 354 по 35,90 лв., 3 - 5640 по 3,20 лв. ДЖАКПОТ: 878 313,88 лв.  I теглене - 2, 3, 17, 19, 26. Печалби: 5 - няма, 4 - 244 по 162,90 лв., 3 - 7754 по 6,80 лв. ДЖАКПОТ: няма II теглене - 3, 6, 26, 28, 32. Печалби: 5 - 1 по 24 028,70 лв., 4 - 172 по 161,20 лв., 3 - 7213 по 5,60 лв. ДЖАКПОТ: няма  Позиция - 4, 7, 9; цифра - 9, 6, 4. Печалби: 3 - 4 по 8 634,30 лв., 2 - 932 по 37,10 лв. ДЖАКПОТ: спечелен  9, 22, 36, 38, 46; Зодия - 5. Печалби: 5+1 - няма, 5 - няма, 4+1 - няма, 4 - 2 по 500,00 лв., 3+1 - 14 по 100,00 лв., 3 - 157 по 10,00 лв., 2+1 - 238 по 5.00 лв., 1+1 - 1329 по 1.50 лв., 2 - 2615 по 0,80 лв., 1 - 2528 по 1,00 лв. ДЖАКПОТ: 3 000 000,00 лв.  Година: 46, месец 11, дата 30, ден 3. Печалби: I група - няма, II група - 1 по 557,80 лв., III група - няма, IV група - 2 по 139,50 лв., V група - 7 по 39,80 лв., VI група - 5 по 44,60 лв., VII група - 11 по 25,40 лв., VIII група - 31 по 7,20 лв., IX група - 35 по 9,60 лв., X група - 82 по 4,80 лв., XI група - 189 по 2,40 лв., XII група - 239 по 2,30 лв., XIII група - 465 по 2,50 лв., XIV група - 1426 по 1,30 лв., XV група - 3068 по 1,00 лв. ДЖАКПОТ: 44 102,13 лв.", "date": "2020.01.06", "title": "Тото печалби, тираж №2"}
{"url": "https://www.monitor.bg:443/bg/a/view/kapitanyt-grisho-promenja-systava-za-reshitelnija-mach-s-belgija-185079", "text": "Играещият капитан на България за ATP Cup Григор Димитров направи промяна в състава преди решителния сблъсък с Белгия утре. Гришо реши да си партнира на двойки с втората ни ракета Димитър Кузманов вместо с Александър Лазаров, с когото игра досега срещу Великобритания и Молдова. Битката на 10-хилядния корт „Кен Розуол Арина“ в олимпийския комплекс в Сидни ще започне не преди 8.30 часа българско време и ще бъде предавана пряко по Max Sport 1. Първо е мачът на Кузманов срещу Стив Дарси, а след това 20-ият в света Григор очаква 11-ия Давид Гофен. Накрая Димитров и Кузманов чакат Сандер Жил и Йоран Влиген, които са в топ 50 на двойки. За последно Гришо и Мико играха в тандем на 2 февруари 2013 г. за Купа \"Дейвис\", когато отстъпиха в пет сета на финландците Хелиовара и Континен в София. „Оптимист съм. Имаме големи шансове да спечелим. Най-голямата ни цел е да прескочим групата. И ще се случи, вярвам в това“, заяви пред Blitz.bg Кузманов, който скочи с 40 места в ранглистата и вече е №417. Съперникът му Дарси е №200. 26-годишният Кузманов не скри, че в отбора вече си правят сметки как трябва да се развият днешните двубои в група C, за да могат нашите да продължат напред. Ако бият Белгия и завършат първи в групата с три победи в три мача, тенисистите ни ще се изправят срещу домакините от Австралия в следващия етап. При евентуална загуба и очаквания успех на Великобритания над Молдова в по-ранната среща в групата е възможна въртележка. От АТР обясниха за БНР, че ако три отбора завършат с по две победи и загуба, то първият критерий, по който ще се подредят отборите, е съотношението в сетовете, а при равенство се вземат предвид процентът спечелени геймове.", "date": "2020.01.06", "title": "Капитанът Гришо променя състава за решителния мач с Белгия"}
{"url": "https://www.monitor.bg:443/bg/a/view/borisov-se-sreshtna-s-hero-mustafa-obsydiha-strategicheskoto-partniostvoto-sys-sa-sht-185075", "text": "Премиерът  Бойко Борисов проведе среща с посланика на САЩ Херо Мустафа. Фокус на разговора бил предстоящата първа сесия на т.нар. стратегически диалог България-САЩ, която ще се проведе на 8 януари у нас. За нея в България ще пристигне и зам.-държавния секретар по политическите въпроси на САЩ Дейвид Хейл и ръководената от него делегация. По време на разговора било обсъдено стратегическото партньорство между България и САЩ, по отношение на което беше приета рамка с конкретни области на сътрудничество по време на визитата на Борисов в Белия дом през ноември миналата година. „Стратегическият диалог България-САЩ е от изключително значение за развитието на отношенията между двете страни\", заявил Борисов пред Мустафа. По думуте му целта била чрез надграждане на партньорството да бъдат постигнати конкретни резултати в ключови области от взаимен интерес като сигурност и отбрана, борба с тероризма, енергийна сигурност, правоприлагане, образование, връзки между народите. По време на срещата били отбелязани и отличните отношения между България и САЩ в областта на сигурността и отбраната както по двустранна линия, така и в рамките на НАТО. Наред с това били дискутирани  и  въпроси от сферата на върховенството на закона. Наред с това Борисов акцентирал, че страната ни има интерес от още по-силно задълбочаване на търговско-икономическите отношения със САЩ като се запази положителната тенденция за устойчив растеж на двустранната търговия. Била подчертана и важността от сътрудничество в енергетиката, което имало потенциал да допринесе за укрепване на енергийната сигурност на страната ни и диверсификация на енергийните източници и маршрути, включително посредством внос на втечнен природен газ. Премиерът и посланик Мустафа обсъдили  още актуални теми от международния дневен ред, уточниха от кабинета.  На срещата присъствала също към Посолството на САЩ в България. Всъщност в края на ноември 2019-та на публична лекция Херо Мустафа заяви, че в посолството на САЩ ще пристигне специален експерт и пратеник на администарцията на Тръмп, който да следи за върховенството на закона и борбата с корупцията у нас. Този пратеник се оказва именни Джесика Ким, която също е била на срещата с Борисов, наред с Мустафа. Междувременно Борисов се похвали в социалните мрежи за срещата си с Мустафа, а  от поста му става ясно, че е получил коледен и новогодишен подарък - картичка от президента Доналд Тръмп и значка от Херо Мустафа. По-късно през деня посланик Мустафа се срещна и с правосъдния министър Данаил Кирилов и неговите заместници, за да обсъди въпроси по върховенството на закона преди срещата за стратегическия диалог между САЩ и България в сряда. На срещата в американското посолство присъствал и Пол Веки, който е регионален директор за Централна и Източна Европа, Близкия Изток в Службата за развитие, подпомагане и обучение на чуждестранни прокурори, както и новият постоянен съветник по юридическите въпроси Джесика Ким.", "date": "2020.01.06", "title": "Борисов обсъди с Херо Мустафа партньоството със САЩ, Тръмп му прати картичка (ОБНОВЕНА)"}
{"url": "https://www.monitor.bg:443/bg/a/view/iva-ekimova-za-dimi-ostana-ni-spomenyt-za-teb-185069", "text": "Пиар експертът Ива Екимова разчувства последователите си в социалните мрежи с трогателен пост за Дими от „Сленг“, който ни напусна през 2008 г. Днес музикантът щеше да навърши 50 години и любимата му не пропусна да почете този ден. , написа чаровната блондинка. Припомняме, че Ива и Дими си казаха заветното „да“ през 2002-а. През същата година се роди и дъщеричката им Дара, която към днешна дата гради успешна музикална кариера.", "date": "2020.01.06", "title": "Ива Екимова за Дими: Остана ни споменът за теб"}
{"url": "https://www.monitor.bg:443/bg/a/view/bylgarka-vleze-v-istorijata-na-kolejanskija-basketbol-v-sa-sht-185074", "text": "23-годишната Борислава Христова записа името си в историята на колежанския баскетбол в САЩ. Възпитаничката на варненския \"Черно море\" счупи 38-годишния рекорд за най-много отбелязани точки с екипа на \"Вашингтон Стейт\". Предишното най-добро постижение бе притежание на легендата Джейн Егърт - 1967 точки. Това се случи при победата на \"Вашингтон\" над университетския тим на \"Калифорния\" с 96:54, който бе и най-резултатният им мач за сезона. Националката вкара 26 точки в двубоя, като добави 2 борби, 4 асистенции и 1 чадър за успеха и оглави еднолично класацията с представянето си още през първата четвърт. Тя вече има на сметката си впечатляващите 1986 точки, отбелязани в последните пет години. За Борислава това бе 45-и мач с вкарани над 20 точки. Победата на \"Вашигтон Стейт\" пък бе номер 100 за треньора Ками Етридж при колежаните. Христова, на която специалистите предричат бляскаво бъдеще, демонстрира скромност и отдаде заслуженото на съотборниците си. \"За мен е чест да се наредя до някои от най-големите играчи на \"Вашингтон Стейт\". Рекордът е заслуга на много хора. Благодаря на всеки мой треньор и съотборник\", сподели тя.", "date": "2020.01.06", "title": "Българка влезе в историята на колежанския баскетбол в САЩ"}
{"url": "https://www.monitor.bg:443/bg/a/view/mitko-dimitrov-andrea-ne-e-v-pajner-185063", "text": "След като избухна скандал между поп-фолк фурията Андреа и собственикът на „Пайнер“ Митко Димитров в края на миналата година, двамата решиха да заровят томахавките. Това провокира спекулации, че русата изкусителка се е завърнала в редиците на оборотната музикална компания. Димитров тушира тези слухове с изявление, което гласи:", "date": "2020.01.06", "title": "Митко Димитров: Андреа не е в „Пайнер“"}
{"url": "https://www.monitor.bg:443/bg/a/view/rekordior-na-gines-izvadi-krysta-v-ruse-185060", "text": "Носителят на Гинес рекорд за плуване с една ръка Теодор Цветков извади Богоявленския кръст от ледените води на Дунав край Русе. 25-годишният русенец пожела на всички да са здрави и да следват мечтите си, както прави самият той. Младият треньор по плуване е известен с благотворителните си инициативи в подкрепа на деца с увреждания и на фондацията „Нана Гладуиш – една от 8“. През 2018 г. преплува с една ръка 10 километра в езерото в лесопарка „Липник“ за 5 часа и 13 минути, с което постави рекорд на Гинес. „Чувствам се добре. Ако ме забележат, бих искал да участвам за световната купа по плуване в ледени води“, каза пред журналисти Теодор. Той уточни, че състезанието е през февруари тази година и до началото на месеца трябва да бъдат платени таксите, които са в размер на 2500 лева. Досега на Йордановден Теодор е вадил кръста общо четири пъти – три пъти в Русе, и веднъж в река Вардар в Македония. Тази година поради ремонт на кейовата стена Богоявленският ритуал в Русе се проведе на друго място - при понтона до Морска администрация. В ледените води на реката скочиха 11 смелчаци. Кметът Пенчо Милков награди с хавлия и парична награда победителя. Теодор получи и икона от областния управител Галин Григоров, а от Русенския митрополит Наум - синджирче с кръст.", "date": "2020.01.06", "title": "Рекордьор на Гинес  извади кръста в Русе"}
{"url": "https://www.monitor.bg:443/bg/a/view/aleksandyr-nikolov-izvadi-za-treti-pyt-na-bogojavlenie-krysta-ot-moreto-185061", "text": "Повече позитивна енергия пожела Александър Николов, който на Богоявление извади кръста от морето при Първа буна във Варна. Младият мъж активно се занимава с плуване и редовно участва в ритуала за Йордановден от няколко години. Това е третия път, в който Алекс вади кръста във Варна. Преди това е бил най-бърз през 2013 и 2014 година. Той е на 27 годинии и е сред редовните участници в надпреварата за Богоявленския кръст , като и сега беше най-бързият и достигна пръв до него в надпревара с още 64 смелчаци. Най-малкият от тях бе 12- годишният Максим от СУ \"Димчо Дебелянов\", а най-възрастният - 80-годишният Васил Тепеделенев, който участва в ритуала за Йордановден за 24-ти път. Александър, който работи като IT-специалист и е професионален състезател по плуване на ПСК „Черно море“, е и автор на национален рекорд по време на Световната купа по плуване в Берлин, 2017 година в кралската дисциплина 100 метра свободен стил на 25-метров басейн с време от 48,76 сек. След като днес извади кръста, той пожела на всички много здраве и успехи. Винаги съм вярвал, че мога да се преборя за кръста, каза още победителят. Символът на здравето и вярата бе хвърлен в морето от Варненския и Великопреславски митрополит Йоан пред погледите на стотици варненци, уважили ритуала. Въпреки, че слънцето успя да пробие облаците, ниските температури, силният вятър и вълнението на морето бяха сериозно предизвикателство за всички участници и гости. Според синоптиците от НИМХ-Варна, вълнение на морето е 4-5 бала, а силният вятър е предпоставка за повишаване нивото му с до 60 см. Преди празничният ритуал, по традиция военни водолази обследваха за опасности морското дъно и осигуряваха по време на събитието безопасността на участниците. Освен на плажа във Варна, Богоявленския кръст беше хвърлен още в морето до „Аспарухово“ и край Белослав, в язовира до варненското село Аспарухово и в река Девненска.", "date": "2020.01.06", "title": "Александър Николов извади за трети път на Богоявление кръста от морето "}
{"url": "https://www.monitor.bg:443/bg/a/view/trima-arestuvani-za-smyrtta-na-bylgarski-zapaljanko-v-solun-185064", "text": "Трима души са задържани от гръцките власти във връзка със   в неделя вечер в Солун, съобщи \"Елефтерос типос\". Българинът загина, след като беше нападнат от привърженици на ПАОК и при опит да избяга беше прегазен от автомобил. Според информацията на гръцкото издание за участие в инцидента са задържани двама мъже на 24 и 26 години. Полицията е задържала и 26-годишна жена, която няма връзка със сблъсъка между групите футболни запалянковци, но се твърди, че е управлявала автомобила, който е блъснал българина. \"Елефтерос типос\" съобщава, че жертвата е пристигнала в Солун заедно с девет свои приятели, привърженици на \"Ботев\" (Пловдив), за да гледат съботния мач между местните отбори \"Арис\" и ПАОК. В неделя десетимата българи, които подкрепяли \"Арис\" и носели шапки и фланелки на отбора, седели в кафене в центъра на Солун. Там те били забелязани от група от около 20 души, въоръжени с лостове, които ги нападнали. 28-годишният българин се опитал да избяга, но бил застигнат от нападателите, които му нанесли побой и го оставили окървавен на пътното платно. Водачката на преминаващ автомобил не разбрала какво се случва и преминала с колата си върху тялото на жертвата. Все още се очаква съдебно-медицинска експертиза, която да установи дали смъртта му е причинена от автомобила или от побоя, който му е бил нанесен.", "date": "2020.01.06", "title": "Трима арестувани за смъртта на българския запалянко в Солун"}
{"url": "https://www.monitor.bg:443/bg/a/view/kaufland-bylgarija-predstavja-ekskluzivna-sportna-kolekcija-ot-reciklirana-plastmasa-185058", "text": "Kaufland България въвежда на българския пазар лимитирана спортна линия текстил като част от своята собствената марка Newletics. Колекцията е изработена от рециклирана пластмаса и ще бъде налична само в обектите на Kaufland в цялата страна от 6 януари. Като лидер в сектора за модерна търговия и компания, която води устойчива политика срещу пластмасата за еднократна употреба, Kaufland е първата национална търговска верига в България, която пуска в продажба колекция текстил от рециклирана пластмаса. Зелената спортна линия на Newletics е изключително иновативна – изработена е от рециклируеми P.E.T. бутилки, риболовни мрежи и пластмасови отпадъци. Съдържащият се в облеклото полиестер е направен от употребявана пластмаса, преработена чрез иновативна технология, която позволява тя да бъде използвана отново. За изработката на една спортна тениска от колекцията, например, са използвани 10 рециклируеми P.E.T. бутилки. В модерния процес на преработка бутилките се настъргват и почистват, претопяват се и се изплитат в нишки. Изтъканите нишки се превръщат в рециклирания полиестер, от който е ушита колекцията. Всички дрехи от линията са направени от рециклирани материали и са рециклируеми. По този начин Kaufland затваря цикъла на рециклиране, като създава колекция от текстил, който може да бъде използван многократно. Чрез създаването на колекцията Kaufland допринася за опазването на околната среда и в други аспекти. Повторната употреба на пластмасови отпадъци носи редица предимства за природата. При производството на спортно облекло от пластмасови отпадъци не се използва суров нефт, консумацията на енергия е наполовина по-ниска в сравнение с производството на нова риза от обикновен текстил, например, емисиите на въглероден диоксид също са по-ниски. Лимитираната колекция включва цялостна стилна и модерна спортна екипировка. Потребителите могат да избират сред разнообразие от блузи, якета, клинове, спортни панталони, бюстиета, маратонки и чорапи в естествени цветове като маслинено зелено, розово и черно. Функционалността в дизайна на колекцията е основен приоритет при нейната изработка. Качеството и удобството на облеклата от линията по никакъв начин не се различават от тези на спортната екипировка от обикновен полиестер. Материите са дишащи и осигуряват комфорт дори след интензивно физическо натоварване. Използваният в определени количества в някои от дрехите памук е органичен и сертифициран от Глобалния стандарт за органичен текстил (GOTS*). Чрез стандарта GOTS Kaufland гарантира високото качество на своите собствени текстилни марки, които съдържат памук. Спортната линия от рециклирана пластмаса е поредна стъпка от 360-градусовата стратегия за ограничаване на пластмасата за еднократна употреба, която Kaufland прилага. Стратегията е създадена и разработена от Schwarz Group, част от която е Kaufland, и предвижда конкретни мерки за предотвратяване използването на пластмаса, повече рециклиране и производство на по-устойчиви опаковки за продуктите. Kaufland си е поставила за цел да произвежда 10% от своите текстилни линии от синтетични влакна от рециклирани материали, като компанията планира да увеличи този дял през следващите години. От 2013 г. Kaufland не използва твърди пластмасови микрочастици при създаването и производството на собствените си козметични, санитарни и хигиенни марки продукти. Компанията се ангажира до 2025-а да намали пластмасата с най-малко 20%, а пластмасовите опаковки на собствените марки продукти да са 100% рециклируеми. Спортната колекция от рециклирана пластмаса е част от международната групова стратегия RЕset Plastic на Schwarz Group. Стратегията включа цялостния подход на групата към решаване на проблема с пластмасовото замърсяване, както и конкретните мерки, които Schwarz Group предприема за ограничаване на пластмасата. Стратегията се основава на пет основни направления: REduce, REdesign, REcycle, REmove, REsearch. В областта на REduce компанията си е поставила за цел да спестява пластмаса във вътрешните си процеси винаги, когато това е възможно. REdesign аспектът на стратегията поема задачата да създава рециклируеми продукти и опаковки и да намалява количеството пластмаса в опаковките на собствените марки продукти. В областта на REcycle Schwarz Group разработва и внедрява системи за събиране, сортиране и рециклиране на отпадъци, за да затвори цикъла за рециклиране. Чрез REmove групата допринася за премахването на пластмаса от природата. Чрез последното направление от стратегията – REsearch – Schwarz Group инвестира в проучвания и изследвания, които й помагат да създава иновативни и устойчиви решения за избягване на пластмаса и да информира за рециклирането и опазването на природните ресурси. Всички пет направления на стратегията REset Plastic правят възможна визията на Schwarz Group за по-малко пластмаса.   *Стандартът GOTS (Глобален стандарт за органичен текстил) e световно признат стандарт, който гарантира устойчиво производство на текстил – от добива на биологично произведени естествени суровини, през екологично и социално отговорно производство, до прозрачното обозначаване. За Kaufland Кауфланд България ЕООД енд Ко КД е на българския пазар от 2006 година. Веригата има 59 хипермаркета в цялата страна. Повече информация можете да откриете на kaufland.bg.", "date": "2020.01.06", "title": "Kaufland България представя ексклузивна спортна колекция от рециклирана пластмаса"}
{"url": "https://www.monitor.bg:443/bg/a/view/britni-spiyrs-prez-2020-shte-se-zanimavam-s-joga-185059", "text": "Поп принцесата Бритни Спиърс си е поставила за цел през 2020 година да наблегне на новото си хоби – йогата. Това заяви самата тя в клип, в който показва как прави упражнения за духовна сила по бикини в градината си. Певицата коментира, че прави това, за да “отвори гърба и гърдите си”. Друга причина звездата да иска да се занимава с йога е, защото тези упражнения й помагат да се освободи от стреса, тъй като тя призна, че има“много неща, които е запечатала “в бутилка”. „През 2020 г. ще се занимавам с много повече йога. да се научиш да се доверяваш и да оставиш някой друг да държи тялото ти… Имам много неща, които продължавам да „бутилирам”, така че трябва да поддържам движението на тялото си ! Слава Богу за Майката Природа, тя наистина не се шегува.... Тя ми помага да стъпя на краката си и винаги отваря ума ми, когато стъпя накриво!”, написа изпълнителката на Womanizer. Спиърс разкри още, че е наранила краката си, защото са се подули.", "date": "2020.01.06", "title": "Бритни Спиърс: През 2020 ще се занимавам с йога"}
{"url": "https://www.monitor.bg:443/bg/a/view/karakachanov-naprejenieto-v-blizkija-iztok-krie-riskove-za-bylgarija-185076", "text": "Напрежението в Близкия Изток крие много рискове за България. Това коментира вицепремиерът и военен министър Красимир Каракачанов след освещаването на бойните знамена на българската армия за Богоявление. Повод за коментара му пък е ескалацията в отношенията между САЩ и Иран след убийството на генерал Касем Сюлеймани  в Ирак, командващ елитните ирански бригади \"Ал Кудс\". По думите му ситуацията е доста напрегната и до дни ще стане ясно дали напрежението ще продължи да ескалира или ще се намери вариант за връщане към една по-спокойна ситуация. „Лично аз не съм оптимист\", коментира вицепремиерът. Той изтъкна, че трябва общо решение на НАТО дали международните сили да се изтеглят от Ирак. \"В Ирак ние имаме двама офицери, но те не са във военна мисия, а мисия по обучение на личния състав на иракската армия. Ние винаги имаме план за евакуацията им. До две седмици предстои тяхната ротация, така че ще решим дали да ги изтеглим. Трябва да има общо решение на НАТО по въпроса\", добави той. Според него обаче изтегляне на международните сили от Ирак може да възроди ИДИЛ. \"Ако стане едно тотално изтегляне от Ирак, означава да се възобнови конфронтацията между трите големи общности – сунити, шиити и кюрди\", каза още той.", "date": "2020.01.06", "title": "Каракачанов: Напрежението в Близкия Изток крие рискове за България"}
{"url": "https://www.monitor.bg:443/bg/a/view/na-37-godini-e-myjyt-pochinal-v-basejn-vyv-varna-185065", "text": "Установена е самоличността на мъжа, който бе открит  мъртъв към 15,30 часа в събота в басейн „Юлиан Русев” на плувния комплекс „Приморски” във Варна. Той е роден през 1982 година, твърди petel.bg, като се позовава на свои източници. Мъжът бe открит мъртъв под водата до стълбичката за излизане от басейна, което предполага, че смъртта е настъпила, малко преди това. Треньорите, които го извадили от водата, опитали да го реанимират, но вече било късно и нямало какво да се направи. От ОД на МВР – Варна все още изясняват причините и обстоятелствата за трагичния инцидент. Знае е само, че преди това жертвата е преплувала под вода няколко дължини на басейна.  Варненци, които твърдят, че са познавали приживе мъртвия коментираха, че най-вероятно е станало нещо, защото бил добър плувец и  водолаз и не вярват ей така да се е удавил. „Познавам го лично. Тренирахме заедно кикбокс преди години! Не сме близки, просто сме спортували заедно. Даже за водолаз не знам дали му беше работа или - просто хоби“, добавя друг. „Да се удавиш ей тъй в басейн, при положение, че плуваш отлично, наистина е странно. Навява за някакви размисли и въпроси“, коментира трети.", "date": "2020.01.06", "title": "На 37 години е мъжът, починал в басейн във Варна"}
{"url": "https://www.monitor.bg:443/bg/a/view/civilen-se-prebori-s-voenni-za-krysta-185068", "text": "За пръв път от мнго години Богоявленският кръст във Велико Търново не беше изваден от водата от курсант от Националния военен университет. Тази година 38-годишният Петър Филев успя да се пребори със здравите униформени мъжаги и пръв стигна до хвърленото от владиката Григорий дървено разпятие. Щастливецът призна, че е дошъл и е влязъл в Янтра по молба на свой приятел и случайно е хванал кръста. Той пожела на всички здраве, мир и любов. И тази година бе спазена традицията и кръстът в Търново беше хвълен от дървения Владишки мост в подножието на крепостта Царевец. Преди това владиката отслужи молебен катедралния храм и извърши Богоявленски водосвет и поръсване набойните знамена на Националния военен университет. В съседната община Горна Оряховица кръстът бе хвърен във водите на Янтра от моста край село Първомайци. И беше хванат от 34-годишния бизнесмен Николай Жеков, по прякор Жицата.той се хвърля за кръста вече пета поредна година  твърди, че откакто го прави, никога не е боледувал през годината. Част от получените като награда парични суми, Жицата обяви, че ще дари за блаотворителна кауза, за да помогне на болно дете. В Свищов кръстът бе хвърлен въводите на бързо течащия Дунав от борда на кораб на Гранична полиция и към него се спуснаха 14 смелчаци. Най-бърз се оказа студентът в Стопанската академия Иван Тасев от София.", "date": "2020.01.06", "title": "Цивилен се пребори с военни за кръста във Велико Търново"}
{"url": "https://www.monitor.bg:443/bg/a/view/bylgarija-ima-dvama-oficeri-v-irak-koito-moje-da-iztegli-185066", "text": "България има двама офицери в Ирак, които са на мисия по обучение на иракската армия. По общо решение на НАТО всички страни могат да изтеглят военнослужещите си. България може и сама да реши да направи това, заяви министърът на отбрана Красимир Каракачанов, който участва в Богоявленския водосвет на бойните знамена. Той обясни, че след около две седмици ще се извърши ротация на военнослужещите и страната ни може просто да не изпрати заместващи такива.", "date": "2020.01.06", "title": "България има двама офицери в Ирак, които може да изтегли"}
{"url": "https://www.monitor.bg:443/bg/a/view/nad-500-shkola-obmenjat-opit-i-idei-184993", "text": "529 училища са обменяли опит и идеи едни от други по новата националната програма „Иновации в действие“, става ясно от справка на просветното министерство за „Монитор“. Школата са провели посещения и наблюдения на място на иновативни процеси, дискусии, споделили са иновативни идеи и практики в реална среда, които са били финансирани с 1 368 500 лв. За изминалата година са сключени общо 774 договора за мобилности по модел на европейската програма „Еразъм“ 490 от посещенията са между иновативни училища, които имат двустранен обмен помежду си, а 258 между иновативни училища и школата, които не са включени в списъка. „Всички тези мобилности създават благоприятни условия за създаване на система от иновации в различни сфери на училищния живот, устойчив стремеж у всички училища за резултатни промени, свързани с подобряване на условията, на средата, на методите на обучение, на начина на придобиване на знанието и приобщаването в училище, свързани с променено управление и лидерство и в училището, и в класната стая“, смятат от просветното министерство. Ученици и преподаватели от Основно училище „Георги Бенковски“ с. Черни Вит посрещат своите гости с бинарен урок по музика и математика в 5 клас. При тях идват представители на неиновативното ОУ „Виделина“ от с. Сейдол, за да почерпи опит от тях и също да стартира своя иновация в областта на музиката от следващата година. За да подпомогнат новите си приятели пък, музикантите от с. Черни Вит вече са изпратили своите учебни програми. Иновативните МГ “Д-р Петър Берон” Варна и ПМГ “Акад. Иван Гюзелев” Габрово, както и неиновативното СОУ „Христо Ботев“ в Айтос също са сред школата, които са обменили опит през миналата година. При посещението в математическата гимназия в морската столица гостите се запознават с техните практики в областта на природните науки и STEM обучението дигиталните науки, приложенията, които използват, промените в учебните програми, които са направили и да споделят своите идеи. „Учим се да отворим класните стаи не само за конференции, а на живо. Полезно е да покажеш своята работа на практика, а не само да четеш за това“, обясни за ползите от националната програма директорът на МГ „Д-р Петър Берон” Павлин Петков. Според него финансирането на подобни обмени е правилна стъпка да се насърчават подобни обмени, за да не останат самодейни и по инициатива на по-дейните школа. Така и училища като това в Айтос, които са на стъпка в това да се превърнат в иновативни, могат да видят различни практики, за да преценят коя е най-подходящата за тях. Според Петков обаче трябва да се помисли и за допълнително финансиране за учителите, които участват, тъй като за момента от националната програма се покриват единствено пътни и дневни, както и работни материали. По думите му така педагозите ще се почувстват оценени.", "date": "2020.01.06", "title": "Над 500 школа обменят опит и идеи  "}
{"url": "https://www.monitor.bg:443/bg/a/view/bsp-vnasjat-vota-na-nedoverie-na-20-januari-185067", "text": "БСП внася вота на недоверие срещу кабинета на 20 януари. Това стана ясно то думите на лидера на соцпартията Корнелия Нинова от Перник. Нинова поясни, че до 15 януари ще бъдат готови с мотивите към вота. На 16 и 17-ти пък ще предложат на всички други парламентарно представени партии, без ГЕРБ,  консултации, като ще и предосатвят и мотивите. Едва след това вотът ще бъде внесен официално в деловодството на НС на 20-ти. По думите й кога ще се гледа в пленарна зала зависи от ръководството на парламента. От соцпартията заявиха на 30 декември,че ще внасят вот на недоверие към правителството за провала в политиката по околната среда и водите, а конкретният повод е водната криза в Перник.  Иначе Нинова коментира и отменената среща с главния прокурор Иван Гешев по повод кризата в Перник и докъде е стигнало разследването по казуса с язовир \"Студена\". Тя поясни, че задава въпросите от името на перничани писмено.  Питанията към Гешев били следните - има ли образувани досъдебни производства във връзка с водната криза в Перник и срещу кои длъжтностни лица са те, както и води ли се разследване по договора за ремонт на стената на яз. „Студена“ на сотйност 32 млн. лв.  Нинова посочи, че след като е запада въпросите си писмено, то няма да търси нова среща с Гешев. Нинова обаче даде да се разбере, че щяла да постави пред Гешев и въпросът за вноса, преработката и изгарянето на боклуци в България. \"Ние искаме да поставим въпроса и за боклук от трети страни, които не са членове на ЕС. Имаме официалната информация от министъра, че за 5 години са внесени 734 000 тона отпадъци от трети страни: от Африка, Азия и т.н. Поставяме този въпрос нееднократно. Последните три години 47 пъти сме го поставяли на вниманието на управляващите и никакви мерки не бяха предприети“, заяви лидерът на БСП. Тя посочи, че е щяла да предостави на главния прокурор документи, за да се започне разследване. Нинова отрече, че политизират въпроса с водната криза в Перник, както и темата с боклука, внос от чужбина. Тя определи като внушения твърденията, че яхват протеста и вотът на недоверие не е необходим. Това според нея е израз на страх и притеснение от ситуацията и опит да се потуши напрежението. \"Отговорността на тези, които не са си свършили работата е политическа. Действаме от името на перничани, които ни упълномощиха. Управлението на водните ресурси на България е политика. Изтичането на 80 % от водата на България е начин на правене или на не правене на политика. Това е политически въпрос\", аргументира се Нинова. Междувременно от местната структура  на БСП в Перник заявиха, че ще поискат  проверка на регионалното сметище в най-кратки срокове. Какви са мотивите, с които Гешев отказа среща с Нинова  . Малко по-късно през деня пък стана ясно, че освен Гешев, среща с Нинова е отказал и кмета на Перник Станислав Владимиров, който бе избран за поста именно от листата на БСП. \"Не може да се политизира този проблем. Дори по-точната дума е партизиране\", коментира той, зитиран от сайта \"zapernik\". \"Аз отказвам да участвам в сблъсък на партийни агитки на фона на тази голяма криза\", казва  той, визирайки изявите на бившия омбудсман Мая Манолова, както и изказването на Красимир Велчев от ГЕРБ, който пък видя завера срещу кабинета заради безводието в Перник. Владимиров се оплаква, че политиците не предлагат нищо конкретно. ", "date": "2020.01.06", "title": "БСП внасят вота на недоверие на 20 януари"}
{"url": "https://www.monitor.bg:443/bg/a/view/promenjat-se-udryjkite-vyrhu-pensiite-s-nalojeni-zapori-185054", "text": "Хората, върху чиито пенсии са наложени запори по реда на чл. 446 от Гражданския процесуален кодекс, ще имат промяна в размера на удръжката, в резултат от новия размер на минималната работна заплата за страната, който от 1 януари 2020 г. е 610 лв, заявиха от Националния осигурителен институт. Съгласно установеното в Гражданския процесуален кодекс, принудително изпълнение може да бъде насочено само върху пенсии с месечен размер над минималната работна заплата, т.е. от по-ниските пенсии не могат да се правят удръжки. Размерите на удръжките от пенсиите, за които е допустимо налагането им, също се определят в зависимост от минималната работна заплата за страната. Посочените ограничения не се прилагат за задължения от издръжка. Пенсионерите, попадащи в тази група, ще получат пенсиите си след 7 януари 2020 г. в зависимост от начина на изплащането им - с пенсионен запис, ако се изплащат чрез пощенска станция, или с допълнителен превод по личната сметка, ако се изплащат чрез банка или друг доставчик на платежни услуги. Изплащането на пенсиите за месец януари т.г. е в стандартния времеви период - ще започне на 7 януари и ще приключи на 20 януари.", "date": "2020.01.06", "title": "Променят се удръжките върху пенсиите с наложени запори "}
{"url": "https://www.monitor.bg:443/bg/a/view/petrolyt-pylzi-nagore-tlaskan-ot-naprejenieto-sa-sht-iran-185049", "text": "Цените на петрола продължават драматичното си увеличение до около 70 долара за барел, докато напрежението между САЩ и Иран продължава да се повишава, след като американски въздушни удари в Багдад причиниха смъртта на един от най-влиятелните генерали на Ислямска република Иран, съобщи investor.bg, цитирайки Блумбърг. Цената на международния бенчмарк Брент се повишава с 1,28 долара, или 1,87%, до ниво от 69,88 долара за барел. От своя страна, фючърсите върху американския лек суров петрол WTI възлизат на стойност от 64,09 долара за барел, което е повишение от 1,04 долара, или 1,65%. Фючърсите регистрираха повишения в понеделник, след като от Държавния департамент на САЩ предупредиха за \"повишен риск\" от ракетни атаки в близост до военни бази и енергийни съоръжения в Саудитска Арабия. Цените отчитат допълнителен тласък, след като президентът на САЩ Доналд Тръмп повтори заплахите за отмъщение, ако Иран „направи нещо“ и обеща тежки санкции срещу Ирак, ако американските войски бъдат принудени да напуснат втория по големина производител на ОПЕК. Така се засилват опасенията от по-широк конфликт, който може да прекъсне доставките от един от най-важните производители на суровината в световен мащаб. За последен път петролът отчете подобно повишения в стойностите си, когато саудитските производствени мощности бяха атакувани през септември.", "date": "2020.01.06", "title": "Петролът пълзи нагоре, тласкан от напрежението САЩ-Иран"}
{"url": "https://www.monitor.bg:443/bg/a/view/porychaha-10-epizoda-za-predistorijata-na-igra-na-tronove-184849", "text": "Около 15 милиона долара заминаха „на кино“, след като от НВО отсвириха първия обявен спин-оф на кървавата сага „Игра на тронове“ с работно заглавие „Кървава луна“. Предистория на култовия сериал обаче със сигурност ще има, тъй като вече официално са поръчани цели 10 епизода за House Of The Dragon („Дом на дракона“). Още през октомври компанията даде зелена светлина за заснемането на втория обявен проект, чийто сюжет предшества битката за Железния трон между Денерис, Церсей и компания. \"Зад сериала ще стоят Джордж Р. Р. Мартин и Райън Кондал. Кондал ще работи и по сценария на поредицата. ще се завърне на режисьорския стол за пилотния епизод, както и за допълнителни епизоди от Сезон 1\", съобщиха тогава представителите на НВО у нас. Главни действащи лица ще са представители на рода Таргериан, от който са любимците на феновете Денерис и Джон Сноу. Очаква се новата продукция да проследи гражданската война между Ренира и Егон Таргериан за властта над Седемте кралства. Сюжетът ще се развива около 300 години преди събитията в „Игра на тронове“. Междувременно многомилионната армия от фенове на фентъзи епоса стиска палци в „Дом на дракона“ да се появи актрисата Карис ван Хоутен. Тя е по-позната на редовия зрител като Червената жрица Мелисандра. Ясно е, че красивата героиня беше на преклонна възраст, което става ясно едва, когато свали вълшебната си огърлица. Именно затова има шанс да е живяла през този период. 43-годишната Хоутен заяви пред медиите, че с удоволствие би се разписала с участие в бъдещи проекти за Вестерос. нажежи страстите в социалните мрежи и писателят Джорд Р. Р. Мартин, чиято литературна поредица „Песен за огън и лед“ вдъхна живот на телевизионните проекти.", "date": "2020.01.06", "title": " Поръчаха 10 епизода за предисторията на „Игра на тронове“"}
{"url": "https://www.monitor.bg:443/bg/a/view/moreto-v-sozopol-izhvyrli-tjaloto-na-42-godishna-jena-185052", "text": "Морето в Созопол изхвърли тялото на 42-годишна жена, съобщиха от полицията в Бургас.  Тя е излязла вчера около 19 часа и не се е прибирала. Сигнал за изчезването й е подал нейният съпруг. Тази сутрин тялото на жената е било открито на централния плаж в курортния град. Причините за трагедията се изясняват.", "date": "2020.01.06", "title": "Морето в Созопол изхвърли тялото на 42-годишна жена "}
{"url": "https://www.monitor.bg:443/bg/a/view/njama-danni-za-postradali-bylgari-v-avstralijskite-pojari-185050", "text": "Няма данни за засегнати или застрашени български граждани при горските пожари в Австралия, съобщиха от пресцентъра на МВнР. По информация на посолството на Република България в Канбера горските пожари продължават да бушуват по източното крайбрежие на страната, северно от град Сидни, включително в района на Блу Маунтинс, по югоизточното крайбрежие южно от град Сидни до границата с щата Виктория, в района Източен Гипсланд във Виктория, както и с различна интензивност и мащаб в много други райони. Към момента в страната има сведения за 18 загинали. За справяне със ситуацията са мобилизирани 3000 военнослужещи от резерва. В големите градове, с население над 300 хил. души, ситуацията е спокойна. В краткосрочен план няма изгледи за навлизане на пожарите в някой от големите градове, но следва да се има предвид, че ситуацията е динамична. Наблюдава се периодично силно замърсяване с дим в някои градове, най-вече в Сидни и Канбера. През последната седмица ситуацията с качеството на въздуха в Сидни се подобрени, а задимяването в Канбера се увеличи. Това зависи от посоката на вятъра и местоположението на пожарите. МВнР препоръчва на намиращите се в Австралия български граждани да се информират редовно за ситуацията, да не пътуват до засегнатите от пожарите райони и предварително да се осведомяват за евентуални затваряния на основни пътища и магистрали чрез сайтовете https://www.livetraffic.com/desktop.html и https://traffic.vicroads.vic.gov.au/. Специализираните служби периодично спират движението в редица райони на страната във връзка с предприеманите спрямо пожарите мерки. При респираторни проблеми се препоръчва гражданите да се въздържат от пътувания до Канбера до подобряване на качеството на въздуха. При нужда от съдействие българските граждани в Австралия могат да се свържат с посолството в Канбера на тел. +612 62869700 и денонощно на спешния телефон +614 38 005 187.", "date": "2020.01.06", "title": "Няма данни за пострадали българи в австралийските пожари"}
{"url": "https://www.monitor.bg:443/bg/a/view/v-blagoevgrad-za-treta-poredna-godina-bogojavlenskija-kryst-otiva-pri-bratja-tomanovi-185056", "text": "За трета поредна година в Благоевград  Богоявленския кръст отива при братята таекондисти Томанови.  Днес преди обед  27 - годишният състезател по таекуондо Николай Томанов се добра пръв до Богоявленския кръст във водите на река Благоевградска Бистрица в Благоевград. Той е брат на многократния  европейски шампион по таекуондо Илиан Томанов, който две поредни години вади кръста от водите на реката:  „Имах усещането, че попа ще хвърли кръста към мен, така и стана. Пожелавам на себе си и на всички хора здраве и късмет, нека бъдем по-добри хора, любовта да е повече”, сподели щастливият млад мъж. Той бе поздравен от благоевградчани, като те се поклониха и целунаха кръста. По традиция над хиляда миряни се събраха днес преди обед около коритото на река Благоевградска Бистрица, за да станат свидетели на ритуала, в който участваха десетки смелчаци. 15 души от Плаж махала влязоха в ледените води с песен, облечени в народни носии, като поведоха ледено хоро. Полицаи охраняваха събитието и следяха да няма ексцесии между мераклиите да уловят кръста. На всички бе направен инструктаж, не мина и без проверка за употреба на алкохол.  Сто лева получи Николай Томанов от църквата в Благоевград. На 40-ия ден от Богоявление, на 14 февруари, свещеници ще отслужат водосвет в дома на шампиона. Непосредствено след ритуала по хвърлянето на кръста бе извършено освещаване на бойните знамена. Церемонията се състоя на площад „Македония”.", "date": "2020.01.06", "title": "В Благоевград за трета поредна година Богоявленския кръст отива при братя Томанови"}
{"url": "https://www.monitor.bg:443/bg/a/view/bylgarite-1-po-pytuvanija-v-turcija-prez-noemvri-185001", "text": "В класацията за пристигнали през месец ноември чужденци в Турция българите са първи, сочат данни, цитирани от гръцкия сайт money-tourism.gr.и. Нашите туристи в югоизточната ни съседка през предпоследния месец на миналата година са били над 230 хил. или с над 10% спрямо ноември 2018-та. В топ 5 след нас са руснаците, германците, грузинците и иранците. Общо за периода януари-ноември близо 43 млн. чуждестранни граждани са посетили Турция. Руските туристи са на първо място по посещения в страната на локума, последвани от германците, англичаните, българите и иранците. През ноември 2019 г. страната бележи ръст на чуждестранните туристи в сравнение със същия период през 2018 и 2017 г., когато посетителите са били съответно 1.96 и 1.65 души. Турското министерство на туризма планира на увеличи броя на предлаганите дестинации. Целта през следващите 4 години са 70 млн. туристи и 70 млрд. долара приходи от отрасъла. За 2018 г. приходите от туризъм нараснаха с 12.3 на сто спрямо предходната година, като достигнаха до 29.5 млрд. долара. Близо 82 на сто от тях идват от чуждестранните туристи, а малко над 18% от турски емигранти. Най-предпочитаната дестинация сред чуждите туристи е Анталия, следвана от Истанбул, Одрин, Мугла и град Артвин, намиращ се близо до турско-грузинската граница.", "date": "2020.01.06", "title": "Българите №1 по пътувания в Турция през ноември"}
{"url": "https://www.monitor.bg:443/bg/a/view/zabranjavat-pesticidite-po-nivite-prez-denja-184985", "text": "Обмисля се забрана на пестицидите, опасни за пчелите, по нивите през деня, като по този начин се намаляват случаите на отравяния на медоносните насекоми. Това става ясно от отговор на депутатски въпрос на земеделския министър Десислава Танева. По думите й за целта е създадена работна група и продължават обсъжданията за промяна на Наредба 13 от 2016 г., като се предвижда забрана за използване на продукти, опасни за пчели през светлата част на денонощието. Предвижда се също така земеделските стопани, ползващи продукти за растителна защита, да са преминали съответно обучение и да ползват консултанти преди употребата им. Танева припомни, че последната дерогация от наша страна относно забраната за използване на неоникотиноиди, водещи до повишена смъртност на пчелните семейства, е от 2017 г. „С цел осигуряване на информираност и прозрачност на сайта на БАБХ има публикуван регистър на издадените разрешения за прилагане на продукти за растителна защита чрез въздушно пръскане, както и списък на разрешените за пускане на пазара и употреба продукти за растителна защита по съдържащи се в тях активни вещества. В допълнение има публикуван списък на разрешените за употреба инсектициди, където в отделна колона със знак SPe8 са означени всички опасни за пчелите продукти, които изискват и допълнително внимание при употреба. Предприети са стъпки за по-лесна регистрация на биопестицидите и всички щадящи пчелите продукти за растителна защита, тъй като стандартната процедура по регистрация на нов продукт е дълга и скъпа”, информира още земеделският министър. По думите на Танева от 15 март 2020 г. в областните дирекции по безопасност на храните ще има дежурни инспектори, вкл. в почивните дни, които ще са на разположение при сигнали за нерегламентирани третирания с продукти за растителна защита. Предприети са мерки за внедряване на на земеделските площи с продукти за растителна защита, което е едно от основните искания на пчеларите. В отговора на депутатското питане се казва още, че БАБХ има утвърдена стандартна оперативна процедура за установяване на причините за подмор на пчели и съставяне на актове за установяване на административни нарушения по Закона за защита на растенията и Закона за пчеларството. Оборудвана е държавна лаборатория, в която да се изследват проби от умрели пчели за наличие на остатъци от пестициди. В момента текат процедури по акредитация на лабораторията в Българска служба по акредитация. Относно нерегламентирания внос на препарати за растителна защита, Танева информира за предстоящи законодателни промени, които ще го криминализират.", "date": "2020.01.06", "title": "Забраняват пестицидите по нивите през деня"}
{"url": "https://www.monitor.bg:443/bg/a/view/vjatyryt-v-sliven-e-sys-skorost-nad-122-km-ch-185055", "text": "Скоростта на вятъра в Сливен достига над 122 км/ч, е съобщила Снежана Кънева, началник на общинския отдел \"Сигурност и управление при кризи\" пред БТА. По думите на Кънева обстановката е сложна, като силният вятър е съборил дървета, пречупил е клони, паднали са огради на различни обекти, счупени са стъкла, съборени са керемиди, елементи от коледната украса на града. Нанесени са поражения на три светофарни уредби в града и в момента има висящи елементи от тях, които се демонтират. Разрушен е бил откритият пазар на пътя край село Калояново. Има единични сигнали за прекъснато електричество във вилната зона на града, както и в селата Бинкос, Блатец, Тополчане. Няма затворени пътища, няма пострадали хора. Екипи на електропреносното дружество и на общинския отдел работят по отстраняване на щетите. Според прогнозата вятърът ще продължи през целия ден, както и утре, допълни Снежана Кънева.", "date": "2020.01.06", "title": "Вятърът в Сливен е със скорост над 122 км/ч"}
{"url": "https://www.monitor.bg:443/bg/a/view/parazit-idva-na-sofija-film-fest-185051", "text": "“Паразит“ на режисьора Бонг Джуун-хо ще бъде излъчен в рамките на тазгодишното издание на София Филм Фест. Най-голямото родно киносъбитие спазва отново традицията си да „доведе“ на български терен носителят на „Златна палма“ от предходната година. Корейският режисьор Понг Джун Хо е добре познат на публиката и киноспециалистите в Кан – негови творби участват на най-авторитетния кинофестивал от 2006 година, когато е премиерата на „Чудовището” („The Host”), удостоен с наградата „C.I.C.A.E.”. През 2008 и 2009 година в „Особен поглед” са представени последователно триптихът „Токио!” (режисиран заедно с Мишел Гондри и Леос Каракс) и „Майка”. През 2017 година „Окджа” („Okja”) беше номиниран за „Златна палма”, а миналата година режисьорът бе удостоен с тази престижна награда за седмия си пълнометражен филм – „Паразит“. В Торонто филмът грабна престижната Награда на публиката, в Сан Себастиан получи наградата на ФИПРЕСИ за филм на годината – само за 2019 година творбата има в актива си над 100 награди и 150 номинации. Само преди броени часове , а от сцената режисьорът призова за по-голямо приобщаване на заглавията, чиито диалози не са издържани на английски. „Веднъж като преминете през тази дребна бариера, каквато са субтитрите, ще видите, че светът има да предложи много повече хубави филми“, каза от сцената на „Бевърли Хилтън“ Джуун-хо. „Паразит“ разказва за две семейства – Парк, които са богати и проспериращи и Ким – богати на улична хитрост. По прищявка на съдбата между двете семейства се създава симбиотична връзка. Ким предлагат „незаменима“ луксозна услуга, докато Парк осигуряват необходимата финансова издръжка на цялото домакинство. Когато паразитиращ натрапник заплашва новопостигнатия комфорт на Ким, възниква жестока задкулисна битка за надмощие, която заплашва да разруши крехката екосистема между двете фамилии.", "date": "2020.01.06", "title": "“Паразит“ идва на София Филм Фест"}
{"url": "https://www.monitor.bg:443/bg/a/view/grymnaha-napadatel-s-noj-v-germanija-185041", "text": "Германската полиция застреля вчера вечерта турчин, въоръжен с нож, който се опитвал да атакува полицаи в Гелзенкирхен, в западната част на страната, предадоха Франс прес. Мъжът, който живеел в града, първо ударил полицейска патрулна кола с предмет, а после се опитал да нападне с нож полицаите, които били близо до колата, посочи говорител на полицията. Въпреки предупрежденията на силите на реда, мъжът отказал да пусне ножа. Тогава 23-годишен полицай стрелял по него и го убил. В някои медии се появиха информации, че нападателят викал \"Аллах акбар\", но говорител на полицията определи това като слухове.", "date": "2020.01.06", "title": "Гръмнаха нападател с нож в Германия"}
{"url": "https://www.monitor.bg:443/bg/a/view/vseki-merilin-v-sveta-trjabva-da-znae-novijat-papa-184853", "text": "„Всеки Мерилин в света трябва да знае кой съм. Това не е суета, а необходимост.“ - тези изречения обобщават светоусещането на Джон Малкович, който се разхожда в одеждите на „Новият папа“ - Йоан Павел III. До това заключение героят стига, след като Мерилин Менсън не можа да направи разлика между него и „старият“ управник на Римокатолическата църква Пий XIII (Джуд Лоу). Легендарният музикант се появява още в първи епизод на поредицата, за да намигне, че ни очаква нещо много добро. Ватикански потайности, задкулисни игри и един несъвсем отказал се от живота Лени Белардо (както е светското име на Пий XIII) също стоят зад заявката за телевизионен хит. И, разбира се, ново интригуващо попълнение в каста – астрисата Шарън Стоун. Звездата от „Първичен инстинкт“ ще разходи токчета във всички десет епизода на сериала, както и самият Менсън, според информация от IMDb. пък е мотото, под което се очаква да се завърти сюжетът на актуалната порция серии. „Новият Папа“ ще дебютира на екран на 14 януари в НВО, като ще се появи в стрийминг платформата на гиганта още на 10 януари и то с цели два епизода. Припомняме, че на режисьорския стол за продължението на „Младият папа“ отново сяда Паоло Сорентино. Носителят на „Оскар“ се заема и със сценария с помощта на Умберто Контрарело и Стефано Биес.", "date": "2020.01.06", "title": "Всеки Мерилин в света трябва да знае „Новият папа“"}
{"url": "https://www.monitor.bg:443/bg/a/view/myjkoto-horo-nagazi-v-ledenata-tundja-185042", "text": "Редица населени места от страната обявиха традиционното калоферско мъжко хоро за тяхно. Родолюбивата завист идва в момент, когато леденото хоро във водите на река Тунджа в града на Ботев се наблюдава за трета поредна година от емисари на ЮНЕСКО. Идеята на кмета на Калофер Румен Стоянов е мъжкото хоро за Богоявление да бъде обявено за част от нематериалното световно културно богатство на организацията. „Всички мъже от Калофер участват и тази година. Всички са тук, защото искат да се включат в родолюбивия обичай. И занапред ще бъде така. Благодарен съм, че калоферци са тук и поддържат жива тази вековна традиция”, заяви кметът на града Румен Стоянов. Той припомни, че обичаите в Калофер на Богоявление са малко по-различни от тези в другите градове и села у нас. А именно, че който от възрастните мъже хване кръста, хвърлен в реката от отец Димитър, го подава задължително на най-малкия участник в хорото. Тази година това бе 4-годишният Любомир, който седеше на раменете на баща си Михаил. И въпреки че малчуганът с огромно желание се е включил в мъжкото хоро, по време на самия ритуал се разплака силно. „Малкият искаше да се включи, защото който играе мъжкото хоро в река Тунджа, не боледува през цялата година. Искахме да спазим традицията”, каза баща му Михаил. За поредна година в Калофер се стекоха хиляди от цялата страна, за да наблюдават 200-годишния ритуал и да участват по-късно през деня в честванията за 172-рата годишнина от рождението на поета революционер Христо Ботев. И тази година първо в река Тунджа нагазиха местните мъже. Пред тях вървяха тъпанджии, които свиреха в такт с народната песен „Залюбила е Василка”. Мъжете първо изпяха тази песен, след което преминаха на „Майце си” от Христо Ботев. Едва след като ритуалът им приключи с хващането на кръста от най-малкия участник, в реката навлязоха и мъже с национални флагове, които не са родом от Калофер. „Добре са дошли на празника, но въпреки че изчакаха местните мъже да изиграят хорото, трябва да спазват традициите. Ето, вижте, че в реката има гол мъж, а останалите скандират „Българи юнаци” и крещят, все едно са пияни. Но пък е хубаво, че тази година повечето от тях са облечени в народни носии”, коментираха местните жители. „Виждате колко много хора са дошли от цяла България. От Калофер започва българщината. Крепост на българщината е Калофер”, каза още кметът Стоянов.", "date": "2020.01.06", "title": "Мъжкото хоро нагази в ледената Тунджа"}
{"url": "https://www.monitor.bg:443/bg/a/view/minimum-2-godini-bez-narushenija-shte-se-neobhodimi-za-po-evtina-grajdanska-185043", "text": "След две години шофиране без наказания застраховката \"Гражданска отговорност\" ще поевтинява с 20 на сто. Между 5 и 7 години шофьорите трябва да са напълно изрядни, за да може задължителната полица да струва най-малко след въвеждането на системата \"бонус-малус\". Това обяви в студиото на БТВ Бойко Атанасов, председател на Комисията за финансов надзор (КФН). \"Предложили сме да се разгледат два вида класа - 15 и 20 класа. Бонусът при първата скала ще бъде при пет години, при втората - 7 години. Системата ще бъде справедлива, защото в момента добросъвестните плащат колкото недобросъветстните. Гледайки скалата в първите две години се взимат 20 на сто бонус без нарушения. Справедливостта е, че продуктът не се оскъпява, системата е балансирана\", обясни Атанасов. Максималната цена на \"Гражданската отговорност\" ще бъде 1200 лева при голям брои нарушения. Бонусът или никакви нарушения ще ни поощрят с ниска стойност на полицата - около 225-231 лева. Но малусите или големите суми за полици ще се плащат още следващата година, а за по-ниските суми ще са необходими години. Атанасов коментира и казуса с вписването на водачи от собствениците в застрахователната полица, при който при нарушение на записаниия водач, всички ще бъдат наказвани с 50 на сто малус. \"Справедливостта идва от това всеки да носи своята лична отговорност. Собственикът ще носи единствено отговорност само тогава, ако позволи водач, който не е вписан в ГО да шофира автомобила\", обясни шефът на регулатора. При продажба на автомобила няма да има унаследяване на малусите, обясни още Атанасов.  При тежкотоварните автомобили и автобусите ще се търси диалог, за да бъде намерен компромис. Превозвачите се оплават, че сумите, които ще плащат за застраховка ще нарастнат с пъти. Възможно е системата \"бонус-малус\" да бъде въведена и поетапно, в това време ще се търси компромисно решение. По думите на Атанасов вариант е първо системата да се заработи за леките автомобили, а после за тежкотоварните и автобусите. Причината за въвеждането на системата е, за да изпълнят ангажимента на България за изпълнение на мерките \"Европа 2020\". Страната ни е и единствената, която не е въвела системата, за която отговорни са три институции - КФН, транспортното и вътрешното министерство. Очаква се до 15 януари да се финализира окончателния вариант на наредбата за новата система и да бъде качена за обществено обсъждане, обеща Атанасов.", "date": "2020.01.06", "title": "  Минимум 2 години без нарушения ще са необходими за по-евтина \"Гражданска\""}
{"url": "https://www.monitor.bg:443/bg/a/view/razgonvat-turisti-pred-kyshtata-ot-love-actually-184983", "text": "Общината на лондонския район Кенсингтън и Челси се обърна с молба към туристите в британската столица да престанат да обсаждат розовата къща, станала фамозна покрай филма „Наистина любов“, за да не безпокоят собственичката й, съобщи „Мейл Онлайн“. Пред двуетажната къща в квартал „Нотинг Хил“, където Марк се обяснява в любов на Джулиет (актьорите Андрю Линкълн и Кира Найтли), е непрекъснато стълпотворение от фенове на коледната екранна класика, които влизат дори вътре в дома. Мястото се е превърнало в задължителна спирка за поклонничество не само за почитателите на романтичната комедия Love Actually, но и за всички онези, които търсят в Лондон обекти, станали прочути благодарение на киното – от синята външна врата от „Нотинг Хил“ до перон 9 и ¾ на гара „Кингс Крос“ от сагата за Хари Потър. Собственичката на розовата вила със закръглени балкони на един хвърлей място от пазара „Портобело“, която държи името й да остане в тайна, я купила, защото й изглеждала сладка като бонбониера. Едва след като се пренесла там, разбрала за другата страна на живота в новия си имот – снимачна площадка за една от най-романтичните сцени в британското кино от последните години. Онова, което трябвало да е спокойна малка уличка, затворена за трафика, се оказало заветна цел за тълпи търсачи на интересни локации за специални селфита. Дамата нямала миг спокойствие, особено през уикендите и току-що отшумелите зимни празници. Малкото пъти, когато оставяла вратата незаключена, стопанката се озовавала с неканени гости в стаите. Ето защо се обърнала за помощ към общината, която от нейно име поискала организаторите на екскурзии и отделните туристи да избягват да се задържат пред розовата къща и да оставят на мира обитателката й. Тя пък междувременно се опитала да извлече и нещо положително от ситуацията: поставила до външната врата кутия за дарения в полза на бездомните в английската столица.", "date": "2020.01.06", "title": "Разгонват туристи пред къщата от Love Actually"}
{"url": "https://www.monitor.bg:443/bg/a/view/bruksel-zabavja-tempoto-do-30-km-ch-185057", "text": "От следващата година в Брюксел ще бъде въведено общо ограничение за скоростта на движение до 30 км/ч, съобщиха местни медии. Предвижда се по основните булеварди скоростта да остане 50 или 70 км/ч, както е сега. Мярката е спорна заради опасенията, че ще доведе до допълнителни задръствания, повишаване на разхода на гориво на автомобилите и нарастване на замърсяването. Градските власти поясняват, че целят да откажат хората от използването на автомобил, да ги насочат към обществения транспорт и да открият пространство за движение на пешеходците. В Брюксел днес за движението по 60 на сто от улиците е въведено ограничение от 30 км/ч, като на много места спазването на мярката се следи с камери. Властите съветват дори в градски условия водачите да използват автоматичното ограничение на скоростта (круз контрол), защото превишаването с повече от 2 км/ч на ограничението води до глоба.", "date": "2020.01.06", "title": "Брюксел забавя темпото до 30 км/ч"}
{"url": "https://www.monitor.bg:443/bg/a/view/kak-kembridj-analitika-manipulira-horata-novi-danni-185038", "text": "За ново масирано изтичане на данни от вече закритата фирма Cambridge Analytica съобщава \"Гардиън\". Става дума за над 100 хиляди документа, разкриващи намесата на компанията в политически избори и манипулирането на избиратели \"в индустриален мащаб\" - те ще бъдат публикувани в рамките на идните няколко месеца. Според разкритията, манипулативни кампании са провеждани най-малко в 65 страни. По-рано беше съобщено, че Cambridge Analytica е злоупотребила с 87 милиона профила във Фейсбук. Чрез публикуването на документите, което започна още през първия ден на 2020 г. в профила @HindsightFiles в Туитър, ще бъде разкрита инфраструктурата на глобална операция за упражняване на влияние. Данните са извлечени от имейлите на Cambridge Analytica, както и от харддисковете на компютрите, използвани от фирмата. \"Демокрацията беше хакната. Прицелът е в 2020 г. - нека се поучим от грешките си.\" - гласи призив, публикуван в профила @HindsightFiles . Бившият шеф на бюрото на MI6 за Русия Кристъфър Стийл коментира, че въпреки закриването на Cambridge Analytica, фактът, че виновниците за гигантските манипулации на изборите в различни страни по света не са подобаващо наказани, предполага още по-драстична намеса в изборния процес през 2020 г. Той предупреждава, че Cambridge Analytica може да е затворена, но \"други, още по-обиграни структури ще бъдат поощрени да се намесват в нашите избори и да провокират социални разделения\". Стийл подчертава, че трябва да се направи нещо радикално и то бързо. Първите документи, публикувани в анонимния профил @HindsightFiles, съдържат данни за изборите в Малайзия, Кения и Бразилия. Източник на материалите е Британи Кайзър, бивша служителка на Cambridge Analytica, която алармира за неетичната дейност на компанията. Тя беше и сред свидетелите, призовани от специалния прокурор Робърт Мълър по разследването на руската намеса в американските избори през 2016 г. Кайзър, която участва в документалния филм на Netflix \"Големият хак\", номиниран за \"Оскар\", реши за публикува документите след изборите във Великобритания, които се проведоха през миналия месец. \"Пределно ясно е, че нашите избирателни системи са широко отворени за злоупотреби. Много се опасявам какво ще се случи на изборите в САЩ по-късно през тази година и мисля, че един от малкото начини да се защитим е да разпространим колкото е възможно повече информация.\" - коментира тя. Кайзър допълва, че скандалът с Фейсбук данните е само част от много по-мащабна глобална операция, включваща правителства, спецслужби, бизнес структури и политически кампании за манипулиране и упражняване на влияние върху хората. По думите й, тази операция е довела до огромни последици за националната сигурност. По думите й, има \"хиляди и хиляди повече страници\", показващи мащаба и дълбочината на зловредната намеса, надхвърляща всичко, което хората си мислят, че знаят за скандала с Cambridge Analytica. От непубликуваните документи става ясно, че компанията е действала през 2017 г. в Украйна, въпреки че вече е била разследвана от Мълър. От имейлите се вижда как фирмата е подпомагала изграждането на сложна мрежа от кухи компании за привличане на \"тъмни пари\" в политиката. \"Има имейли, изпращани между големи донори на Тръмп, в които се обсъждат начини за прикриване на източника на даренията чрез поредица от финансови инструменти.\" - разкрива Кайзър. Според нея същият механизъм е бил прилаган и в други страни, където е действала Cambridge Analytica, включително във Великобритания. Изследователката Ема Брайънт от нюйоркския Bard College, която е експерт в изучаването на пропагандата и има достъп до документите, също е категорична, че досегашните разкрития са само \"върхът на айсберга\". \"Документите дават много по-ясна представа за това какво всъщност се случи на президентските избори в САЩ през 2016 г., което има огромно значение за това, което ще се случи през 2020 г. Става дума за същото нещо.\" - обобщава тя.", "date": "2020.01.06", "title": "Как Кембридж аналитика манипулира хората - нови данни"}
{"url": "https://www.monitor.bg:443/bg/a/view/medyt-ot-gradski-kosheri-po-chist-184988", "text": "Медът, добит от кошери, които са в градовете, е по-чист, твърди пчеларят Сребрин Илиев. „Най-чистият мед е добитият в градовете, колкото и чудно да звучи. Там никой не пръска с пестициди. Освен това в градовете има по-голямо биоразнообразие от растения, което в полето го няма”, обяснява той. По думите му районът около София е един от най-добрите за производство на пчелен мед. Същото важи и за съседните общини - Божурище, Костинброд и до Самоков. Един от най-качествения мед се прави в района на столицата. Илиев твърди още, че отработените газове от автомобилите не влияят на чистота на меда, добит в градовете. Според него в меда, добиван по селата, има пестициди, не само защото се добива основно при цъфтежа на слънчогледа и рапицата. „Другата важна причина е безконтролното пръскане в личните по дворовете в селата. Там има най-много пестициди. Масово в селскостопанските аптеки може да се купят препарати за растителна защита, без продавачите да искат документ за правоспособност да се прилагат. Така всеки си пръска доматите, когато реши и каквото й е казала аптекарката“, обяснява пчеларят.", "date": "2020.01.06", "title": "Медът от градски кошери по-чист"}
{"url": "https://www.monitor.bg:443/bg/a/view/premieryt-pozdravi-vsichki-za-bogojavlenie-185047", "text": "Поздравявам всички за днешния светъл християнски празник Богоявление!  Да бъдем здрави, човечни, смирени и нека Бог ни закриля и помага! Честит имен ден на всички именици! Това е написал във Фейсбук профила си премиерът Бойко Борисов.", "date": "2020.01.06", "title": "Премиерът поздрави всички за Богоявление"}
{"url": "https://www.monitor.bg:443/bg/a/view/kriza-vyv-venecuela-svaliha-guajdo-i-izbraha-drug-predsedatel-na-parlamenta-185031", "text": "Кризата във Венецуела се задълбочи, след като председателя на контролирания от опозицията парламент Хуан Гуайдо не успя да влезе в пленарната зала и да вземе участие в заседанието, на което парламентът трябваше да избере нов председател за настоящата 2020 г., предадоха световните агенции. Армията попречи на Гуайдо да проникне в сградата, а войник с щит дори го отблъсна, след като той се опита да се прехвърли през оградата на сградата. После Гуайдо и още дузина опозиционни депутати бяха задържани в продължение на четири часа от силите на реда и така им бе попречено да участват в парламентарното заседание. Гуайдо беше казал преди това заседание, че е сигурен, че ще бъде преизбран за парламентарен председател, което ще му позволи да продължи борбата срещу Николас Мадуро, който, според него, е узурпатор на президентския пост след пропити с измама избори преди две години. Именно в качеството си на председател на парламента на Венецуела Гуайдо се обяви миналата година на 23 януари за временен президент на страната и като такъв беше признат от около 60 страни, сред които и САЩ. Докато Гуайдо искаше да се добере до парламента и в сградата цареше пълен хаос, депутатът от опозицията Луис Пара, който не е съгласен с курса на Гуайдо, се обяви за нов председател на парламента, предаде Франс прес. Според Ройтерс, която се позовава на очевидец, депутатите социалисти използвали отсъствието на Гуайдо и други опозиционери от залата, за да поемат контрол върху заседанието и да номинират Пара за председател на парламента. Опозицията веднага заяви, че не е имало нито кворум, нито гласуване и че става дума за парламентарен преврат. Вашингтон веднага заяви, че това е отчаян опит от страна на Николас Мадуро да попречи на преизбирането на Гуайдо. \"Отчаяните действия на бившия режим на Мадуро, пречейки незаконно със сила на Хуан Гуайдо и на депутати от мнозинството в Националното събрание да влязат в сградата, превръщат вота там в маскарад\", се казва в туит на помощник държавния секретар за Латинска Америка Майкъл Козак. \"Гуайдо остава временният президент на Венецуела\", допълни той в друг туит. Същевременно венецуелският президент Николас Мадуро заяви, че признава противника на Гуайдо за нов парламентарен председател, предадоха световните агенции. В същото време депутати от венецуелската опозиция заедно с Хуан Гуайдо проведоха заседание в сградата на местен вестник в Каракас, по време на което преизбраха Гуайдо за председател на парламента, предадоха световните агенции. В заседанието участваха 100 народни избраници. След вота Гуайдо се закле пред Бог и венецуелския народ да спазва и да накара другите да спазват конституцията в качеството му на парламентарен председател и на временен президент на Венецуела. Междувременно Петер Стано, говорител на външнополитическата служба на ЕС, каза че ЕС ще продължи да смята Гуайдо за законен председател на Националното събрание и че властите на ЕС не признават резултатите от вота, проведен в сградата на Националното събрание, в резултат на който депутатът Луис Пара се обяви за парламентарен председател. В изявлението се припомня, че на Гуайдо и редица депутати не е било позволено да влязат в парламента и че събитията около планираното гласуване са били съпроводени със сериозни нарушения и действия против неговото демократично и конституционно функциониране.", "date": "2020.01.06", "title": "Криза във Венецуела – свалиха Гуайдо и избраха друг председател на парламента"}
{"url": "https://www.monitor.bg:443/bg/a/view/art-bg-skata-150-000-lv-za-licenzi-samo-v-bg-184991", "text": "След като три концерта на Енрике Иглесиас в Европа – в Хърватия, Беларус и Латвия,   който се оказа АРТ БГ, сега Музикаутор обяви, че промоутърът дължи над 150 хиляди лева за музикални лицензи за 2018 и 2019 г., и то само за България. Задълженията към авторите на музика не са изплатени за някои от най-големите концерти като Дейвид Гарет, Енрике Иглесиас, Хосе Карерас, The Chemical Brothers, Йоргос Даларас, както и трите изяви на Горан Брегович. В същото време дружеството за колективно управления на авторски права за пореден път разкрива старата схема, по която са работили и АРТ БГ. Създадени са повече от 15 фирми, които оперират за определено събитие, след което биват изпразнени от активи или прехвърляни на трети лица. Така, дори да бъдат осъдени, вземанията няма от къде да бъдат направени. В подобен казус се е озовало и Музикаутор, което още не може да си събере дължимите на правоносителите възнаграждения. В подобна ситуация са се оказали дори колегите им от Дружеството за колективно управление на права OSA в Чехия. Успяват да осъдят една от фирмите на АРТ БГ за концерти от 2017 г., но не могат да си съберат взиманията. От родното дружество алармират, че след подобни практики и при други големи промоутъри като Болкан Ентъртеймънт Къмпани, Моко Сълюшън и София Мюзик Ентерпрайсис \"страда един цял сектор от бизнеса и културния живот на страната\". Според Музикаутор губи и местната власт, която отчита отлив на туристи. „Финансовите институции също понасят загуби, като по предварителна оценка става въпрос за близо 2 млн. лв.\", конкретни са те. С тези практики с кухи фирми Музикаутор обяснява и загубата на интерес от страна на големите артисти и техния мениджмънт да правят концерти у нас, като все по-често избират съседни държави. „Единствено за концерта на Енрике Иглесиас в България АРТ БГ ощетява авторите с 65 000 лева. Три от предстоящите концерти на испанския изпълнител в Хърватия, Беларус и Латвия са отменени, тъй като според агенцията, представляваща артиста – Creative Artists Agency (CAA), българската компания не е изпълнила договорните си задължения нито финансово, нито организационно. Загубите от отмяната на концертите възлизат на близо 1 милион евро\", отчита в цифри последния скандал, който датира отпреди месец и половина, Музикаутор. Дружеството излезе и с искане за създаване на нов механизъм за подсигуряване на изплащането на авторски възнаграждения, за което предлагат да гарантират не само организаторите, но и системните за продажба на билети и залите. Представител на АРТ БГ не беше открит за коментар.", "date": "2020.01.06", "title": "АРТ БГ ската 150 000 лв. за лицензи само в БГ"}
{"url": "https://www.monitor.bg:443/bg/a/view/glavnijat-prokuror-ivan-geshev-njama-da-pozvolja-prokuraturata-da-byde-izpolzvana-zapoliticheski-celi-185048", "text": "Прокуратурата на Република България няма да позволи да бъде използвана за постигане на политически цели и в нарушение на конституционно регламентираните й правомощия, независимо от политическия субект. Това пише в официално съобщение главният прокурор на страната Иван Гешев. Днес той трябваше да проведе среща с лидера  на БСП Корнелия Нинова по нейно искане и с оглед на заявеното й желание да предостави информация от значение за водените разследвания по повод водната криза в Перник. Поради намерението на г-жа Нинова да бъде проведен брифинг в Перник на тема– срещата в Прокуратурата на Република България, тя е била отменена от главния прокурор. Ето доводите му. Публикуваме целия текст на съобщението. \"Днес, 6 януари 2020 г., главният прокурор Иван Гешев трябваше да проведе среща с председателя на Парламентарната група „БСП за България“ Корнелия Нинова по нейно искане и с оглед на заявеното й желание да предостави информация от значение за водените разследвания по повод водната криза в гр. Перник. Поради публично заявеното намерение да бъде проведен брифинг в гр. Перник от председателя на ПГ „БСП за България“ г-жа Нинова, с основна тема – срещата в Прокуратурата на Република България, същата беше отменена от главния прокурор. Прокуратурата на Република България няма да позволи да бъде използвана за постигане на политически цели и в нарушение на конституционно регламентираните й правомощия, независимо от политическия субект. По всяка информация или сигнал за извършено престъпление, ПРБ ще извърши проверка и ще предприеме необходимите действия, съгласно българското законодателство. При заявена необходимост за предоставяне на информация от значение за упражняване на парламентарните правомощия на народните представители, поради значимостта и обществения отзвук на проблемите с водоснабдяването на населението в района на Община Перник, главният прокурор на Република България има готовност да предостави на Народното събрание обобщени данни за предприетите действия, след съгласуване с наблюдаващите прокурори (по реда на чл. 198, ал. 1 от НПК и съгласно Решение на Конституционния съд от 06.06.2017 г., к.д. 15/2016 г.). Съзнавайки своята отговорност към българските граждани, Прокуратурата на Република България периодично ще информира обществото за напредъка по взетите на специален надзор от прокурор от ВКП разследвания\". По-късно през деня пък самата Нинова коментира в Перник, че освен за водната криза в града, тя щяла да пита Гешев и за проблема с вноса на боклук в у нас от трети страни. Наред с това тя поясни, че БСП ще внесат вота на недоверие срещу кабинета заради провала в политиката по околната среда и водите на 20 януари. Какво още каза соцлидерът Корнелия Нинова  .", "date": "2020.01.06", "title": "Главният прокурор Иван Гешев: Няма да позволя прокуратурата да бъде използвана за политически цели"}
{"url": "https://www.monitor.bg:443/bg/a/view/osveshtavat-bojnite-znamena-v-sofija-185033", "text": "Президентът Румен Радев ще участва в церемонията за освещаването на бойните знамена и знамената светини на Българската армия на пл. „Свети Александър Невски“ от 11.00 часа.  Държавният глава ще приеме почетния строй на представителните части на Българската армия и ще положи венец пред паметника на Незнайния воин.", "date": "2020.01.06", "title": "Освещават бойните знамена в София"}
{"url": "https://www.monitor.bg:443/bg/a/view/chestvame-172-godini-ot-rojdenieto-hristo-botev-185032", "text": "Днес честваме 172 години от рождението на поета-революционер Христо Ботев. Годишнината ще бъде отбелязана в цялата страна с ритуали с участието на представителни подразделения от Сухопътните войски, Военновъздушните сили, Военноморските сили, Съвместното командване на специалните операции, Националната гвардейска част. В София официалното честване ще се състои пред бюст-паметника на революционера в Борисовата градина. Във Варна след завършване на Богоявленската литургия и военния ритуал за водосвет и благославяне на частите и бойните знамена от площад „Св. Св. Кирил и Методий” с участието на представителни части от Варненския гарнизон и Представителния духов оркестър на Военноморските сили (ВМС) ще се проведе шествие до паметника на Христо Ботев в Морската градина. Един от най-великите български поети и революционери - Христо Ботев, е роден на 6 януари 1848 в Калофер. Ботев живее само 28 години, но остава в националната памет както с творчеството си, така и с революционното си дело.", "date": "2020.01.06", "title": "Честваме 172 години от рождението Христо Ботев"}
{"url": "https://www.monitor.bg:443/bg/a/view/bivsh-premier-stana-prezident-na-hyrvatija-185034", "text": "Кандидатът на опозиционната Социалдемократическа партия и бивш премиер на Хърватия Зоран Миланович победи настоящата хърватска президентка Колинда Грабар-Китарович на втория тур на президентските избори. Това оказват данните от преброени 99 процента от бюлетините, предаде АП. Преднината на Миланович е с над 100 000 гласа над Грабар-Китарович, посочва ДПА. След преброяването на 99 на сто от гласовете Миланович получава 53 на сто срещу 47 на сто за Грабар-Китарович, която бе излъчена от управляващата Хърватска демократична общност, допълва АП. В Хърватия президентът има предимно церемониални функции, защото не може да налага вето на закони, отбелязва Ройтерс. Президентът обаче има влияние върху външната политика, отбраната и сигурността. Изборните резултати са удар по управляващите консерватори в момент, в който Хърватия пое за шест месеца ротационното председателство на Европейския съюз, отбелязва АП. Вотът е тест и за нагласите преди парламентарните избори, насрочени за по-късно тази година. Екипът на Миланович и неговите привърженици в неговата изборна централа ликуваха при съобщаването на резултатите. Миланович благодари на поддръжниците си и на доброволците, подпомогнали кампанията му. \"Благодаря на всички доброволци, на всички вас, които ме подкрепяхте през последните шест месеца. Хора, благодаря ви\", написа във Фейсбук Миланович. Сътрудници на Грабар-Китарович пък казаха, че ще изчакат пълните резултати, но признаха, че разликата между двамата кандидати е такава, че не може да се очаква нещата да се променят. Подкрепата за 51-годишната Грабар-Китарович пострада от серия от гафове в предизборната й кампания. Тя се опита да привлече крайнодесните гласове, като спомена за единството на Хърватия по време на войната през 1991-1995 г. 53-годишният Миланович пък се надява да си върне известно влияние върху либералите в предоминиращо консервативната страна. Склонен към популистки отклонения като премиер, той изгуби популярността си, след като беше свалено неговото правителство през 2016 г. Днес той твърди, че си е взел поука и е помъдрял, посочва АП. Въпреки че Хърватия е член на ЕС, тя все още има проблеми с корупцията и икономически проблеми. Това останаха неразрешени въпроси след опустошителната война от 1991 до 1995 г. Партията на Миланович и тази на Грабар-Китарович доминират политиката в Хърватия, откакто тя се отцепи от бивша Югославия, допълва ДПА. Миланович е дипломат и бивш юрист, който късно навлезе в политиката. Той казва, че иска да установи климат на толератност в страната си, допълва Франс прес. Според критици е сноб, а според привържениците е образован, интелигентен и амбициозен.", "date": "2020.01.06", "title": "Бивш премиер стана президент на Хърватия"}
{"url": "https://www.monitor.bg:443/bg/a/view/5-zaginali-i-nad-60-raneni-v-zloveshta-verijna-katastrofa-v-pensilvanija-185035", "text": "Петима души загинаха, а най-малко 60 бяха ранени в голяма верижна катастрофа в американския щат Пенсилвания, предаде АП. Катастрофата е станала на участък от магистрала на 50 километра източно от Питсбърг. Автобус с туристи се преобърнал, след като водачът изгубил контрол върху управлението, последвал верижен сблъсък, в който участвали три трактора и един автобус.", "date": "2020.01.06", "title": "5 загинали и над 60 ранени в зловеща верижна катастрофа в Пенсилвания"}
{"url": "https://www.monitor.bg:443/bg/a/view/zapochva-razdavaneto-na-nagradite-zlaten-globus-185022", "text": "Филмовата приказка на Куентин Тарантино – „Имало едно време в Холивуд“, е големият победител на 77-ата церемония по връчването на наградите „Златен глобус“. Заглавието, в което режисьорът отдава почит на Холивуд, такъв, какъвто си го спомня от своето детство, триумфира в три категории – за най-добри сценарий, актьор в поддържаща роля и филм (комедия или мюзикъл). За първи път Тарантино излезе на сцената, за да приеме статуетката си за сценарий. Нея той посвети на покойния вече английски сценарист Робърт Болт. Режисьорът благодари на колегите си от филма, като не пропусна да поздрави и съпругата си Даниела Пик, която не бе на церемонията. Тя е бременна с първото дете на двойката и е в Тел Авив, където семейството живее към момента. „Боже мой!“ Това бяха първите думи на Брад Пит, след като спечели сред актьорите в поддържаща роля. Той побърза да отдаде заслуженото „мъжът, митът, легендата“ Куентин Тарантино, както и на своя „брат по оръжие“ Леонардо ди Каприо. Пит не пропусна да се пошегува и с „Титаник“, като изтъкна, че на мястото на героинята на Кейт Уинслет, той би споделил отчупената врата от кораба. усмихна се още холивудският ас. Сред драмите големият победител е „1917“. Филмът за Първата световна война на Сам Мендес грабна две отличия – най-добър филм (драма) и най-добър режисьор. Режисьорът благодари на семейството си, като специално обърна внимание на своя дядо, който е вдъхновил филма му. По думите на Мендес, той се е записал за Първата световна война, когато бил едва на 17 години. Прочувствената реч бе донякъде помрачена от последвалите коментари на водещия на вечерта Рики Джървейс, който изтъкна, че за поредна година нито една жена не е била номинирана в режисьорската категория. Това, въпреки значително добрата година за дамите в киноиндустрията. Защото те работят с някои от най-големите студиа, които вече са се съгласили да върнат нещата, както са били преди – когато не са назначавали жени за режисьори. Това ще разреши проблемът“, изтъкна иронично Джървейс. Самият той прекрачи собственото си обещание, че няма да се шегува на гърба на конкретни личности в Холивуд. Още в началото на церемонията той постави в светлината на прожекторите актрисата Фелисити Хъфман, като съобщи, че тя е правила регистрационните табели на колата, с която е пристигнал на церемонията. Джървейс сравни още Джо Пеши с бебето Йода от сериала The Mandalorian, вдъхновен от „Междузвездни войни“. Комикът постави в акцент самоубийството на Джефри Ъпстейн. И заяви, че церемонията ще бъде толкова дълга, че накрая гаджето на Леонардо ди Каприо ще е станала прекалено възрастна за него. Сред изненадите за вечерта бе пренебрегването на „Ирландецът“ на Мартин Скорсезе, който не само имаше цели пет номинации (наравно с „Имало едно време в Холивуд“), но бе спряган от критици и букмейкъри за фаворит. Това бе и причината Мендес да заяви на финала на церемонията: „Само да кажа, че на света няма да намерите режисьор, който да не е в сянката на Мартин Скорсезе“. „Брачна история“, който имаше най-много номинации за „Златен глобус“ пък си тръгна само с една статуетка – за актриса в поддържаща роля в лицето на Лора Дърн. Съвсем заслужено и очаквано пък Рене Зелуегър („Джуди“) и Хоакин Финикс („Жокера\") доминираха в актьорските категории за драмите. „Бях такъв задник по време на снимките, не мога да повярвам, че хората ме изтърпяха“, засмя се актьорът от сцената в „Бевърли Хилтън“. Финикс поздрави своя „приятел и сътрудник“ Тод Филипс (реж. на „Жокера“), благодари на годеницата си Руни Мара, но най-вече приветства решението на Асоциацията да направи менюто за вечерта вегетарианско. От церемонията „Жокера“ си тръгна и с наградата за най-добър саундтрак. „Здравейте всички! Изглеждате чудесно 17 години по-късно“ – така пък Рене Зелуегър посрещна наградата си за най-добра актриса в драматичен филм за „Джуди“. И нейното отличие не идва като изненада за любителите на седмото изкуство, като още по-сигурно затвърждава позициите й и за предстоящите награди „Оскар“. Носителката на титлата „най-добра актриса във филм (мюзикъл или комедия)“ Акуафина пък влезе в историята на „Златен глобус“ като първата азиатка, печелила в категорията. Това беше първа номинация за звездата, която напълно очаквано спечели за превъплъщението си във филма „Сбогуването“. „Казах ти, че ще си намеря работа, татко“, пошегува се Акуафина. Сред мъжете триумфира Тарън Еджъртън, който изигра Елтън Джон в „Рокетмен“. И за него това бе първа номинация за „Златен глобус“, като в категорията си той надви сериозната конкуренция на Леонардо ди Каприо, Даниел Крейг, Еди Мърфи и Роман Грифин Дейвис. „Рокетмен“ също може да се похвали с две статуетки. Освен Еджъртън на сцената цели два пъти се качи и Елтън Джон. Първият път – за да представи филмовата си биография, като всички присъстващи го посрещнаха на крака и с бурни аплодисменти. Вторият път той бе в компанията на дългогодишния си професионален партньор - продуцента Бърни Топин, с когото взеха приза за най-добра оригинална песен ((I’m Gonna) Love Me Again, „Рокетмен“). каза Топин. Елтън Джон допълни, че това е първата награда, която дуото печели заедно. Под светлините на прожекторите застана и режисьорът Бонг Джуун-хо. Неговият „Паразит“ грабна „Златния глобус“ за най-добър чуждоезичен филм. „Веднъж като преминете през тази дребна бариера, каквато са субтитрите, ще видите, че светът има да предложи много повече хубави филми“, каза лауреатът от фестивала в Кан през 2019 г. на корейски, а думите му бяха повторени на английски от преводач в залата. Първият награден със „Златен глобус“ за вечерта беше Рами Йосеф. Той спечели в категорията за най-добър актьор в сериал (мюзикъл или комедия). От сцената той се пошегува, че благодарение на Hulu (стрийминг платформа) и Бог той не се ползва с особена слава. „Всички си мислят: Той да не е сред монтажистите“, намигна Йосеф, който бе отличен за сериала си „Рами“. Поредицата проследява препятствията пред американо-египетско семейство в Ню Джърси. От сцената актьорът довери още, че дори майка му е стискала палци на Майкъл Дъглас в категорията. обясни шеговито носителят на „Златен глобус“. Последва статуетка за Ръсел Кроу, който триумфира сред номинираните актьори за участие в главна роля в минисериал или телевизионен филм. Прочутият актьор спечели „Златния глобус“ за продукцията „Решаващият глас“. Въпреки това той не присъстваше на събитието, предвид пожарите в родната му Австралия. „Трагедията, на която ставаме свидетели в Австралия е заради климатичните промени. Трябва да действаме на база наука, да работим в посока възобновяема енергия и да уважаваме планетата си. По този начин всички ще имаме бъдеще, благодаря ви!“, гласеше изявлението на актьора, което той бе изпратил предварително в случай, че спечели. Словата му бяха прочетени от колежката му Дженифър Анистън. „Чернобил“, „Наследници“ и Fleabag се откроиха сред сериалите. Всяка от продукциите си тръгна с по две награди от събитието. „Бях сигурен, че не трябва да печеля. Заради това благодарих на всички предварително.“ Думите са на новият носител на приза най-добър актьор в поддържаща роля в сериал Стелан Скарсгард („Чернобил“). Продукцията триумфира още сред минисериалите. Сред драматичните сериали спечели „Наследници“, а шокиран от победата си в актьорската категория остана Брайън Кокс. Той дори побърза да се извини на колегите си в категорията, че им е отнел статуетката. Fleabag бе отличен за най-добър сериал (мюзикъл или комедия), а Фийби Уолър-Бридж доминира при актрисите в жанра. На политическа вълна се настрои носителката на приза за най-добра актриса в поддържаща роля в сериал – Патриша Аркет (The Act), която призова всички да гласуват на предстоящите избори в САЩ. Само няколко минути по-късно Оливия Колман отново развесели всички. „Аз вече съм леко пийнала, защото наистина не очаквах да спечеля“, пошегува се тя, след като прие статуетката си за най-добра актриса в драматичен сериал („Короната“). Две почетни награди бяха връчени по време на церемонията – на Елън Дедженеръс и Том Ханкс. Комедийната звезда Кейт Маккинън получи възможността да връчи почетната награда на водещата Елън Дедженеръс. Призът е на името на Карол Бърнет, като до тази година тя бе и единствената му носителка. Наградата се връчва за „най-високи постижения в сферата на телевизията“. (...) Благодаря ти, Елън, че ми даде шанс за добър живот... Благодаря ти и за пуловера със снимка на козле“, намигна Маккинън от сцената, като подчерта заслугата на Дедженеръс в борбата за правата на LGBT общността. Самата Елън разкри, че харесва жени още през 1997 г. в комедийния си сериал, носещ нейното име. „По-късно получих възможността да водя собствено предаване и да бъда себе си. И това е вече 17 години“, каза Дедженеръс, след като се пошегува, че благодарствената й реч ще продължи 25 минути. „Всичко, което някога съм искала да правя, е да карам хората да се чувстват добре и да се смеят. Благодарна съм да съм част от силата на телевизията, когато тя помага на хората да бъдат добри и мили“, каза още водещата. На Том Ханкс пък му се наложи да пребори настинка, за да вземе своята почетна награда \"Сесил Б. Демил\". Той не пропусна да благодари на всички колеги, с които е работил през годините. Отдаде значимото и на присъстващите в залата. „Бих дал добри пари да видя дори как им мият колите“, намигна той. Ханкс се просълзи и докато благодареше на семейството си – съпругата си Рита Уилсън и петте си деца. „Има една необяснима сила, заради която си казваш: Ето, свърших достатъчно добра работа и тя докосна хората на много емоционално ниво“, каза още актьорът. Майкъл Дъглас („Методът Комински“) Бил Хейдър („Бари“) Бен Плат („Политикът“) Пол Ръд („Да живееш със себе си“) Крис Абът („Параграф 22“) Саша Барън Коен („Шпионинът“) Джаред Харис („Чернобил“) Сам Рокуел (Fosse/Vernon) Алан Аркин („Методът Комински“) Кийрън Кълкин („Наследници“) Андрю Скот (Fleabag) Хенри Уинклър („Бари“) „Големите малки лъжи“ „Короната“ „Сутрешното шоу“ „Да убиеш Ийв“ Кристина Апългейт (Dead To Me) Рейчъл Броснахан („Прекрасната г-жа Мейзъл“) Кирстен Дънст (On Becoming a God in Central Florida) Наташа Лион (Russian Doll) „Сбогуването“ „Клетниците“ „Болка и величие“ Portrait of a Lady on Fire Кит Харингтън („Игра на тронове“) Реми Малек („Господин Робот“) Тобайас Мензис („Короната“) Били Портър (Pose) „Брачна история“ „Паразит“ „Двамата папи“ „Ирландецът“ „Замръзналото кралство 2“ „Как да си дресираш дракон“ „Цар Лъв“ “Играта на играчките 4“ Кейти Бейтс (Richard Jewell) Анет Бенинг (The Report) Дженифър Лопес („Да свалиш Уолстрийт“) Марго Роби („Бомба със закъснител“) „Бари“ “Методът Комински“ „Прекрасната г-жа Мейзъл“ „Политикът“ Beautiful Ghosts – „Котки“ Into the Unknown - „Замръзналото кралство 2“ Spirit - „Цар Лъв“ Stand Up - „Хариет“ Хелена Бонъм Картър („Короната“) Мерил Стрийп („Големите малки лъжи“) Емили Уотсън („Чернобил“) Тони Колет (Unbelievable) Дженифър Анистън („Сутрешното шоу“) Джоди Комър („Да убиеш Ийв“) Никол Кидман („Големите малки лъжи“) Рийз Уидърспуун („Сутрешното шоу“) Бонг Джуун-хо („Паразит“) Мартин Скорсезе („Ирландецът“) Куентин Тарантино („Имало едно време в Холивуд“) Тод Филипс („Жокера“) Кейтлин Девър (Unbelievable) Джоуи Кинг (The Act) Хелън Мирън (Catherine the Great) Мерит Уивър (Unbelievable) „Параграф 22“ Fosse/Vernon „Решаващият глас“ Unbelievable Motherless Brooklyn „Малки жени“ „1917“ „Брачна история“ Том Ханкс (A Beautiful Day in the Neighborhood) Антъни Хопкинс („Двамата папи“) Ал Пачино („Ирландецът“) Джо Пеши („Ирландецът“) Даниел Крейг („Вади ножовете“) Леонардо ди Каприо („Имало едно време в Холивуд“) Роман Грифин Дейвис („Джоджо Заека“) Еди Мърфи („Долемайт е моето име“) Ана де Армас („Вади ножовете“) Кейт Бланшет („Къде си, Бернадет“) Бийни Фелдстийн („Зубрачките“) Ема Томпсън („Късното шоу“) „Долемайт е моето име“ „Джоджо Заека“ „Рокетмен“ „Вади ножовете“ Антонио Бандерас („Болка и величие“) Крисчън Бейл („Пълно ускорение“) Адам Драйвър („Брачна история“) Джонатан Прайс („Двамата папи“) Скарлет Йохансън („Брачна история“) Сърша Ронан („Малки жени“) Чарлийз Терон („Бомба със закъснител“) Синтия Ериво („Хариет“) „Жокера“ „Брачна история“ „Двамата папи“ „Ирландецът“", "date": "2020.01.06", "title": "„Имало едно време в Холивуд“ е големият победител на Златните глобуси (СПИСЪК С НАГРАДЕНИТЕ)"}
{"url": "https://www.monitor.bg:443/bg/a/view/duzina-chisto-novi-rols-rojs-a-registrirani-u-nas-za-godina-185040", "text": "Дванадесет чисто нови автомобила “Ролс-Ройс” са регистрирани у нас за миналата година, както и два употребявани. Това показват данни на Пътна полиция, цитирани от „24 часа“. Според тях продажбите на луксозни коли са близо 10% от всички доставки на нови автомобили, или 4191 бройки. Регистрирани са и 5 нови и 14 употребявани “Ферари”. Автомобилите “Ламборгини” са се увеличили с 22, от които 5 са чисто нови. 3 нови “Бентли” са се появили, както и 43 втора ръка. Електромобилите на “Тесла” са се увеличили с 39 бройки. Най-популярната луксозна марка остава БМВ. От тях има 1276 доставки. При “Мерцедес” има 914, а при “Ауди” - 714. Закупени са 335 “Ленд Роувър”, 290 “Волво”, 165 “Инфинити”, 161 “Лексус”, 112 “Порше” и 71 “Ягуар”. Иначе като цяло българите са закупили общо 43 368 нови и 226 657 употребявани леки и лекотоварни автомобила. Лидер сред предпочитанията на сънародниците ни остава “Дачия”, от която са регистрирани общо 5451 коли. На второ място е “Рено” с 3827 доставки, на трето “Шкода” с 3717 коли, следват “Тойота”, “Фолксваген”, “Нисан”, “Пежо”, “Форд”, “Киа” и “Ситроен”. В сравнение с 2018 година почти няма разлика в подреждането. Но закупените автомобили са се увеличили с 3384 бройки, показват още данните на Пътна полиция. Но в тази цифра се включват всички регистрирани коли у нас, като не е ясно колко от тях след това са изнесени към други държави. 227 хил. са колите втора ръка. Над 180 хил. от тях са на повече от 10 г. Най-много са “Фолксваген”, “Мерцедес” и “Опел”, основно на дизел. 271 423 са внесените в България леки и лекотоварни автомобили. От тях над 44 хил. са тези на възраст до 6 месеца. Общият брой на регистрираните моторни превозни средства е 302 461, което е с близо 17 хил. по-малко, отколкото през 2018 г.", "date": "2020.01.06", "title": "Дузина чисто нови “Ролс-Ройс”-а регистрирани у нас за година"}
{"url": "https://www.monitor.bg:443/bg/a/view/posledno-sbogom-sys-silva-zurleva-185037", "text": "Поклонението пред журналистката Силва Зурлева е от 14 часа в храма „Света София\". По-късно само семейството ще я изпрати до Боянските гробища. Силва Зурлева почина в къщата си в благоевградското село Ковачевица на 1 януари при битов инцидент.", "date": "2020.01.06", "title": "Последно \"Сбогом\" със Силва Зурлева"}
{"url": "https://www.monitor.bg:443/bg/a/view/erdogan-prati-vojski-v-libija-185036", "text": "Турция е започнала да праща военни в Либия. Това заяви турският президент Реджеп Тайип Ердоган в интервю за телевизия Си Ен Ен Тюрк, предадоха световните агенции. Турският парламент разреши в четвъртък разполагането на турски военни в Либия, което последва отделно споразумение за изпращане на военни експерти и на оръжия, прието като закон от парламента още през декември, припомня АП. В интервюто за Си Ен Ен Тюрк Ердоган каза, че турските военни вече поетапно отиват в Либия и допълни, че тяхната задача е координация в команден център. \"Целта на турските въоръжени сили не е да се бият, а да осигурят прекратяване на огъня в Либия, докато подкрепят правителството в Триполи\", поясни Ердоган, като нарече това правителство законно. Правителството в Триполи, което е международно признато, се опитва да се справи с офанзива на противников режим в либийския Изток и със силите, които са лоялни на либийския военен Халифа Хафтар. Анкара заедно с Италия и Катар подкрепят правителството в Триполи, докато източното правителство се ползва с подкрепата на Русия, Йордания, Обединените Арабски емирства и други ключови арабски страни, припомня АП.", "date": "2020.01.06", "title": "Ердоган прати войски в Либия"}
{"url": "https://www.monitor.bg:443/bg/a/view/mika-zajkova-biznesyt-da-naema-pensioneri-s-visoka-kvalifikacija-184998", "text": "Гастарбайтерите движат икономиката на страната ни, казва в интервю за \"Монитор\" финансовият експерт - Вярно е, че справката на Агенцията по приходите показва такива данни. Но това не означава, че сме по-богати. По-скоро е индикация, че сме изтеглили повече бързи кредити, които обаче ще ни създадат големи проблеми през следващите месеци. Също така означава, че нашите деца, които работят навън, са ни изпратили пари. Както ви е известно, само за деветмесечието гастарбайтерите са вкарали в страната ни 922 млн. евро. А се очаква сумата да достигне над 1 млрд. евро. Миналата година сумата беше, общо взето, същата, но сега дори е по-висока. Така че нека не се заблуждаваме, че с 10% увеличение на заплатите на държавните служители и 8% средно за страната сме станали по-богати. Напротив, продължаваме да сме най-бедната страна в Европейския съюз. - Така е. Както споменах, гастарбайтерите са внесли в страната ни 922 млн. евро, а приходите от чужди инвестиции за същия период са 714 млн. евро. 80% от тях пък са вложени от дългови инструменти. Тоест в облигации или нещо друго, което можеш бързо да превърнеш в пари, а не в инвестиция, която остава трайно в страната ни. Искам да подчертая, че капиталовите инвестиции в реалния сектор са в минусова среда за съжаление. Така че преките инвестиции не носят големи ползи за развитието на икономиката ни. Тук трябва да отбележим и че светът е пред рецесия. Инвеститорите са изключително внимателни и искат да държат парите си на сигурно място. Истината е обаче, че не искат да инвестират у нас и заради корупцията и липсата на върховенство на закона. Вярно е, че препоръките на Венецианската комисия не са задължителни, но няма страна, която да не се съобразява с тях, тъй като в състава й са само изтъкнати юристи. - Така е, но дали можем да я избегнем, бих отговорила, че това е много трудно. Причината за тази рецесия не е само в цикличността на икономическото развитие, а и в някои процеси, които се развиват в други страни, най-вече САЩ. - Разбира се, това е втората икономика в Европа. Още повече че Великобритания е изключителен съюзник и даде хляб на много европейци, в това число и на наши младежи. А и вноската на Великобритания е втората по големина в ЕС. Брекзит създава проблеми колкото на ЕС, толкова и на Великобритания, защото страната ще има вътрешни противоречия. Знаете, че Шотландия и Уелс не искат да напускат Евросъюза. В края на краищата това е техен проблем и трябва сами да си го решат. Но ние наистина ще загубим много, най-важното е, че тя е нашият най-голям съюзник и в НАТО. Тук обаче искам да вметна нещо важно, на което никой не обърна внимание преди няколко седмици на срещата на Съвета на министрите и състава на новата Европейската комисия. Тогава получихме три шамара. Първо - във връзка с въвеждането на здравната карта и проблемите с екологията ЕС въведе строги санкции за замърсителите с въглеродни емисии, тоест тези, които произвеждат електричество от въглища. Полша е страната с относителен дял на производство на електричество от въглища 81%. ЕК и Съветът на министрите й направиха отстъпка и тя няма да бъде санкционирана. Ние също поискахме такова нещо - с 43% дял на енергетика от въглища, но не ни беше направена такава. Вторият шамар - въпреки че ни признаха за страна с атомна енергетика, а в ЕС такива са само осем, за Полша, Чехия и Унгария Европейската комисия предвиди допълнителни средства за развитие на атомната енергетика. Другите страни - Франция, Германия, Люксембург и Австрия, имат достатъчно средства, но България не получи финансиране. Третият шамар се нарича пакет „Мобилност“. Тук не ме разбирайте погрешно, че не искам шофьорите да спят в хотели. Искам тези хора да имат нормални условия, но питам дали има във всяка една страна в ЕС охраняеми паркинги, на които да оставят камионите си и да отседнат в хотел. И как ще се връщат на всеки четири седмици? Това обаче можехме да го избегнем, ако трима от нашите евродепутати не бяха си позволили да отсъстват точно на гласуването. - Всъщност нека първо кажем, че данните за ниската безработица не бива да ни радват, защото те се дължат на това, че много българи напуснаха страната ни. Тук за съжаление остават все по-неграмотните млади хора. Няма да споменаваме демографската катастрофа, която е факт и е нещо много страшно. Но има един неизползван ресурс и той е на възрастните хора с квалификация. Те трябва да бъдат привлечени на пазара на труда обратно. И без това пенсиите им не са високи. Нека да бъдат създадени стимули за такива хора, които са висококвалифицирани. На нас ни липсват технически и медицински кадри. Огромен потенциал представляват точно тези хора - пенсионерите с висока квалификация. Вярно е, че можем да внасяме работници от чужбина. Бизнесът е прав, че наистина страда от дефицит на кадри. Но ще е високопарно, ако кажем, че очакваме у нас да се завърнат младежите ни, които избягаха навън. И причината не е само в заплащането. Вярно е, че има фирми, които плащат добре, но става дума и за възможност за кариерно израстване. В също време у нас има поне 600 000 работещи бедни. А бедният човек не може да си купи книга, не може да отиде на театър, на кино, нито пък да заведе децата си. Това оказва влияние върху тяхното развитие после. Родена е на 2 февруари 1942 г. в София Завършила е Минно-геоложкия институт, а след това и икономика със специалност „Планиране” Защитила е дисертация и има докторска степен по икономика", "date": "2020.01.06", "title": "Мика Зайкова: Бизнесът да наема пенсионери с висока квалификация"}
{"url": "https://www.monitor.bg:443/bg/a/view/kuvejt-skluchi-15-godishen-dogovor-s-katar-za-pokupka-na-vtechnen-priroden-gaz-185039", "text": "Катарската Qatar Petroleum (QP) подписа договор с нефтената корпорация на Кувейт за доставка на по 3 млн. т втечнен природен газ на всеки 12 месеца в продължение на 15 години, информира tellerreport.com, като цитира прессъобщение на QP. Доставките на газа ще започнат от 2022 г., когато се очаква в кувейтското пристанище Ал Зор да бъде пуснат в експлоатация нов съвременен терминал за разтоварване на втечнен природен газ. Малката арабска държава в най-западната част на Персийския залив сама добива природен газ, но в следващите години се очаква да се появи недостиг и се вземат мерки да бъде осигурен вносът на суровината.", "date": "2020.01.06", "title": "Кувейт сключи 15-годишен договор с Катар за покупка на втечнен природен газ"}
{"url": "https://www.monitor.bg:443/bg/a/view/dnes-e-bogojavlenie-jordanovden-185027", "text": "Православната църква почита днес Богоявление - Йордановден, който е третият по значимост християнски празник през годината. Той е един от дванайсетте Господски и Богородични празници, известен с имената Кръщение Господне, Богоявление или Йордановден. Според библейската легенда на този ден Исус Христос е кръстен във водите на река Йордан от Йоан Кръстител. В момента на кръщението небето се отваря и Светият дух слиза върху Христос във вид на гълъб, а от небето се разнася глас: \"Този е моят възлюбен син, в когото е моето благоволение\". Оттук идва и названието на празника - Богоявление. Празникът Богоявление има най-древен произход сред празниците на Православната църква. Макар сведенията за него от писмените паметници да са твърде оскъдни, достатъчно ясно свидетелства за него църковният писател Климент Александрийски. Той говори за празнуването на месианството или за божествеността на Исус Христос при кръщението му в река Йордан, отбелязвано от християните на 6 януари. Църквата в Египет е дала и древното име на празника - \"Празник на светлината\" /на славянски \"Просвещение\"/. То се е запазило у нас и до днес наред с наименованието \"Богоявление\". \"Богоявление\" произлиза от думата \"явяване\" /от гръцки \"епифания\"/, която била заменена с по-уточняващата - \"теофания\" - \"Богоявление\". Днес празникът е наричан още Кръщение Господне и Йордановден, а в различни места на страната - Кръстовден, Водици, Водокръщи. Според народното поверие през нощта срещу Богоявление в глуха доба небето се отваря и всеки, който го види, ще получи от Бог това, което си пожелае. Вярва се още, че тогава водата спира, пречиства се, след което придобива голяма сила. Затова денят е известен като Водици и Водокръщи. За здраве всички участват в освещаването на водата, когато след празничната черковна служба, свещеникът хвърля в нея Светия кръст. Въпреки обичайния за този сезон студ млади мъже скачат във водата и изваждат кръста от нея. Който го извади, бива честит и здрав през цялата година. Болни се къпят във водата, където е хвърлен кръстът. Ако хвърленият във водата кръст замръзне, това предвещава здраве и плодородие през годината. Ако времето е студено и сухо, приема се като знак за плодородна и добра година. Накрая - с китка босилек, свещеникът поръсва хората за здраве. Йордановден се смята за последен от периода на т. нар. мръсни дни. Срещу празника е третата, последна кадена вечеря. Към постните ястия на нея се прибавят орехите, суровото жито и недогорялата свещ от предишните кадени вечери. Обредната трапеза включва прясна пита, колачета, сарми с кисело зеле, пълнени чушки, зеле, фасул, орехи, вино. Имен ден празнуват Йордан, Йорданка, Данчо, Дана, Боян, Богдан, Богдана.", "date": "2020.01.06", "title": "Днес е Богоявление – Йордановден"}
{"url": "https://www.monitor.bg:443/bg/a/view/ochakva-ni-neuuten-i-vetrovit-ponedelnik-185028", "text": "Днес с умерен и силен вятър от север-североизток застудяването ще продължи.  Ще бъде предимно облачно, в планините и на места в източната половина от страната - със слаби превалявания от сняг. Условия за по-значителни снеговалежи и навявания има в Централния Предбалкан. Почти без валежи и с временни разкъсвания на облачността ще е над крайните западни райони. Минималните температури ще са между минус 3 и 2 градуса, максималните - предимно между минус 1 и 4 градуса, но заради вятъра усещането ще е за по-студено време. Над Черноморието ще е предимно облачно и ветровито. Ще духа силен, на моменти - и бурен, север-североизточен вятър. На места ще има превалявания от дъжд, по-интензивни и обилни - в крайните южни райони. За кратко дъждът ще се примесва със сняг. Максималните температури ще са между 3 и 6 градуса. Температурата на морската вода е 8-10 градуса. Вълнението на морето ще е 4-5 бала, в крайните южни райони ще е много силно - до 6 бала. В планините ще е облачно и ветровито, с предимно слаби превалявания от сняг. По-значителни ще са снеговалежите на места в Стара планина. Има условия за снегонавявания. Вятърът ще е силен от североизток. Температурите ще се понижават и към 14.00 ч. на височина 1200 ще е около минус 5 градуса, на 2000 метра - около минус 12 градуса. Атмосферното налягане ще се повишава и ще е по-високо от средното за месеца. В 11 области в страната е обявен жълт код за силен север-североизточен вятър с пориви до 20-25 м/с. Това са Варна, Добрич, Силистра, Шумен, Разград, Търговище, Сливен, Ямбол, Хасково, Кърджали и Смолян. Във вторник от север облачността бързо ще се разкъса над по-голямата част от страната и ще намалее до предимно слънчево. Вятърът в западната половина от страната ще отслабне. Сутрешните температури ще достигат на отделни места до минус 8-минус 9 градуса, а дневните ще останат без съществена промяна - между минус 1 и 4 градуса. В сряда ще бъде предимно слънчево. Ще духа слаб до умерен северозападен вятър. Сутрин ще е студено, но през деня ще започне затопляне.", "date": "2020.01.06", "title": "Очаква ни неуютен и ветровит понеделник"}
{"url": "https://www.monitor.bg:443/bg/a/view/iran-izleze-ot-jadrenata-sdelka-i-se-zakani-da-otmysti-na-sa-sht-185029", "text": "Иран обяви, че вече няма да спазва нито едно от ограниченията, наложени от ядрената сделка от 2015 г., съобщиха агенциите. Техеран вече няма да спазва ограниченията на капацитета за обогатяване на ядрено гориво, за нивото на обогатяване, запасите от обогатен материал, изследвания и разработки. Напрежението между Иран и САЩ е изключително високо заради убийството на иранския генерал Касем Солеймани по нареждане на американския президент Доналд Тръмп в Багдад. В неделя по улиците на родния град на Солеймани - Ахваз се събраха стотици хиляди хора, за да изразят почитта си към ръководителя на елитните части \"Ал Кудс\", който в ислямската република е със статут на национален герой. Огромно е недоволството и в Ирак. По улиците на Багдад хиляди се събраха на протест с основен лозунг \"Смърт на Америка!\", а върховният духовен лидер на Иран аятолах Али Хаменей обеща „свирепо отмъщение\" за смъртта на Солеймани. Иракските депутати приеха необвързваща резолюция, призоваваща американските и другите чуждестранни войски да напуснат страната след убийството на генерала при удар с дрон на летището в Багдад в петък. „Иракското правителство трябва да работи за прекратяване на присъствието на всякакви чужди войски на иракска земя и да им забрани да използват нейната земя, въздушно пространство или вода по каквато и да е причина“, се казва в резолюцията. Въпреки че тя е необвързваща за правителството, то позицията вероятно ще бъде взета под внимание. Министър-председателят Адел Абдул Махди вече призова парламента да прекрати присъствието на чуждестранни войски възможно най-скоро. От Вашингтон изразиха разочарование от решението на иракския парламент. Междувременно Есмаил Гаани, новият командващ иранските сили Ал Кудс обеща, че ще бъде отмъстено за убития му предшественик, предаде АП. Гаани отправи това предупреждение в интервю за иранската държавна телевизия. Същевременно центърът на Техеран бе изпълнен с много хора от ранни зори, които носеха портрети на Солеймани. Множеството се събра още преди 8 ч. местно време в района на Техеранския университет, където иранският аятолах Али Хаменей ще отслужи молитва в памет на убития генерал. Германия, Франция и Великобритания призоваха Иран да се откаже от мерките, които противоречат на споразумението за иранската ядрена програма от 2015 г. Призивът бе отправен в съвместно изявление на германския канцлер Ангела Меркел, френския президент Еманюел Макрон и британския премиер Борис Джонсън, предадоха световните агенции. \"Призоваваме Иран да оттегли всички мерки, които не са в съответствие с ядреното споразумение\", се казва в документа. В изявлението лидерите на трите европейски страни освен това подчертават поддръжката си за гарантиране на суверенитета и безопасността на Ирак и привързаността си към продължаването на борбата срещу Ислямска държава, предадоха световните агенции. Те призовават Ирак да продължи да подкрепя международната коалиция в борбата й срещу ИД. Трите държави подчертават нуждата от деескалация в Ирак и Иран и казват, че са готови да продължат диалога с всички страни за постигане на такава деескалация. Те призовават Иран да се въздържа от каквито и да е насилствени действия.", "date": "2020.01.06", "title": "Иран излезе от ядрената сделка и се закани да отмъсти на САЩ"}
{"url": "https://www.monitor.bg:443/bg/a/view/trymp-s-novi-zaplahi-kym-irak-i-iran-185030", "text": "Президентът на САЩ Доналд Тръмп заплаши Ирак с много строги санкции, ако американските военни бъдат принудени да напуснат тази страна, след като вчера иракският парламент гласува за прекратяването на присъствието на чужди военни в Ирак, предадоха световните агенции. Пред журналисти в президентския самолет Тръмп на път за Вашингтон каза: \"Ако те действително поискат от нас да си тръгнем, ако не го направим на една много приятелска основа, ние ще им наложим санкции, каквито те не са виждали досега\". Тръмп напомни, че САЩ имат много скъпа военновъздушна база там, чието изграждане е струвало милиарди долари и допълни: \"Няма да си тръгнем, докато те не платят за нея\", предаде Ройтерс. Президентът освен това заплаши Иран с големи репресивни мерки в случай на иранска атака срещу американски обекти в Близкия изток в знак на отмъщение за убийството на генерал Касем Солеймани. \"Ако направят каквото и да е, ще има големи наказателни мерки\", предупреди Тръмп пред журналисти в самолета, с който се връща във Вашингтон от двуседмичната си ваканция във Флорида. Тръмп освен това отново заплаши с нанасяне на удар по ирански културни обекти. \"Те имат право да убиват наши граждани, а ние нямаме право да пипаме техните културни обекти? Не става така\", заяви Тръмп, цитиран от Франс прес. Той каза, че обмисля разсекретяването на разузнавателни данни, свързани с убийството на Солеймани. По отношение на Северна Корея Тръмп каза, че не очаква севернокорейският лидер Ким Чен-ун да наруши обещанието си относно денуклеаризацията, но призна, че това би могло да се случи, предаде Ройтерс. \"Не мисля, че той ще наруши думата, която ми даде, но може и да го направи\", каза Тръмп пред репортерите.", "date": "2020.01.06", "title": "Тръмп с нови заплахи към Ирак и Иран"}
