{"url": "https://www.monitor.bg/bg/a/view/18-godishen-bylgarin-e-ubit-v-germanija-175949", "text": "18-годишен български студент почина в болница, след като е бил нападнат и намушкан с нож на улица в германския град Карлскрон, съобщи немския сайт merkur.de. Около 20.45 часа снощи местен жител намерил българина да лежи на главната улица недалеч от църквата. Младежът, който живеел в Карлскрон със семейството си, е бил намушкан в корема и кървял обилно. Той е транспортиран в местната болница, но въпреки усилията на лекарите е издъхнал, предаде Канал 3. Районът е бил отцепен от полиция и малко по-късно криминалистите са открили оръжието на убийството -кухненски нож, в тревна площ.  Огледът е продължил през цялата нощ, като са използвани следови кучета. Вдигнат е бил и хеликоптер. С помощта на преводачи се извършват разпити. Извършителят на жестокото убийство обаче все още не е задържан. От германската полиция съобщиха, че е възможно убийството на българския студент да е по расистки подбуди. Властите умоляват всички, които имат информация по случая, да се свържат с полицията или прокуратурата.", "date": "2019.09.20", "title": "18-годишен българин е убит в Германия"}
{"url": "https://www.monitor.bg/bg/a/view/sedmichen-horoskop-za-21-27-septemvri-175919", "text": "Какво ви вещаят звездите за седмицата В събота започвате с реформи и реорганизации, които никак няма да се харесат на някого и в следващите два дни ще срещате прикрито и открито противопоставяне. Очертават се проблеми при пътувания и обрати в отношенията на 22-23-и. На 24-25-и с успех ще приключите работа и проекти, за които ще получите награди и поощрения. Всичко предприето на 26-27-и ще ви донесе късмет. Пътувайте в събота. За неделя не планирайте важни срещи и съвместни дейности. Ще се изпокарате за дреболии. В понеделник излезте с нови предложения и инициативи, за да изпреварите конкуренцията. На 24-25-и всичко ще става трудно. Предстоят битки за утвърждаване на работното място и допълнително натоварване у дома. Чак от 26-и следобед ще видите светлина в тунела. В събота ще проникнете с лекота в чуждите тайни и ще получите данни позволяващи да изиграете силните си козове. В неделя се отварят огромни апетити, поставят се ултиматуми. От 23-и започнете с промените, които ще създадат повече удобства в работата и спокойствие у дома. На 24-и получавате признание и завладявате важна позиция. Всичко насрочено за 26-и ще донесе придобивки и пари. Отделете време в съботния ден за самоподготовка, особено ако в следващите два дни ви предстоят важни публични и лични изяви. До 24-и вървите по тънък лед от неуредени отношения и недовършена работа. Семейството ви притиска от една страна, шефовете от друга. В хороскопа ви ще действа кармичен кръст. Насроченото за 26-27-и ще ви донесе късмет, придобивки и успешно преместване. Периодът ще започне с разногласия и проблеми в партньорските вързки. Ще се наложи в понеделник да взимате еднолично решение, без да се съобразявате с чуждото мнение. Ще има обидени и наранени. Но идва време за реформи и който не ги направи ще да диша прахта на първите. На 25-и лагерите ще се оформят. На 26-и постигате важна цел. На 27-и се заземявате на сигурна позиция. До 23-и трудностите ще са на всяка крачка, но след това ще започнете изкачването си към върха на служебната амбиция и до края на периода ще се похвалите с повишение, преназначение или пенсиониране. По някакъв начин този период ще затвърди положението ви в обществото, ще донесе стабилни доходи, независимо дали ви устройват или не. Идва време за нови творчески инициативи. Очертава се приятна събота, но в следващите дни ще слугувате и боксувате, ще търпите намеси и ще срещате неразбиране. На 23-и в 07ч. 51 мин. по Гринуич Слънцето навлиза във Везни, но този ден може да бъде най-тъмният в сатурновата ви дупка. На 25-излизате от примката на невървежа. На 26-27-и идват печалби и предложения в служебен и личен план. Възползвайте се от всеки шанс. В първите три дни на периода реализирате победи, усещате се силни и покровителствани от съдбата в момент, когато другите получават удари под кръста. Но с навлизането на Слънцето във Везни навлизате в труден период. И вие ще опитате от жилото, без да се доберете до меда. Може да бъдете илиминирани от творчески проекти и от връзката, на която не сте обръщали достатъчно внимание. Започвате с проблеми в съботния ден. Плановете ви се объркват, настройвате се негативно към избора на половинката и децата. В понеделник не се изкушавайте да започвате нови проекти и да подписвате договори, които не сте прочели добре или не сте обмислили и обсъдили със семейството. В следващите дни се явете на изпити, конкурси и прослушвания. 26-и е ден на голямата ви победа. Получената на 21-и информация ще ви е от полза. Не планирайте нищо важно за 22-и. Денят може да ви донесе повече грижи и неприятности отколкото радостни мигове. До 24-и на обед вървите по тънък лед от емоции и неосъществими желания. Работа и нуждите на дома са противопоставени. Ако наблегнете на едното другото ще излезе от контрол. На 26-27-и постигате победа, идват придобивки. Като изключим 22-и и 25-и с лекота ще налагате личната си политика, ще постигате желаното в работата, ще се радвате на разбиране и щастливи мигове. Периодът ще ви донесе възможности за пътуване и промени, които ще ви изстрелят в нова професионална орбита, ще помогнат да спечелите и привлечете симпатизанти, спонсори и нова любов. Все пак не правете шопска салата от всичко това. 21-и и 27-и ще бъдат дни на тежки уроци и проблеми, но това ще ви накара да промените отношенията и посоката, в която ще действате в бъдеще. Използвайте този период за опипване на почвата в различни направления на работата и чувствата. 22-23-и са дни на сладки победи, които може да ви вгорчат живота в бъдеще, ако не сте избрали правилното място и верния партньор.", "date": "2019.09.20", "title": "Седмичен хороскоп за 21-27 септември"}
{"url": "https://www.monitor.bg:443/bg/a/view/izvedoha-3-deca-ot-doma-im-zaradi-mizerija-obzor-175946", "text": "Мизерия, мръсотия и липса на подходящи условия за живот са причините, заради които отдел от „Закрила на детето“ са извели 3 деца от дома им в с. Балша. В отдела постъпва поименен сигнал, според който децата са отглеждани в лоши хигиенно-битови условия в бивш магазин за хранителни стоки. Проверката на експертите е установила, че 3 деца и трима възрастни – майка, баба и дядо, обитават остъклено помещение, което е неподходящо и неподдържано място за живеене, това заявиха от институцията. Екатерина Иванова е майка на 3 деца – на 12, 18 и 19 години. 19-годишната й дъщеря Кети пък е майка на 3-месечно бебе и момче на 3 години и половина. Социалните са извели 12-годишното момиче, бебето и 3,5-годишното момче. Възрастната жена в семейството е едновременно майка на едно от децата и баба на останалите две. През зимния сезон семейството се отоплява с печка с твърдо гориво, която е в непосредствена близост до едното легло, видя екип на „Монитор“. Има опасност да се подпалят, казаха от „Закрила на детето“. за да гледа по-малките, установили още социалните в проверката си. Според майката и бабата на изведените деца обаче това не отговаря на истината. 12-годишното момиче посещавало редовно училище, но понякога не успявали да му дадат пари за закуска. „Винаги му давахме храна от вкъщи“, коментира пред „Монитор“ бабата Екатерина Иванова, която е и майка на 12-годишното изведено момиче. Иванова съобщи още, че в момента в с. Мрамор, където тя работи, събират подписи в нейна подкрепа. Жената уверява, че и тя, и мъжът й работят. Бащата на 3-месечното бебе също помага. Пред „Монитор“ той заяви, че ако е бил там, никога не би позволил да му вземат детето. Всички в семейството твърдят, че социалните са идвали веднъж – началото на месец септември и след това седмица по-късно, за да изведат децата. В момента поради липса на едно, което да отглежда и трите, заяви Антоанета Донева от „Закрила на детето“. Три пъти през годините социалните са работили със семейството, ползвани са социални услуги за повишаване родителския капацитет. Заключенията винаги са били, че трябва да се предприемат алтернативни мерки. Сега ще се направи четвърти опит за реинтеграция в семейна среда на децата. Молби за това са подадени само за две от тях, коментират от Агенция за закрила на детето. Семейството често е сменяло своето местоживеене, като постоянната адресна регистрация е в Монтана. Фамилията категорично отказва да получава детски добавки. Било е подпомагано материално от неправителствена организация, коментират още от Агенцията. „Те ни казват „имаме деца, отгледали сме, знаем как да се грижим за тях“, разказват от Агенцията. - Изпадат в изключителни крайности, като имаше опити за физическа саморазправа. Два пъти е викана полиция във връзка с това семейство“. Според Екатерина Иванова тази реакция на социалните работници е Признава, че е крещяла в отдел „Закрила на детето“. Казва също, че не е предупредена за извеждането на нейното 12-годишно момиче от семейството. Жената твърди, че момичето никога не се е делило и това е шок за него. Съсед на семейството, живеещо в магазин, твърди, че е виждал децата да си играят навън, били весели и добри деца. 12-годишното момиче посещавало училище, а момчето често хапвало вафли, разказва съседът. Катрин, майката на 3-месечното бебе и 3,5-годишното момче, заяви, че само веднъж са идвали от „Закрила на детето“. Втория път директно са взели децата й. Момичето признава, че има още едно раждане на дете, което е изоставила, защото тогава е била на 14 години. И Екатерина, и дъщеря й Кети искат да си върнат децата на всяка цена. Жените са се свързали с неправителствена организация, която обещала да ги подкрепи.", "date": "2019.09.20", "title": "Изведоха 3 деца от дома им заради мизерия (ОБЗОР)"}
{"url": "https://www.monitor.bg:443/bg/a/view/1-2-mlrd-lv-sa-prihodite-ot-slynchev-brjag-obzor-175941", "text": "Туристическият сезон на юг е бил успешен, сочат данните от статистиката. Първенството по приходи в сектора безапелационно държи най-големият ни морски курорт Слънчев бряг, който дава 20% от приходите в сектора. Близо 1,2 млрд. лева са приходите от реализирани нощувки в хотелите там.  „За месеците юни и юли България е била посетена от 2 700 000 туристи. В Бургаско се наблюдава сериозен ръст на българските летовници. Той е с 15 процента, а това компенсира спадът от 11 % на немските и руските пазари. Слънчев бряг води класацията по брой туристи. 20% от приходите в сектора идват именно оттам. През юни и юли те възлизат на 1,2 милиарда лева“, заяви министърът на туризма Николина Ангелкова. Спад с 5,6% има при организираните чуждестранни туристи, които са почивали това лято в комплекса. Още 15 милиона лева ще бъдат отпуснати за реклама на туризма у нас, съобщи в Бургас  Ангелкова. Тя пристигна за анализ на сезон лято 2019 г. и отчете спад с 3,5 процента, спрямо първоначалните прогнози. „Вместо да стоим и да чакаме взехме спешни мерки. И от февруари започна разработването на механизма за насърчаване на туризма. Тук няма да подпомагаме чартъри, а ще вложим средства в реклама”, каза Ангелкова и уточни, че до две седмици ще бъдат обявени и конкретните условия за самата процедура. Тя акцентира върху плюсовете през сезон лято 2019 –та-спад в кражбите по морето, 10 процента увеличение на разкриваемостта, по-малко пропуски в туристическите обекти и по-малко нарушения в 87 –те отдадени под наем плажове. Проверените хотели в Елените, Равда и Слънчев бряг в срок са отстранили нередностите, а общия размер на наложените санкции това лято е 180 000 лева. Категорично морето ни е станало по-чисто. И това показват замерванията на водите. А иновативната практика – българинът да заравя бидони с всякакви течности в пясъците вече отдавна е в миналото, каза кметът на Бургас Димитър Николов. Изграждането на новия обход на Бургас стартира догодина, така че през 2020 г. от София до Слънчев бряг ще се пътува по четирилентов път по-бързо и по-безопасно, заяви Николов. Градоначалникът отчете сезон без нито едно тежко криминално престъпление в региона. И даде заявка за очакван ръст с 40 процента на туристите от Великобритания у нас през следващото лято. Според справка на Националния статистически институт, през юли 2019 г. в област Бургас са функционирали 940 места за настаняване с над 10 легла - хотели, мотели, къмпинги, хижи и други места за краткосрочно настаняване. Броят на стаите в тях е 53.6 хил., а на леглата - 130.0 хиляди. В сравнение с юли 2018 г. общият брой на местата за настаняване се увеличава с 15.9%, а на леглата в тях със 7.9%. Общият брой на нощувките във всички места за настаняване в областта, регистрирани през юли 2019 г., е 2 996.6 хил., или c 5.5% повече в сравнение със същия месец на предходната година, като най-голямо увеличение на нощувките (със 17.4%) се наблюдава в местата за настаняване с 3 звезди, следвани от местата за настаняване с 4 и 5 звезди и с 1 и 2 звезди съответно с 2.2 и 0.1%. С най-голям относителен дял на реализираните нощувки в местата за настаняване от чужденци в област Бургас е Германия - с 13.6%, следват Полша - с 12.8%, Обединено кралство - с 12.3%, Чешка република - със 7.9%, Румъния - със 7.2% и Руска федерация - със 7.1%. Санкции в размер на 180 000 лева са наложени на четири обекта, които са били разположени извън схемата за преместваеми обекти на моорски плажове на юг, каза министър Ангелкова.", "date": "2019.09.20", "title": "1,2 млрд лв. са приходите от Слънчев бряг (ОБЗОР)"}
{"url": "https://www.monitor.bg:443/bg/a/view/2-5-g-zatvor-za-kustendilec-zadignal-30-lv-ot-starica-175947", "text": "За 2 години и половина в затвора влиза кюстендилецът Юлиян Димитров, който задигна 30 лв. от старица в областния град. Присъдата е на съдия Мая Миленкова от Районен съд - Кюстендил. „Подсъдимият призна вината си за кражба на 30 лв. от дома на трудно подвижна възрастна жена в Кюстендил, като деянието е извършено в условията на опасен рецидив - престъпление по чл.196, ал.1 от НК“, обявиха от Районния съд. Магистратите одобриха сключеното споразумение между прокуратурата и защитата на подсъдимия, който възстанови щетите от кражбата, извършена на 10 септември тази година. Юлиян Д. е осъждан 30 пъти, като първата му присъда за кражба е от 2001 година. Последно е изтърпял наказание от 4 години и 6 месеца лишаване от свобода, като е освободен от затвора на 28.10.2017 година, показва справка на съда в Кюстендил.", "date": "2019.09.20", "title": "2,5 г. затвор за кюстендилец, задигнал 30 лв. от старица"}
{"url": "https://www.monitor.bg:443/bg/a/view/chistachka-s-visshe-strojava-voenen-vyv-fermata-175903", "text": "Докато богатите във „Фермата“ стават все по-задружни, бедните - изнервени и изтощени от тежката работа, вече трудно се търпят един друг. Първата открита битка за власт в отбора на сиромасите противопостави учителката Дана, която изкарва прехраната си като чистачка в Германия, срещу военния Станислав, избран за фермер на седмицата. Можеше да организираш по-добре всички, за да не мързелуват!“, кресна като полковник Дана, която играе за голямата награда от 100 000 лева заедно с дъщеря си Велислава. „Ако ги мачкам със забележки непрекъснато, те няма да ми работят! За пет дни един път са си позволили почивка!“, измрънка Станислав. Чистачката с висше образование беше скандализирана най-вече от маникюристката Силвия, която се просна да се пече на поляната, вместо да пере и да изхвърли боклука. „Ако някой иска да си прави спа, да се гримира и да се сплита, за какво е дошъл във „Фермата“?“, избухна Дана, която е филолог и е най-възрастната участничка сред жените в шоуто.", "date": "2019.09.20", "title": "Чистачка с висше строява военен във „Фермата“ "}
{"url": "https://www.monitor.bg:443/bg/a/view/phenjan-hvali-trymp-175934", "text": "Северна Корея похвали президента на САЩ Доналд Тръмп за думите му, че Вашингтон може да потърси някакъв \"нов метод\" в ядрените преговори с Пхенян, предаде Асошиейтед прес. В разпространено днес изявление севернокорейският дипломат Ким Мьон-гил изказва одобрение и за решението на Тръмп да уволни своя съветник по националната сигурност Джон Болтън. В сряда Тръмп разкритикува Болтън, че е привърженик на \"либийски модел\" за едностранна денуклеаризация на Северна Корея. Той добави, че може би ще бъде много добре да се изпробва нов метод, но без да уточни какъв, отбелязва АП. Севернокорейският дипломат изрази очакване преговорите на работно ниво със САЩ да бъдат възобновени в близко бъдеще. Тези преговори са в мъртва точка от месеци заради разногласия как да стане облекчаването на американските санкции в замяна на стъпки на Северна Корея към разоръжаване.", "date": "2019.09.20", "title": "Пхенян хвали Тръмп"}
{"url": "https://www.monitor.bg:443/bg/a/view/cvetan-vasilev-sponsoriral-rusofili-s-31-hil-evro-ot-ktb-175943", "text": "Фирмата на забегналия в Белград покрай грабежа на КТБ ексбанкер Цветан Василев „Бромак“ ЕООД е дарила 31 515 евро на сдружението Национално движение „Русофили“, с председател Николай Малинов, за изработване на 200 паметни знака „Самарски кръст“ като юбилеен знак за връчване в чест на 135-ата годишнина от Освобождението на България. Това става ясно от договор за дарение от 15 януари 2013 г., подписан в София. Документът бе публикуван на страницата на държавното обвинение като част от доказателствата по разследването на шпионския скандал с разрешението на наблюдаващия прокурор по делото. Досъдебното производство срещу Малинов бе образувано на 9 юли за това, че през януари 2014 г. той се е поставил в услуга на чужда организация, за да й служи като шпионин. Разпитани са свидетели, извършено е претърсване изземване и личен обиск, изготвени са две компютърно-технически експертизи, събрани са относими към предмета на доказване справки и документи. На 10 септември Малинов бе привлечен като обвиняем и му беше определена мярка за неотклонение гаранция от 50 000 лв., която е внесъл. Два дни по-късно с разрешение на наблюдаващия прокурор прокуратурата разгласи докладна записка на руски език, изготвена от Малинов, в която в качеството на председател на Национално движение „Русофили“ у нас е изложил вижданията си за геополитическа преориентация на България и стратегия, чрез която да бъде постигната. Прокуратурата публикува и документи, касаещи КТБ АД, „Дунарит“ АД и ЕМКО ЕООД. Междувременно от изявление на ръководствата на държавното обвинение, МВР и ДАНС във връзка със скандала стана ясно, че приближеният до Кремъл олигарх Константин Малофеев и съветският генерал от ГРУ Леонид Решетников са подготвяли пълзящ преврат с крайна цел геополитически завой на страната ни и превръщането й от прозападна държава с евроатлантически профил в сателит на Русия. Основен двигател у нас на „Плана България“, както условно е бил кръстен проектът, е бил именно бившият соцдепутат, ексиздател на партийния вестник на БСП „Дума“ и председател на движение „Русофили“ Николай Малинов, а за целите на реализирането на заговора са били прехвърлени активи от Цветан Василев. В петък прокуратурата разгласи още от доказателствата по делото. Едно от тях е договор за предоставяне на услуги, подписан в Москва на 9 декември 2013 г. Възложител по него е Федералното държавно научно бюджетно учреждение Руски институт за стратегически изследвания (РИСИ), представлявано от директора му Леонид Решетников, и еднолично дружество с ограничена отговорност на Николай Малинов за търсене, подбор, обработка и предоставяне по електронна поща на репортажи, журналистически коментари, анализи, статии и анкети, които отразяват теми и аспекти от вътрешната и външната политика на България, балканските страни и ЕС. Срокът на договора е от 1 януари до 30 ноември 2014 г. Материалите трябвало да бъдат с обем от 15 до 24 печатни листа най-малко един път месечно. Сумата за цялостното изпълнение на услугата е 2 200 000 рубли, или около 60 000 лв., на няколко транша по банков път, пише в договора. Изпълнителят декларирал, че носи отговорност за достоверността на предоставените материали. Двете страни по договора се задължили да спазват в режим на поверителност сведенията, получени от едната страна към другата при изпълнението на договора. За поверителна се считала информацията за хода на изпълнение на договора, резултатите от изпълнението, както и информацията, която страните си предават взаимно. При неизпълнение на задълженията страните по договора се натоварили с отговорност съгласно руските закони. Прокуратурата публикува и докладната записка на Малинов на български език. Тя е озаглавена „Необходимата геополитическа преориентация на България, или това, което наричаме „Проектът България“. В нея Малинов твърди, че повече от четвърт век България е „изцяло под ударите на САЩ“, че се потъпква историческото самосъзнание на българите, че се насажда нихилизъм към славянството и православието и се разкъсват естествените исторически и културни връзки между България и Русия. Според Малинов Западът е нахлул в България и са били унищожени напълно армията и стопанството ни, както и че под натиск страната е била вкарана в НАТО. „В България съществува очебиен политически парадокс – 80% от българите се самоопределят като русофили, а управлението на страната вече четвърт век е васално подчинено на Вашингтон и Брюксел“, кахъри се Малинов. В същото време председателят на сдружението докладвал, че се създават и поддържат интернет сайтове, както и аналитичен център „тинк-танк“, и изграждали своя телевизия. Като необходимост той заявява да бъде овладяна „Виваком“ чрез съдействие на Внешторгбанк и намиране на инвеститор, който да купи компанията, но тя да остане под руски контрол. Заявява и необходимост от развитие на политическа партия, която да присъства в българския парламент и да се бори за геополитическа преориентация на България. Малинов заявява още, че трябва да има руска подкрепа за русофилите у нас, която се изразява в заемане на печеливши отрасли от икономиката на България. Резултатите от компютърно-техническа експертиза на мобилен телефон, иззет от сдружението на русофилите, пък показват, че той е бил ползван от бившия депутат от БСП Юри Борисов, който беше разпитан като свидетел по случая. От устройството са извлечени документи, изображения, видео- и аудио -файлове, част от които са записи на телефонни разговори. Анализът на информацията показва, че някои от разговорите чрез програми като WhatsApp, Viber и Messenger може да имат връзка с предмета на делото – шпионаж в полза на Русия. Петият документ, публикуван на страницата на прокуратурата, е споразумение от 10 февруари 2015 г. между издателство „Российская газета“ и вестника, издаван от Малинов в София, за публикуването на материали под формата на рекламни карета и приложения в изданието и неговия сайт. Материалите трябвало да бъдат от руски печатни медии. За услугата руснаците се наели да плащат на българския издател 450 000 рубли месечно, а цялата сума да достигне 900 000 рубли.", "date": "2019.09.20", "title": "Цветан Василев спонсорирал „Русофили“ с 31 хил. евро от КТБ"}
{"url": "https://www.monitor.bg:443/bg/a/view/strahotna-borjana-kalejn-s-chetvyrto-mjasto-na-svetovnoto-po-hudojestvena-gimnastika-175942", "text": "Българката Боряна Калейн зае изключително престижното четвърто място в многобоя на световното първенство по художествена гимнастика в Баку, Азербайджан. Грацията осигури и втора квота за България в индивидуалната надпревара за Игрите в Токио през 2020 година. Калейн завърши с общ сбор 86,275. Дебютантката на световен шампион получи съответно: на бухалки 22,350, на лента 19,900, на обръч 21,625 и на топка 22,400. Другата ни представителка в многобоя Катрин Тасева се нареди на девета позиция с 82,000, като спечели надпреварата в поток \"Б\", където участваха гимнастичките от 13-о до 24-о място в квалификациите и по-рано през деня също взе квота за страната ни. Първите 16 гимнастички в многобоя си гарантираха квоти за Олимпиадата догодина. Шампионка в многобоя на първенството на планетата в Баку стана рускинята Дина Аверина с 91,400, следвана от близначката си Арина Аверина, която взе среброто с 91,100, а бронзът остана за представителката на Израел Линой Ашрам с 89,700. При ансамблите България вече има олимпийска квота, спечелена от предишното световно първенство, а в събота и неделя предстои участието на българките на състезанието в Баку.", "date": "2019.09.20", "title": "Престижно четвърто място за Боряна Калейн на световното по художествена гимнастика"}
{"url": "https://www.monitor.bg:443/bg/a/view/prashtat-decata-v-mandri-v-uchilishte-pravjat-ovoshtni-gradini-175945", "text": "Децата от първи до четвърти клас ще имат посещения на стопанства, мандри или селскостопански музеи, за да могат да научат откъде идва млякото и как от него става сирене или кашкавал. В двора на училище или детска градина пък малчуганите от 3- до 10-годишна възраст ще трябва да създават и да се грижат за овощни и зеленчукови градини, за да могат да придобият земеделски навици. Тези мерки са предвидени в проекта на националната стратегия за прилагане на схема за предлагане на плодове, зеленчуци, мляко и млечни продукти в детските градини и училища до края на учебната 2022/2023 година, която е предложена за обществено обсъждане от Министерство на земеделието. За да приобщят най-малките ученици от столицата към земеделските процеси, педагозите и малчуганите трябва да пътуват до село Лесиндрен. С историята на българското растениевъдство пък децата могат да се запознаят в Националния земеделски музей. Там ще научат как възниква земеделието по нашите земи, да видят различни култури. В музея децата могат да разгледат техни експонати. и детски градини. В края на миналата учебна година в разградското ОУ „Иван Сергеевич Тургенев” деца, учители, родители и футболисти от ПФК „Лудогорец“ направиха първа копка на биоградинка във вътрешния двор на школото. В нея бяха засадени зеленчуци и подправки, цветя и билки. Учениците вече са прибрали първата реколта. „Децата с много любов приготвиха здравословна и вкусна храна“, споделиха от разградското училище. Сред стръкчета подправки пък се провеждат и занятията по човек и природа, както и специализирани Монтесори занимания, свързани с еволюцията на живота, ботаника, биология, екология и социални умения. Въвеждането на също са предвидени в проекта на стратегията. Заниманията могат да протичат в училищния стол или помещенията за приготвяне на храна в школото. В тях ще участват хлапетата от първи до четвърти клас, които сами ще участват в процеса на приготвяне на собствения си обяд или следобедна закуска. Как да готвят и да подреждат масата се учеха преди децата от 5-и до 7-и клас в заниманията си по труд и техника. Въпреки че в тези занимания не се предвижда включването на малчуганите от детските градини, в някои се прилага подобна практика. Хлапетата от предучилищна група в столична забавачка са посетили пекарна, в която са се учили как да месят и пекат хляб. Провеждането на състезания и игри в училищата, детските градини или из града, в който се намират, е друга от мерките, с които се цели малчуганите да придобият знания за полезните свойства на млякото, плодовете и зеленчуците. За да се запознаят децата със здравословните хранителни навици и опазването на околната среда, образователните институции трябва да провеждат уроци и лекции. В тази насока в училищата и детските градини ще се раздава и мед и ще се обясняват полезните му свойства.", "date": "2019.09.20", "title": " Пращат децата в мандри, в училище правят овощни градини (ТЕМАТА)"}
{"url": "https://www.monitor.bg:443/bg/a/view/popravkata-polfrijman-predlojena-ot-nego-i-prokarana-ot-hristo-ivanov-175944", "text": "Джок Полфрийман е освободен предсрочно по процедура, предложена като законова поправка от оглавяваното от самия него затворническо сдружение и лансирана от бившия правосъден министър и настоящ лидер на олигархично обвързаната партия „Да, България“ Христо Иванов. Осъденият за хладнокръвното убийство на студента Андрей Монов австралиец бе пуснат от пандиза цели 6,5 години преди да изтече 20-годишната му присъда с окончателно решение на Софийския апелативен съд (САС). То беше взето в четвъртък от състав, оглавяван не от друг, а от скандалния шеф на грантаджийския Съюз на съдиите в България Калин Калпакчиев. Грантаджийството е основна червена нишка в целия случай, защото именно по линия на организации, издържащи се със спонсорства, са приети промените в Закона за изпълнение на наказанията, както и в НК и НПК, благодарение на които Полфрийман излиза на свобода. Сред въпросните изменения бе прокаран текст, според който излежаващите наказанията си престъпници могат директно да пускат молбите си за освобождаване до съдилищата, без да преминават през затворническата администрация. Именно от него се е възползвал и австралиецът сега, за да поиска да бъде пуснат от пандиза. Макар да няма нищо общо с лошите условия зад решетките, заради които – по настояване на европейските институции, бяха направени промените, това изменение бе лансирано и прието с целия пакет през 2016 г. Самият пакет пък бе роден от работна група от експерти и неправителствени организации под шапката на Министерството на правосъдието още по времето, в което начело на ведомството бе Христо Иванов. В групата пък основен активист бе НПО-то „Българско затворническо сдружение за реабилитация“. Представител на организацията в дискусиите бе бившият затворник Валентин Иванов, но самата тя се оглавява от Полфрийман, като австралиецът дори бе номиниран през 2015 г. от Българския хелзинкски комитет за „Човек на годината“ заради сдружението. Номинацията предизвика общественото възмущение заради наглостта си и впоследствие БХК я оттегли, но – както лъсва сега – само за да изиграе основна роля в предсрочното освобождаване на Полфрийман. От мотивите на съдебния състав, оглавяван от Калпакчиев, които бяха публикувани вчера на страницата на САС, лъсва, че именно подкрепата от БХК и фактът, че има НПО, са използвани като аргумент за решението. От протокола от заседанието става ясно, че прокурорът по делото изрично е казал, че жалбата на Полфрийман е неоснователна и решението на първата инстанция – СГС, с която му се отказва предсрочно освобождаване, трябва да бъде потвърдено. От държавното обвинение са посочили, че макар да е изпълнено първото изискване – да е излежал поне половината от присъдата си, от приложените по делото доказателства не може да се направи извод, че Полфрийман е дал доказателства за своето поправяне. Прокурорът се аргументира с мотива, че в първоначалния доклад за поведението на Полфрийман - от 11.2.2012 г. е посочено, че той не поема отговорност за извършеното престъпление, не осъзнава жертвата, враждебен е към правната и съдебната система, трудно овладява импулсивността си, рядко мисли за последствията от действията си. А в докладите от 2013 г., 2014 г. и 2015 г. не е установена промяна в неговото отношение към извършеното престъпление. Едва през 2016 г. започва да дава признаци за осъзнаване на вината му, но процесът на превъзпитанието му не е приключил. В същото време между 2010 г. и 2018 г. осъденият за убийство е извършил множество нарушения на правилата в затвора, за което са му били налагани наказания. Представителят на затворническата администрация също иска от САС да не освобождава предсрочно условно Полфрийман с мотив, че все още няма трайни, несъмнени и категорични доказателства да се е поправил. След тайно заседание обаче съставът на Калпакчиев отменя решението на долната инстанция – СГС, като посочва, че първата инстанция неправилно е взела предвид факта, че не е изплатил обезщетение на близките на жертвата. След което се позовава на данни за „изцяло положителна промяна“ в поведението му. Какви според шефа на грантаджийския ССБ и колегите му са тези данни? „Полфрийман се е посветил на това да осмисли със съдържание изпълнението на наказанието, като включително е регистрирал и сдружение, развиващо активна дейност“ за подобряване на положението в българските затвори. Както можем да се досетим е спестен фактът, че сдружението стои зад промяната в законодателството, посредством която Полфрийман излиза, но пък като примери за активна дейност са посочени преводи от български на английски език, както и че помагал на затворници да пишат жалби в различни процедури. Взети са предвид и положителни характеристики от пастора и свещеника в затвора, а също от вече споменатата БХК. Въпреки твърдението на съда, че Полфрийман е овладял българския „писмено и говоримо“, австралиецът на доста завален език също е изтъкнал активна дейност зад решетките, като дал за пример, че е превеждал на други осъдени и е участвал в стачки и протести. Заявил също, че ако бъде пуснат, ще продължи да работи за Българско затворническо сдружение и реформите в българската затворническа система, макар че имал предложения за работа и в Германия, и в Австралия. Така в крайна сметка САС го пуска, като дори отсича, че не е нужно да бъде наложена пробационна мярка. Решението е взето, след като през годините на два пъти правозащитни организации се пробваха да осигурят екстрадиция на Полфрийман, а след това и освобождаването му, но щенията им бяха отрязани от двама главни прокурори. Сега, в крайна сметка, успяха през съдебен състав, съвместяващ правораздаването именно с работа с грантаджийски организации. Важно е да се знае също така, че макар именно неговото НПО да е работило по налагането на процедурата, елиминираща затворническата администрация при комуникацията между излежаващите присъди и съдилищата, Полфрийман не е първият, възползвал се от нея. Пътя прокараха двама от бандата „Наглите“ - Любомир Димитров-Гребеца и Ивайло Евтимов – Йожи, които бяха пуснати именно по този начин на свобода на първа инстанция от СГС през 2017 г. След това обаче решението бе обжалвано. Възможно е Джок Полфрийман да не излезе на свобода въпреки решението на Софийския апелативен съд (САС) за предсрочното му условно освобождаване, предаде БНТ. Причината е, че австралиецът нямал валиден паспорт, тъй като не е подновил документа си за самоличност. По тази причина най-вероятно затворническите власти ще трябва да предадат Полфрийман на Дирекция \"Миграция\" към МВР и той да бъде настанен в някое от специализираните заведения за незаконни мигранти. Главният прокурор Сотир Цацаров коментира с изумление пред Нова TV решението с думите: \"От една страна най-лесно е да кажа, най-тактично, или най-дипломатично, че решенията на съда не се коментират. В конкретния случай обаче ще кажа, че всеки трябва да носи отговорност за това, което прави. Ако кажа още нещо, то ще е крещящо неуважение към конкретния съдебен състав\". Той подчерта специално, че няма предвид целия съд, а конкретния състав. „Като премиер не мога да си позволя да коментирам решение на български съд, каквото е това за предсрочното освобождаване на Джок Полфрийман“. Това заяви премиерът Бойко Борисов, помолен за коментар на окончателното пускане на свобода на осъдения за убийството на студента Андрей Монов. Борисов добави: „Всички знаем какъв е отговорът, но аз не мога да си позволя да го кажа“. Никога няма да коментирам решение на български съд – това, което ние сме свършили като органите за разкриване и разследване, сме го свършили и лицето е получило съответната присъда. Това заяви вътрешният министър Младен Маринов. Той допълни, че със сигурност ще се въздържи от коментар във връзка с решението на съда и посочи: „Аз съм ръководител на МВР, а именно това са органите, които работят по разследването, и коментарите ми на решения на съда няма да доведат до нищо хубаво. Всеки може сам да си направи изводите“. На въпрос какви действия ще предприеме МВР по повод това, че Полфрийман няма валидни документи, Маринов отговори, че има процедура, при която при подадени молби ще бъде спазена. „Като юрист няма как да коментирам, но като гражданин смятам, че председателят на този състав Калин Калпакчиев дължи отговор на близките“. С тези думи бившият зам. вътрешен министър и настоящ депутат от ГЕРБ Красимир Ципов коментира решението на САС. Ципов подчерта, че обществото е възмутено от решението, а близките на убитото момче очакват мотивите и се обърна към Калпакчиев, като го попита какво смята за изказването на Полфрийман, че българският съд е корумпиран.", "date": "2019.09.20", "title": "Поправката „Полфрийман“ предложена от него и прокарана от Христо Иванов"}
{"url": "https://www.monitor.bg:443/bg/a/view/erazym-s-proekti-za-migranti-vyzrastni-i-socialno-slabi-175948", "text": "Българската организация КУ ТУ ЕООД представи 3 европейски проекта, финансирани по програма Еразъм+ на Европейската комисия, на серия от събития за разпространение на резултатите, които се проведоха в София. По проектите са разработени информационни и обучителни продукти, които могат да бъдат използвани от различни групи хора в неравностойно положение (имигранти, хора от третата възраст, хора в риск от социално изключване и др.) с цел повишаване на техните умения и компетенции и по-добрата им интеграция в обществото. Проект “FALK: Езиково помагало за първа помощ за имигранти” цели да  осигури по-добър достъп до здравни  услуги за имигранти чрез развиване на езикови умения на медицинска тематика на езиците на 6 европейски държави – Турция, България, Испания, Обединеното кралство, Чехия и Кипър. \"FALK\" е разработил Езиково помагало за първа помощ като езиков инструмент, предоставящ информация за здравните системи на приемните страни и развиващ езикови умения, необходими за получаване на медицинска помощ.  За повече информация www.falkproject.eu. Проект “ДИГИТАЛЕН ДОСТЪП: Дигитални умения за хора в третата възраст – Ефективен дигитален достъп до публични услуги” е разработил поредица продукти, насочени към хората от третата възраст, които да им помогнат да се възползват от предимствата, които предлага Интернет пространството и да ги насърчат да използват онлайн инструменти, които биха могли да подобрят качеството им на живот. Продуктите на проекта включват Карта на публичните онлайн услуги, Учебна програма за подобряване на основни дигитални умения и развиване на специфични умения за дигитален достъп до публични услуги и Виртуален инструмент, подпомагащ дигиталното включване на хора от третата възраст. Проектът се изпълнява от партньори от България, Испания, Чехия, Гърция, Холандия и Обединеното кралство. За повече информация www.digital-3rd-age.eu. Проект “CODE-N-SOCIAL: Насърчаване на социалното включване чрез умения за програмиране” е разработил набор от продукти за повишаване на капацитета, насочени към хора в риск от социално изключване. Продуктите имат за цел да подобрят уменията им за програмиране, както и да ги вдъхновят да обмислят възможностите за професионална реализация в областта на Информационните и комуникационни технологии /ИКТ/. Продуктите по проекта включват Онлайн образователна платформа, Учебна програма, Онлайн курс за развиване на капацитета и Видео галерия с поредица от кратки филми на успешни ролеви модели. Те са безплатни. Проектът се изпълнява от партньори от България, Румъния, Испания, Италия и Франция.   ", "date": "2019.09.20", "title": "Еразъм + с проекти за мигранти, възрастни и социално слаби"}
{"url": "https://www.monitor.bg:443/bg/a/view/tri-uchastyka-na-hemus-gotovi-do-sredata-na-dekemvri-175899", "text": "До средата на месец декември трябва да приключи ремонтът и да бъде възстановено движението в двете платна по три участъка от автомагистрала „Хемус“. Това са виадуктите при с. Потоп и „Коренишки дол“ и дясното платно на 6.6-километрова отсечка между Шумен и Варна. Това каза министърът на регионалното развитие и благоустройството Петя Аврамова при участието си в парламентарния контрол днес. по нея се провежда движението за Северна и Североизточна България и повече не можеше да се отлага извършването на ремонтно-възстановителни мероприятия, с което да се гарантира безопасни условия на движение е недопустимо\", коментира Аврамова. Тя допълни, че ремонтът на лявата тръба на тунел „Витиня“ трябва да завърши до края на 2020 г. Възложено е изработването на проект за различни видове системи на съоръжението. Към изпълнение на предвидените дейности ще се пристъпи след осигуряване на необходимия финансов ресурс от държавния бюджет. В изпълнение на европейска директива, в тунела, който е над 1000 м, трябва да бъде изпълнена и връзка между двете тръби – пешеходна и пътна за пожарни автомобили, което прави този ремонт още по-сложен. В отговор на въпрос за в отсечката Пловдив – София министърът коментира, че преди да се пристъпи към реализацията на такава идея следва да се направи задълбочен анализ както от гледна точка на възможностите, които осигурява съществуващото трасе, така и да се намери техническо издържано решение за разширението. Резултатите ще обосноват финансовите параметри за осъществяването на инвестицията. \"За да бъде решен въпросът с осигуряване на още една активна лента за движение, би следвало да се направи проучване за възможностите за нейното изграждане - без такова не би следвало да се предприемат действия и да се преминава към вземане на техническо решение.\", каза Аврамова. Именно заради това на този етап не са предприети конкретни стъпки за изграждане на лента. \"По този въпрос трябва да се работи, но има и други приоритети, свързани с пътния сектор, които ние следваме\", каза още ресорният министър като изтъкна, че в момента приоритет е изграждането на АМ „Хемус“.", "date": "2019.09.20", "title": "Три участъка на „Хемус“ готови до средата на декември (ОБЗОР)"}
{"url": "https://www.monitor.bg:443/bg/a/view/nadejda-za-brekzit-sys-sdelka-175935", "text": "Британският министър за Брекзит Стивън Баркли заяви, че има тласък в преговорите с Европейския съюз за постигане на споразумение по напускането на Великобритания, предадоха Франс прес и Ройтерс. \"Смятам, че двете страни искат да постигнат споразумение и работим усърдно това да стане. Напредваме, има тласък. Преговорите ще продължат следващата седмица между техническите екипи\", каза Баркли след среща в Брюксел с главния преговарящ на ЕС за Брекзит Мишел Барние. \"Има ясно послание от председателя на Европейската комисия Жан-Клод Юнкер и от премиера (Джонсън), че споразумението е постижимо\", заяви Баркли и съобщи, че британският премиер Борис Джонсън и председателят на Европейския съвет Доналд Туск ще се срещнат следващата седмица в Ню Йорк на Общото събрание на ООН. Европейската комисия каза, че Барние и Баркли са се разбрали техническите преговори да продължат и че те са съсредоточени върху първи набор от концепции, принципи и идеи, изложени от Великобритания. В изявлението си Комисията напомня, че е решаващо да се намери \"изпълнимо и юридически работещо решение\" за замяна на предпазния механизъм за избягване на връщане на твърда граница между двете Ирландии. Британският премиер Борис Джонсън е казал на свои колеги, че не очаква да успее да постигне \"юридически работещо\" цялостно решение за ирландската граница на срещата на върха на ЕС на 17 и 18 октомври, пише в. \"Файненшъл таймс\", цитиран от Ройтерс. Ирландия пък заяви, че Великобритания и ЕС все още не са се доближили до споразумение за Брекзит, което да решава проблема с ирландската граница, и че Лондон трябва да направи някакви сериозни предложения.", "date": "2019.09.20", "title": "Надежда за Брекзит със сделка "}
{"url": "https://www.monitor.bg:443/bg/a/view/70-600-bylgari-vyv-velikobritanija-veche-poluchili-statut-na-usednalost-175939", "text": "По повод твърденията на БСП, че правителството мълчи за мерките, които е предприело в защита на българите в Обединеното кралство при Брекзит без сделка, МВнР би желало да припомни действията, които досега е приела изпълнителната власт. Това съобщиха от пресцентъра на Министерството на външните работи. На заседание на Министерския съвет от 30 януари 2019 г. се приеха два национални плана: План за действие на Република България за прилагане на Споразумението за оттегляне на Обединеното кралство Великобритания и Северна Ирландия от Европейския съюз и План за действие за оттеглянето на Обединеното кралство Великобритания и Северна Ирландия без споразумение. И двата документа предвиждат разширяване на консулската служба в Лондон и кадрово обезпечаване в състав: консул и сътрудник, което вече е факт. Консулската ни служба обслужва гражданите бързо и ефективно, като времето за чакане в повечето дни е няколко минути и няма опашки, уверяват от Външно. МВнР има готовност при Брекзит без сделка да открие изнесени консулски офиси в Шотландия и Северна Ирландия. Предвидени са и вече изпълнени повечето от мерките, заложени в плана – законови промени, комуникационни дейности и административни мерки, казаха още от МВнР и добавиха, че и двата плана са публикувани на сайта на ведомството. МВнР, МТСП и българското посолство в Лондон организират информационни дни, в които служители на дипломатическата ни мисия разясняват процедурата по придобиване на статут на уседналост. От началото на годината в различни градове на страната са проведени 30 такива информационни срещи. До края на 2019 г. са планирани още около 15 срещи, като освен в Англия, Шотландия и Уелс, такива ще бъдат проведени и в Северна Ирландия. Датите на информационните дни се публикуват на интернет страницата на посолството, както и във Фейсбук. Българските граждани, работещи и учещи във Великобритания, могат да се информират относно необходимите документи и процедурата за придобиване на статут на уседналост, както от сайта на българското посолство в Лондон, секция Brexit, така и на сайта на МВнР, секция „Какво трябва да знам за Brexit?” Българското посолство разпространява информация по въпроса за Брекзит още чрез български медии, базирани в Лондон, както и чрез информационни брошури, поставени в консулската служба, в мрежата от български училища и български търговски обекти. Всекидневно служителите на МВнР отговарят на запитвания от граждани по телефона и по имейл, казаха още от ведомството. По данни на британското вътрешно министерство България заема шесто място сред държавите-членки на ЕС по брой на гражданите, подали заявления за Статут на уседналост/Временен статут на уседналост - 70,600 души, като отхвърлените искания са едва 20. В процентно изражение спрямо общия брой на диаспората, българските гражданите са на първо място от държавите членки на ЕС, които са се пререгистрирали – т.е. 61 на сто от българите в Кралството са подновили статута си. Обръщаме внимание още веднъж, че последният срок за кандидатстване за статут на уседналост зависи от изхода на преговорите за излизането на Великобритания от Европейския съюз. При оттегляне със споразумение срокът за кандидатстване е 30 юни 2021 г., докато при оттегляне без споразумение срокът е 31 декември 2020 г., уточниха от министерството.  Българите, пристигнали след Брекзит, но преди януари 2021 г., ще могат да кандидатстват за право да останат да работят и учат в страната до три години, след което ще трябва да кандидатстват по бъдещата миграционна система на ОК, която все още не е определена. Задължение на всички граждани, които искат да получат статут на уседналост, е да подадат своите документи онлайн или на хартия. Посолството съдейства с предоставяне на пълна информация по всички информационни канали. Призоваваме още веднъж всички български граждани, които искат да останат и да пребивават на територията на Великобритания и след Брекзит, да подадат своите документи за придобиване на статут на уседналост, както и да следят за актуална информация в сайта на дипломатическата мисия, се казва в съобщението на Външно.  При стартиране на процедурата през март 2019 г. българските граждани са получавали своите статути с изписани на кирилица имена. Благодарение на усилията и съдействието на посолството ни в Лондон британското вътрешно министерство направи модификация на програмата и отстрани софтуерния проблем. Вече българските граждани получават статутите си с изписани на латиница имена, добавиха от министерството на външните работи.", "date": "2019.09.20", "title": "70 600 българи във Великобритания вече получили статут на уседналост "}
{"url": "https://www.monitor.bg:443/bg/a/view/slavija-olekva-s-22-000-leva-za-derbito-s-levski-175927", "text": "Президентът на „Славия“ Венцеслав Стефанов обясни защо е сложил цена от 20 лева на билетите за феновете на „Левски“. Най-старото столично дерби е в събота от 20 часа на стадиона в „Овча купел“, а „сините“ протестираха срещу високата цена на пропуските. Стефанов бе категоричен, че билетите са толкова скъпи, защото и разходите за охрана на двубоя са далеч по-големи. Според него „Славия“ ще плати 22 000 лева на полицията, която ще трябва да охранява враждуващите помежду си фракции на „Левски“. „Защо поставям тази цена ли? Защото трябва да платим близо 22 000 лева на полицията за този мач, обясни босът на „белите“. - Обикновено за мач на „Славия“ използваме частна охранителна фирма и малък брой полицаи, сега ще има над 100 полицаи! Какво сме виновни ние, че две агитки на „Левски“ се бият или каквото там правят? Едно домакинство, срещу „Ботев“ (Враца) например, ни излиза 3-4 хиляди лева. А сега, като прибавим пожарната и пунктовете, които ще осигурим, домакинството на Левски ще ни излезе 22 000 лева. Къде са 3-4 хиляди, къде са 22 000 лева. Ние нямаме толкова голям клубен бюджет. Не съм майка Тереза! Каквото направят, ще си понесат последствията. Трябва да се получи спортен празник, а не хулиганско сборище. Трябва да говорим за футбол, а не за вандали\", категоричен бе Стефанов. В същото време звездата на „Левски“ Найджъл Робърта демонстрира сериозни амбиции. Нападателят бе категоричен, че ще стане шампион със „сините“, като това можело да се случи още този сезон. „Първите една-две седмици в „Левски“ бяха тежки за мен. Срещнах затруднения, но треньорът Петър Хубчев повярва във възможностите ми и ми даде шанс, заяви Робърта пред „Диема спорт”. - Наставникът ни е много силна личност. С него си приличаме, защото и аз притежавам характер. Вярвам, че с него „Левски“ може да стане шампион още тази година. Само на точка сме от върха, защо да не спечелим титлата?“, коментира още националът на Кюрасао.", "date": "2019.09.20", "title": "„Славия“ олеква с 22 000 лева за дербито с „Левски“"}
{"url": "https://www.monitor.bg:443/bg/a/view/obratyt-na-ludogorec-izumi-evropa-175932", "text": "Зрелищният обрат, който „Лудогорец“ направи с ЦСКА (Москва) и спечели с 5:1, получи сериозен отзвук в Европа. „Орлите“ губеха с 0:1 на почивката, но с хеттрик на Кешеру и попадения на Вандерсон и Лукоки стигнаха до гръмката победа. След зрелището в Разград Кешеру беше избран за номер 1 на изминалия първи кръг в Лига Европа от всички мачове. Румънският голмайстор получи 3252 точки от специална програма, която взима под внимание характерни за позицията на всеки футболист данни и пребори Джонатан Дейвид от “Гент” (3058 точки) и Данел Синани от “Дюделанж” (2999 точки). В идеалния отбор пък попада не само Кешеру, но и друг играч на разградчани - левият бек Антон Недялков, отличил се с две асистенции в двубоя с ЦСКА (Москва). След победата ръководството на „Лудогорец“ не пропусна да благодари с емоционално обръщение на феновете за подкрепата. „Благодарим на хилядите фенове на отбора, които не се уплашиха от проливния дъжд и подкрепиха любимците за една от най-вълнуващите победи на български клуб в историята на евротурнирите. Благодарим и на всички фенове, които гледаха мача по БНТ и стискаха палци за победа на “Лудогорец”. След загубата от “Ференцварош” в Разград през юли ви обещахме, че няма да жалим сили, за да влезем в групите на Лига Европа и да върнем усмивките на лицата ви. Всички сме горди с фантастичната победа, за която ще се говори дълго”, написа официалният сайт на „орлите“, които излязоха на първо място в групата си, след като в другия мач „Еспаньол“ и „Ференцварош“ направиха 1:1. В Русия също бяха емоционални след тежката загуба. Треньорът на ЦСКА (М) Виктор Гончаренко се опита да неглижира поражението и заяви, че нищо фатално не е станало. Не така обаче мислят руските медии, които съсипаха от критики представянето на тима. „Лудогорец“ превъзхождаше в скростта и работата с топката, позорните цифри ще останат в историята\", пише “Чемпионат”, като задава въпроса \"Не ви ли е срам?\" към ЦСКА. \"Български филм на ужасите: ЦСКА се срина за четири минути\" - такова заглавие сложи на репортажа си за мача \"Спорт-Експрес\". \"Вечерта на футболните кошмари бе в Разград\", обобщава и \"Советский Спорт\".", "date": "2019.09.20", "title": "Обратът на „Лудогорец“ изуми Европа"}
{"url": "https://www.monitor.bg:443/bg/a/view/srebro-za-ivelina-ilieva-na-gran-pri-po-djudo-v-tashkent-175938", "text": "Българката Ивелина Илиева спечели сребърен медал в категория до 57 килограма на турнира Гран при по джудо в Ташкент (Узбекистан). Илиева стартира с чисти победи над Хадел Елалми (Йордания) и над Мартино Ло Джудиче (Италия), след което се справи с \"вадзари\" с Анастастасия Конкина (Русия). На полуфиналите тя спечели с \"ипон\" срещу Джанди Ким (Република Корея), а в последствие в първия си финал във веригата Илиева загуби с \"ипон\" от Хевдиг Каракаш (Унгария). Със силното си представяне в Ташкент и с петото място на световното първенство в Токио в края на август българката почти си гарантира олимпийска квота за Токио 2020. ", "date": "2019.09.20", "title": "Сребро за Ивелина Илиева на Гран при по джудо в Ташкент"}
{"url": "https://www.monitor.bg:443/bg/a/view/specialna-pokana-ot-iaaf-za-uchastie-na-inna-eftimova-v-doha-175931", "text": "Седем състезатели ще представят страната ни на световното първенство по лека атлетика в Доха (Катар) от 27 септември до 6 октомври. ИААФ изпрати специална покана за участие на Инна Ефтимова. Така българката ще стартира в спринта на 100 метра. Останалите наши лекоатлети на шампионата са Ивет Лалова-Колио (200 метра), Георги Цонов, Габриела Петрова и Александра Начева (троен скок) и Мирела Демирева и Тихомир Иванов (скок на височина).", "date": "2019.09.20", "title": "Специална покана от ИААФ за участие на Инна Ефтимова в Доха"}
{"url": "https://www.monitor.bg:443/bg/a/view/dyshterichkata-na-mariana-i-veso-prohodi-na-rojdenija-si-den-snimka-175887", "text": "Певицата Мариана Попова и актьорът с поразяващо сини очи Веселин Плачкоl имат двоен повод за вдигане на наздравици. Дъщеричката им Екатерина направи първите си крачки навръх рождения си ден. Това съобщи семейството с публикация в социалните мрежи. „Кати проходи на рождения си ден. гласи текстът към снимки на малкото момиченце. Изпълнителката на Let Me Cry роди Екатерина точно преди една година. Тогава Весо се подвизаваше във „ВИП Брадър“. За да присъства на раждането обаче звездата от „Пътят на честта“ напусна временно Къщата на Големия брат. Припомняме, че двамата възпитават по още едно момиченце всеки. От предишния си брак Плачков има дете Андрея, а Попова е майка и на Мария-Магдалена.", "date": "2019.09.20", "title": "Дъщеричката на Мариана и Весо проходи на рождения си ден (СНИМКА)"}
{"url": "https://www.monitor.bg:443/bg/a/view/bylgarin-e-2-pri-blokirovachite-sled-grupovata-faza-na-evrovolej-2019-175937", "text": "Националът Светослав Гоцев е в челото на класацията на най-добрите блокировачи в груповата фаза на европейското първенство по волейбол за мъже. 29-годишният състезател зае втората позиция в подреждането след изиграването на всички мачове от етапа с 15 реализирани точки от блокада - средно по 1,07 на гейм в пет мача. Първи е италианецът Матео Пиано с 16 блока, трети е Юрий Семенюк (Украйна) с 15 блокади, пише bgvolleyball.com. Диагоналът Цветан Соколов пък намери място в три от индивидуалните класации. Сред реализаторите Цецо е шести с 94 точки - средно 5,53 на гейм. Лидер е холандската звезда Нимир Абдел-Азиз с 123 точки.  Соколов е девети при нападателите със 76 точки от атака - средно 4,47 на гейм. Първенец е турският национал Адис Лагумджия със 101 точки. Българинът заема шестата позиция в класацията за най-добрите изпълнители на сервис с 10 аса (0,59 на гейм). Първи е отново звездата на Холандия Нимир Абдел-Азиз - с 24 реализирани точки от начален удар, средно 1,33 на гейм.  Мартин Атанасов е десети при посрещачите с 34,69 % перфектно посрещане, а Георги Сеганов е 17-и при разпределителите с 45,52% ефективност. Националният ни тим очаква осминафиналния си мач от Евроволей 2019 срещу Словения в събота от 21:30 часа в Любляна.", "date": "2019.09.20", "title": "Българин е №2 при блокировачите след груповата фаза на Евроволей 2019"}
{"url": "https://www.monitor.bg:443/bg/a/view/radev-jahna-kolelo-175940", "text": "Президентът Румен Радев яха колело, за да се придвижи до работа. Това стана ясно от снимки, появили се в социалните мрежи. Кадрите са с текст „Личният пример е най-важен“. Под тях обаче веднага се появиха коментари, в които потребители заподозряха, че става дума за ПР акция. „2-3 минути на колелото за снимките, преди да се качи в джипа на НСО. Наистина ли вярвате, че Радев се придвижва с колело, а други управляващи с градски транспорт“, пише един от коментиралите. Запознатите със закона за движение по пътищата пък добавиха, че президентът е допуснал няколко нарушения- забравил е светлоотразителната си жилетка вкъщи, а колелото му няма звънец. По-креативните потребители пък превърнаха президента в герой от филм.", "date": "2019.09.20", "title": "Радев яхна колело"}
{"url": "https://www.monitor.bg:443/bg/a/view/arestuvaha-otnovo-maman-sara-ot-shumen-za-svodnichestvo-175915", "text": "59-годишната бивша асистентка по руски език Сара Сандова от Шумен е била задържана в полицейското управление в града след проведена полицейска операция по противодействие на престъпления срещу личността, съобщиха от полицията в Шумен. От МВР спестиха името на задържаната, но съпоставка на адреса на бардака с нейното местожителство насочиха съмненията към Сандова, а по-късно съмненията се потвърдиха, когато жената беше докарана в съда за мярка за неотклонение. Според полицията ставало въпрос за жена, която склонявала към проституция или блудствени действия друга 36-годишна местна жителка в апартамент на бул. „Славянски” в Шумен, а извършителката вече била осъждана за подобни действия. По случая било образувано досъдебно производство по чл. 155 ал. 1 от НК, а в по-късните часове на деня прокуратурата поиска постоянен арест за маман и съдът в Шумен удовлетвори искането. Бардакът на бул. “Славянски” 5 e най-евтиният публичен дом в града, където, според показания на самата маман Сара, ученици получавали първите си уроци по секс срещу компот или буркан туршия. Ориентир за загорeлите за знания средношколци била червена пластмасова роза, закичена на балкончето на апартамента за удоволствия.  На черчевето на прозореца на Маман Сара греела и икона с Дева Мария, която вероятно трябва да пази жриците от срамни болести и внезапни проверки на полицията. През 2007 г. маман Сара бе осъдена на 4 г. затвор за склоняване към проституция и предоставяне на дома й за блудствени действия и склоняване към лъжесвидетелстване. Същата година тя получи още една присъда от 11 месеца затвор.  Докато си излежаваше присъдата беше пуснала в един от сайтовете романтична обява: “32-годишна с черна коса и сини очи – чувствителна мечтателка, неомъжена търси сродна душа за кореспонденция”. По онова време маман беше на 53.", "date": "2019.09.20", "title": "Арестуваха отново маман Сара от Шумен за сводничество"}
{"url": "https://www.monitor.bg:443/bg/a/view/indijski-ritmi-prevzeha-centyra-na-sofija-175921", "text": "Индийски ритми и танци превзеха центъра на София по време на изложение, което стартира днес и ще продължи 10 дни. Националната Индийска Изложба се организира за пръв път като нейни инициатори са Българска търговско-промишлена палата (БТПП) и Посолството на Индия в България. В нея участват над 38 фирми от всички щати на Индия, които представят кутии за бижута и други стоки, които плениха столичани в петък сутрин. Още на откриването залата се препълни с любопитни софиянци, които се втурнаха към шаловете от Кашмир. На въпрос кои са по-популярните цветове, търговец коментира пред “Монитор”, че в щата са предпочитани меките и нежни нюанси. В останалата част на Индия - тъмни цветове. У нас пък софиянки масово посягаха към най-различни комбинации, очаровани от магията на цветовете. “Това е като комбинация между картина и музика”, коментира една от посетителките. Шаловете струват между 20-30 лв. бройка, но търговците са готови на отстъпки. “В страната ни ги продаваме дори на по 15 лв., но тук искаме да популяризираме бизнеса си и затова можем да правим оферти”, сподели един от изложителите пред “Монитор”. Шаловете може да се докосват и пробват като така търговците дават възможност да се усети разликата между коприна и вълна. Една кутийка може да побере 2 други, а общата цена е 20 лв. Направата й отнема около 2 часа и всяка е уникална по вида си. Кутийките идват чак от Аджмер от щата Раджастан. Заедно с тях пътуват ръчноизработени бижута със скъпоценни камъни, обеци от дърво, чанти и облекла за дамите. Продават се и красиви часовници за по 15 лв., На изложението могат да се видят бижута и медни съдове от Утар Прадеш, както и дрехи за мъже и жени от Раджастан. Те са изпъстрени с традиционни индийски мотиви, слонове, тигри и нежни цветя. Двойките гривни от бронз струват 40 лв., а по-големите пръстени – 15 лв. Търговците обаче са много разговорливи и са съгласни да се пазарят. Разбира се, някои от тях предлагат и кана, която издържа с дни на ръцете, а други посетители пък могат да попитат за хороскопа си при астролог. \"Вярвам, че изложението ще има голям отзвук и може да доведе до повече подобни събития в бъдеще\", коментира посланикът на Индия в България Н.Пр. г-жа Пуджа Капур. Думите й бяха подкрепени от председателя на БТПП Цветан Симеонов, който коментира, че мястото за събитието е добре подбрано. „Изложените продукти са много специфични, типично индийски, които допринасят за това да се усети индийската атмосфера и тук“, каза още Симеонов. Според него така ще може българите да придобият малка, но доста детайлна картина за индийската култура. Изложбата може да се посети в периода 20-29 септември от 10:00 ч. до 19:00 ч. Входът е свободен.", "date": "2019.09.20", "title": "Индийски ритми превзеха центъра на София"}
{"url": "https://www.monitor.bg:443/bg/a/view/dve-bolnici-s-akcija-v-pomosht-na-studenta-medik-petyr-radev-175911", "text": "Две болници в Пловдив се обединяват с цел да помогнат на онкоболен млад лекар. МБАЛ „Медлайн“ и УМБАЛ-Пловдив организират акция в търсене на потенциален донор за Петър Радев, 25-годишен студент в Медицинския университет – Пловдив. Той е диагностициран с остра миелобластна левкемия и съвсем скоро ще има нужда от присаждане на костен мозък. За да се намери подходящ дарител обаче, трябва да се направи тест за HLA съвместимост, за което е нужно само вземането на 6 милилитра кръв. За целта на 23 септември 2019 г., понеделник, Лабораторията на МБАЛ „Медлайн“ и Клиниката по урология в „УМБАЛ-Пловдив“ правят кампания по вземане на кръв за изследване. Тестът е безплатен и всеки, който иска да помогне, може да се тества в едно от двете лечебни заведения. След това ще бъде вписан анонимно в международната листа на донори и ако се окаже, че е съвместим с някой пациент, ще има възможността да стане негов дарител. „Цялата процедура по вземане на костен мозък трае 1-2 минути, малко е болезнена, но не крие никакви рискове за донора и може да спаси нечий живот. Безкрайно ще съм ви благодарен, който има възможност, да се тества и да сподели с близки и приятели, ако могат и те да го направят.“, пише в социалните мрежи Петър. Всички, които са готови да помогнат и да проявят съпричастност, нека заповядат на 23 септември 2019 г. от 8 до 17 ч. в Лабораторията на МБАЛ \"Медлайн\" / Пловдив, ул. Филип Македонски\" 37/ или в Заседателната зала на УМБАЛ-Пловдив (бившата Окръжна болница, Пловдив, бул. „България“ 234, етаж1).    ", "date": "2019.09.20", "title": "Две болници с акция в помощ на студента медик Петър Радев "}
{"url": "https://www.monitor.bg:443/bg/a/view/rusnak-sprja-pantaleev-za-final-v-ekaterinburg-175909", "text": "Радослав Панталеев остана с бронзов медал на световното първенство по бокс в Екатеринбург (Русия). Боецът ни в категория до 91 килограма загуби полуфиналната си среща с 0-5 от представителя на домакините Муслим Гаджимагумедов. Панталеев вече донесе първи медал на мъжкия ни бокс от световно първенство от 2009 г. насам, когато Детелин Далаклиев стана шампион на планетата в Милано. За последно бронзов медал от мондиал пък е печелил Кубрат Пулев, който бе трети на първенството в Китай през 2005 г. 22-годишният Гаджимагумедов успя да се възстанови от тежък хематом, заради който бе под въпрос за мача и се качи на ринга. Цялата глава на руснака бе в отоци след четвъртфиналния му сблъсък и имаше вероятност лекарският екип на първенството да не го допусне за полуфинала. Още в първия рунд обаче се видя, че този съперник не е удобен на Панталеев. По-ръстовият боксьор търсеше клинчове, когато Радослав влизаше в близък бой и така Муслим Гаджимагумедов взе първите два рунда. В третия националът ни се хвърли да печели, но вече бе късно. Руснакът успя да засече няколко атаки на Панталеев, като в края на рунда съдията на ринга Реймънд Морли от Англия дори отброи нокдаун на българина.", "date": "2019.09.20", "title": "Руснак спря Панталеев за финал в Екатеринбург"}
{"url": "https://www.monitor.bg:443/bg/a/view/prezidentyt-naznachi-polkovnik-krasimir-stanchev-za-nachalnik-na-nso-175916", "text": "На основание чл. 98, т. 7 от Конституцията на България, във връзка с чл. 8, ал. 5, и чл. 7, т. 3 от Закона за Националната служба за охрана, президентът Румен Радев подписа указ, с който назначава полковник Красимир Станчев на длъжността началник на НСО и го удостоява с висше офицерско звание \"бригаден генерал\", от 30 септември 2019 година. Това съобщиха от прессекретариата на държавния глава.", "date": "2019.09.20", "title": "Президентът назначи полк. Красимир Станчев за шеф на НСО"}
{"url": "https://www.monitor.bg:443/bg/a/view/v-karlovo-otkriha-barelef-na-shampiona-po-klasicheska-borba-rangel-gerovski-175910", "text": "Барелеф на Рангел Геровски беше открит в парк „Стадиона“ на родния му град Карлово, съобщиха от общината. Спортистът е  европейски и вицеолимпийски шампион по класическа борба и почетен гражданин на града.  Инициативата за поставянето на паметна плоча с барелеф е на председателя на фондация „Рангел Геровски“ и  родственик на спортиста Евгени Цилков и подкрепена от община Карлово. „Рангел Геровски е пример за карловци, и като спортист и като човек. Когато откривахме този парк, преди четири години дадохме дума, че на подходящи места ще поставим барелефите на изявените карловски спортисти. Сега слагаме началото с този на Рангел Геровски“, каза при откриването кметът на община Карлово и кандидат за нов мандат д-р Емил Кабаиванов. Синът на спортиста – Явор Геровски благодари за инициативата и сподели трогателни моменти от живота на своя баща. Думи на признателност и спомени от спортното минало на големия спортист изразиха: многократният световен и европейски шампион по класическа борба Александър Томов и олимпийският, световен и европейски шампион и треньор на Националния отбор по класическа борба от Сеул 1988 г. – Георги Мърков. На церемонията присъстваха: ръководството на община Карлово, народният представител Борис Ячев, авторът на барелефа - карловския скулптор Димитър Рашков, общински съветници, родственици и приятели на Рангел Геровски, граждани, почитатели на спорта. Рангел Геровски е роден през 1959 година в Карлово. През 1981 година става европейски шампион в категория до 120 кг, през 1985 и 1990 г. е сребърен медалист, а през 1987 г. бронзов медалист. През 1982 година става носител на златния пояс на Никола Петров. На олимпийските игри в Сеул през 1988 година печели сребърен медал по борба в категория до 130 кг. Умира през 2004 година в София след нещастен инцидент.    ", "date": "2019.09.20", "title": "В Карлово откриха барелеф на шампиона по класическа борба Рангел Геровски"}
{"url": "https://www.monitor.bg:443/bg/a/view/unker-omekna-za-predpaznija-mehanizym-175914", "text": "Председателят на Европейската комисия Жан-Клод Юнкер заяви, че е склонен да се откаже от предпазния механизъм за ирландската граница, ако всички цели бъдат постигнати, предаде Франс прес. \"Нямам еротична връзка с предпазния механизъм. Ако резултатите са налице, не ме интересуват инструментите\", с които са постигнати, каза той пред британската телевизия \"Скай нюз\". \"Ако целите са изпълнени, всички цели, тогава нямаме нужда от предпазния механизъм\". В центъра на разногласията между Лондон и Брюксел е клаузата, предвиждаща Обединеното кралство да остане в \"единна митническа територия\" с ЕС, ако не бъде намерено по-добро решение след преходния период. Целта е избягване на връщането на физическа граница между британската провинция Северна Ирландия и Република Ирландия, членка на ЕС. Шефът на европейската изпълнителна власт оцени като позитивна срещата си в понеделник в Люксембург с британския премиер Борис Джонсън, който настоява за премахване на предпазната клауза. \"Може да постигнем споразумение\", \"не ми допада идеята за (Брекзит) без сделка, тъй като това ще има катастрофални последици\", каза Юнкер, който ще предаде председателския пост в ЕК на 1 ноември на германката Урсула фон дер Лайен. Междувременно председателят на британската Камара на общините Джон Бъркоу заяви, че излизане на Великобритания от ЕС без сделка преди 31 октомври е немислимо без парламентарна подкрепа. \"Имаме законопроект, който гласи, че не трябва да има излизане без сделка преди 31 октомври, без да има подкрепа от британския парламент\", каза Бъркоу в изказване на събитие в университета в Цюрих. \"Това е закон. Той не подлежи на предоговаряне. Да твърдиш, че е законно да пренебрегваш закона с мотива, че си воден от благородната цел да осъществиш Брекзит на точно определена дата, е все едно да оправдаеш ограбването на банка с извинението, че възнамеряваш да дариш плячката от обира за чудесна благотворителна кауза\", поясни Бъркоу.  От британския Върховен съд съобщиха, че в началото на следващата седмица се очаква съдиите да се произнесат относно законността на решението на премиера Борис Джонсън да спре работата на парламента в периода на подготовка за Брекзит. Бренда Хейл обяви това в края на тридневното разглеждане на въпроса в съда. Междувременно главният преговарящ на ЕС Мишел Барние започна среща със секретаря по Брекзит Стивън Баркли в Брюксел.", "date": "2019.09.20", "title": "Юнкер омекна за предпазния механизъм"}
{"url": "https://www.monitor.bg:443/bg/a/view/neochakvana-kombinacija-lubo-kirov-napravi-parche-s-pavel-venci-venc-175922", "text": "Две жени на обща възраст от 30 години, едни щури 24 часа, приключили с 4 готови парчета, и 10-секунден среднощен разговор с един от най-успешните изпълнители в съвременния бг поп – така изглежда историята в цифри на „Не бих могъл“. Новият проект на Павел&Венци Венц със специалното участие на Любо Киров следва стремежа на хип-хоп дуото да експериментира с различни стилове и колаборации. Парчето ще влезе и във втория албум на артистите, който ще се появи на бял свят до края на тази година. Историята на „Не бих могъл“ започва в една пролетна нощ, когато рапърите се събират в къща на Балкана, за да кроят бийтове с братята Пламен и Иво. Още след първото прослушване на едно от най-емоционалните парчета родени там, единодушно решават, че споделената мъдрост в тембъра на Любо Киров би придала изключителна стойност на песента. Канят го да се включи със спонтанно телефонно обаждане след полунощ. Пускат му парчето и два дена по-късно той е в студиото им и записва припева. Дуото имат особен сантимент към парчето, което посвещават на най-близките си хора. Павел излива душата си пред любимата жена, а куплетът на Венци е изповед към дъщеря му Агуая. „Това е песен за онези срещи по пътя, които ни вдигат на следващо ниво като човеци и ни карат да гледаме към бъдещето на дълги светлини.“, коментират те. „Изключително доволен съм от начина, по който Павел и Венци продуцираха парчето, и се надявам емоционалният му заряд да раздвижи меломани от всякакви възрасти. „Не бих могъл“ е пример за една много добра приемственост между музикалните поколения“, споделя Любо Киров. Песента тръгва по българските радиа днес, а видеото ще бъде представено през октомври.", "date": "2019.09.20", "title": "Неочаквана комбинация: Любо Киров направи парче с Павел&Венци Венц"}
{"url": "https://www.monitor.bg:443/bg/a/view/mon-razreshi-izvynredna-popravitelna-sesija-175923", "text": "Министерството на образованието и науката по изключение е разрешило да се организира и проведе трета поправителна сесия за учебната 2018/2019 г. Това стана ясно от писмо на просветният министър, изпратено до регионалните инспекторати на образованието. Извънредната поправителна сесия трябва да се проведе в срок до 10-и октомври. На нея могат да се явят единствено получилите слаби оценки на предходните две поправителни сесии на не повече от два учебни предмета. Те могат да бъдат от задължителните, избираемите учебни предмети или задължителната, задължително избираемата или профилираната/професионалната подготовка.", "date": "2019.09.20", "title": "МОН разреши извънредна поправителна сесия"}
{"url": "https://www.monitor.bg:443/bg/a/view/avramova-nalaga-se-razshirjavane-na-trakija-mejdu-sofija-i-plovdiv-175898", "text": "Автомагистрала \"Тракия\" е отесняла в участъка между София и Пловдив в двете посоки и се налага да бъде разширена. Това заяви от парламентарната трибуна министърът на регионалното развитие и благоустройството Петя Аврамова по време на парламентарен контрол. Тя отговори на въпрос народния представител Павел Шопов относно евентуалното изграждане на нови ленти за движение в двете посоки на автомагистрала \"Тракия\" в отсечката Пловдив-София. Аврамова съобщи, че управляваното от нея ведомство е запознато с проблема. По думите й, обаче, към момента нямало конкретни стъпки за изграждане на трета активна лента за движение по магистралата между София и Пловдив. Проблемите пред резлизирането на подобен проект били много. Аврамова даде примери с това, че трябвало да се проучат възможностите на трасето за нова лента, да се намерят пари, които вероятно щели да са много, да се видело дали надлезите, подлезите и мостовете могат да бъдат разширени и т.н. Въпреки това тя увери, че вбъдеще щяла да бъде направена реконструкция.", "date": "2019.09.20", "title": "Аврамова: Налага се разширяване на „Тракия“ между София и Пловдив"}
{"url": "https://www.monitor.bg:443/bg/a/view/shest-chifta-sini-ochi-gledat-ot-novoto-video-na-miro-i-kojna-ruseva-175902", "text": "Цели шест чифта магнетично сини очи ще гледат от новото, второ по ред, видео на Миро и Койна Русева. След като певецът и актрисата изкараха парчето си „На високо“ през май и пожънаха истински успех с неочаквания си дует, на 28 септември те ще доставят истинско пиршество за всички сетива с новата си песен „Ти защо си тук?“ Говорим толкова убедено в оценката си, защото продуцентът на проекта и сценарист на видеото – Игор Марковски, сподели мейкинг в социалните мрежи, след като клипът беше сниман миналия уикенд във вила в кв. „Драгалевци“ в София. Димо Алексиев, Красена Ангелова, Койна Русева, легендите Меглена Караламбова и Борис Луканов, и най-вероятно Миро – всички те с хипнотизиращите си сини очи ще приковават камерата в близките планове. Половината вече доказаха, че са повече от добър екип по работата си във видеото към „Гълъбо“. Там обаче, в черно-бялата среда, акцентът съвсем не падаше върху синьото на очите им. Естествено и тук Игор Марковски е оставил своите „закачки“ към меломаните. Като книгата, през която минава кадъра и трябва да изгледаш няколко пъти видеото, за да те накара жълтата й корица да спреш на пауза и да я изследваш. Всъщност това е томът „Моят последен дъх“ на великия режисьор Луис Бунюел, в който самият той разказва за своя живот и творчество, за своите съмнения и търсения, за любимите си места и питиета, за страстите и фобиите си, за приятелите си, сред които са Лорка, Елюар, Арагон. По традиция и този мини-филм на екипа ще е реверанс към големите в киното. , че визуализацията на „Ти защо си тук?“ ще отдаде почит към Ингмар Бергман. „Киноразказът ще е в неговите пастелни цветове на „Есенна соната“, без да копира нищо от сюжета на филма, разбира се. И отново ще е широкоформатен с вкус към всеки детайл“, допълни сценаристът. Ще има скрити и още много смисли, както в „На високо“ бяха скрити, например, цифрите от 1 до 10. Както клипът към първата, така и към втората песен на Кайна Русева и Миро ще завърши с отворен финал и to be continued... (очаквайте продължение), като обаче няма потвърждение да работят по трета песен.", "date": "2019.09.20", "title": "Шест чифта сини очи гледат от новото видео на Миро и Койна Русева"}
{"url": "https://www.monitor.bg:443/bg/a/view/angelkova-razchita-na-blogyri-i-vlogyri-da-reklamirat-bylgarija-175905", "text": "Блогъри и влогъри ще рекламират България като туристическа дестинация, каза днес във Варна министърът на туризма Николина Ангелкова. По думите й предстои среща с популярни български и чуждестранни личности, които се занимават с такава дейност, като фокусът на разговорите ще бъдат възможностите за културно-исторически туризъм у нас. „През настоящата година средствата за национална реклама са 11 милиона лева, като искаме сумата да остане същата и за 2020 г.“, допълни Ангелкова, цитирана от БТА. По думите й още 15 млн. лв. обаче ще бъдат осигурени за реализация на механизма за насърчаване на организирания туризъм. Министърът допълни, че , като подчерта, че не става дума за субсидиране на чартърни полети. Мерките за насърчаване на организирания туризъм ще бъдат представени и пред представителите на големите туроператори, с които министърът предстои да разговаря. Ангелкова каза още, че скоро ще бъде обявена процедура за подобряване и актуализация на националния сайт за туристическа реклама. В морската ни столица Ангелкова се срещна с представители на контролните органи и браншовите организации от Северното Черноморие, на която бяха обсъдени резултатите от летния сезон. Спрямо първоначалните прогнози има спад между 3-6% като общо 2.7 млн. туристи са посетили България през юни и юли. Ръстът на чуждестранни туристи, отседнали в места за настаняване с поне 10 легла трите морски области Добрич, Варна и Бургас, е 2%. От началото на годината до юли общият брой туристически посещения е над 5.1 млн., а спадът е 1.8% на фона на рекордната 2018 г. За сметка на това има 12.7% ръст на посещенията на българи в места за настаняване с десет и повече легла за периода юни-юли 2019 г. За първите два летни месеца общият ръст на българи и чужденци, отседнали в места с поне 10 легла по Черноморието, е 4.4%. Показателите към този момент надвишават постигнатото през сезон 2017 г., когато българският туризъм отбеляза високи резултати. Според ресорния министър е отчетен спад на нарушенията в сектора. По думите й най-сериозните оплаквания на туристите са били свързани с разминавания между категорията на местата за настаняване и предлаганите услуги, както и за Поради тази причина министърът планира да предизвика дискусия с представителите на бранша, за да стане ясно има ли нужда от приемане на специална обща рамка на какви стандарти трябва да отговарят ол инклузив услугите. Ангелкова допълни, че в хотелите от категория четири и пет звезди продуктът е качествен и оплаквания от гостите не са констатирани. „През това лято се забелязва тенденция за ръст на нощувките, реализирани от българи, особено в националните курорти“, каза още министърът. По думите й в курортите \"Св. Св. Константин и Елена\" и \"Златни пясъци\" увеличението е с над 15%. Ангелкова допълни, че от летище Варна вече ще има целогодишни полети от и до 17 дестинации, което е предпоставка за развитие на целогодишен туризъм. При област Бургас също има ръст от 15%, който според министъра, компенсира значително по-малкия брой нощувки реализирани от чужденци. за периода юли и август. \"В област Бургас картината по отношение на туристите е по-благоприятна, отколкото в областите Варна и Добрич. \"Слънчев бряг\" отново води класацията по брой посетени чуждестранни и български туристи, брой реализирани нощувки. 20% от приходите за туризъм се осигуряват от курорта \"Слънчев бряг\"\", категорична е Ангелкова. Според нея нарушенията, извършени по южното Черноморие, са намалели. \"Изключително много се спазват изискванията да бъдат всички преместваеми обекти заустени и да не изливат водите в морето. Спазват се и изискванията на местата на настаняване и хранене\", каза още тя.  Извършените престъпления са намалели значително, като разкритите от полицията са с 10% повече в сравнения с минали периоди, информира министърът на туризма. Проверените хотели в Елените, Равда и Слънчев бряг в срок са отстранили нередностите, а общия размер на наложените санкции това лято е 180 хил. лв. Ангелкова допълни, че към момента е рано да се коментира предстоящият зимен сезон, тъй като голяма част от туристите посещават България с цел каране на ски. По думите й в средата на октомври би могло да се каже с по-голяма точност какви са прогнозите за зимния сезон. Най-сериозни анализи биха могли да бъдат направени, след като приключи борсата в Лондон, която се провежда в началото на месец ноември.", "date": "2019.09.20", "title": "Ангелкова: Блогъри и влогъри ще рекламират България (ОБНОВЕНА)"}
{"url": "https://www.monitor.bg:443/bg/a/view/dva-pyti-poveche-chujdenci-ot-treti-strani-rabotjat-u-nas-bez-razreshenie-175907", "text": "Два пъти са се увеличили случаите на работещи чужденци от трети държави без разрешение за достъп до пазара на труда у нас, като броят им достига до 99, сочат данните на Главната инспекция по труда (ГИТ) за проверките в морските курорти, цитирани от БТА.  \"Това може да се обясни с големия интерес към чуждестранен персонал от страна на българските работодатели\", смятат от ГИТ.  Нарушенията по работното време продължават да бъдат най-често установяваните при сезонната заетост. През 2019 г. те са 1082. Следват ги нарушенията по заплащането на труда - 966. С 11,4 на сто е увеличен броят на проверките в морските курортни комплекси през настоящия сезон, показват данните на Главна инспекция по труда.  В периода юни-август са извършени 1800 проверки на 1776 работодатели с 44 770 наети при тях. Установени са общо 7001 нарушения. За 670 нарушения на работодателите е потърсена административнонаказателна отговорност. и намаляват в сравнение с установените по време на кампанията през 2018 г., въпреки по-големия брой проверки.  През тази година е създадена организация за упражняване на контрол и през почивните дни. През уикенда освен нови работодатели, са се проверявали задължително и такива, при които през седмицата са установявани случаи на работа без трудов договор. Последващият контрол показва, че са единични случаите, при които при повторната проверка отново са установени случаи на недеклариран труд. но основно при непроверявани работодатели.  С една четвърт намаляват нарушенията по електрообезопасеността на работното оборудване. През кампанията са установени 160 нарушения от този вид. Поражението от електрически ток е една от най-честите причини за трудови злополуки, водещи до смърт. Продължава да нараства броят на наетите непълнолетни. За първите осем месеца на 2019 г. Инспекцията по труда е дала 8257 бр. разрешения за работа на непълнолетни - 8065 бр. - за ненавършили 18 г., и 192 бр. - за ненавършили 16 г., което е ръст с повече от 10%. Продължава тенденцията сезонните работници да подават сигнали за неполучени устно договорени суми или за неполучено възнаграждение при работа без трудов договор и то когато лицата вече не работят. От ГИТ напомниха, че в тези случаи правата на работещите трудно биха могли да бъдат защитени по административен ред, поради липса на доказателства.", "date": "2019.09.20", "title": "Два пъти повече чужденци от трети страни работят у нас без разрешение"}
{"url": "https://www.monitor.bg:443/bg/a/view/bravo-g-ne-175904", "text": "Има теми, за които си мислим, че няма как да има две мнения по въпроса. Не защото сме попили от модерното либерално-болшевишко поведение.  Ако има ценност, която обединява европейската цивилизация, това е човешкият живот. Точно затова в континенталното право, за разлика от американското, по подразбиране най-тежката присъда е за убийство с особена жестокост и по мъчителен за жертвата начин. Това е причината от Европа да тръгват всички осъждания на геноцид, независимо дали става въпрос за холокост, военни действия или етнически прочиствания. Сицилианският касапин Тото Рийна поиска да умре в дома си от рак вместо в затворническата болница. Знаете ли каква беше реакцията на италианците? В един глас попитаха къде са достойнството и правата на неговите жертви. Същото се питат в момента българите след новината, че австралиецът Джок Полфрийман, заклал студента Андрей Монов, ще излезе на свобода 6 години и половина по-рано. Пускането му се случва след многократни опити от Българския хелзинкски комитет. Все пак това са хората, които го номинираха в класацията си за „Човек на годината“. Забележете думата „човек“. И ако е възможно ситуацията да бъде още по-абсурдна, възможността да бъде освободен е прокарана не от някой друг, а от министър на правосъдието. На правосъдието, не на грантовете. Ако перифразираме Вапцаров, Полфрийман наистина е влязъл в затвора и е попаднал на хора. Правилните – БХК, Христо Иванов и Калин Калпакчиев. Това са хора, които твърдят, че се борят за демокрация, и привидно издигат справедливостта в култ. Все пак почти няма протест с тема „правосъдие“, който да не е яхнат от този кръг приятели на човека. Това ли са техните разбирания за справедливост? Или за демокрация? Защото последното буквално означава „управление на народа“. Видно от реакцията на всички, народът не приема подобна „справедливост“. Та това демокрация ли е, пак да питам?! Мотивите на Калин Калпакчиев – друг виден „демократ“, да пусне Полфрийман, са също силно впечатляващи. Цинично е основният аргумент да бъде създаването на НПО в затвора. Нали знаете, че държавата плаща 2 - 3 млн. лева от нашите пари на година за всички дела, които въпросните „граждански“ организации подбуждат? Все пак получават проценти – като адвокати, консултанти, анализатори... Хубавото е правата да се защитават, но да попитаме като италианците – къде са нашите права? И докато в една съдебна зала някой решава да освободи доказан убиец, защото е добър човек, пред Съдебната палата, родители, чийто живот е приключил с този на децата им, събират подписи. За отпадане на облекчените присъди за убийци. Да няма как някой Полфрийман да получи присъда като за кражба, само защото си е признал. Или защото бил добър човек. Случайност? Това ли ви е справедливостта? Или демокрацията? Браво, Г-не!", "date": "2019.09.20", "title": "Браво, Г-не!"}
{"url": "https://www.monitor.bg:443/bg/a/view/dovechera-zapochva-petoto-izdanie-na-the-brava-balkan-fest-175900", "text": "Довечера на поляните пред кметството на село Дъбрава, което отстои само на 5 км от центъра на Благоевград започва Петото, юбилейно издание на рок фестивала „The Brava Balkan Fest“. Меломаните с носталгия си спомнят рецитала на Джон Лоутън през 2017 година и на Марко Мендоса, бас китариста на „Уайт Снейк“, през миналата година. Гвоздеят тази година е Милена Славова. Петото, юбилейно издание на #TheBravaBalkanFest идва с много рок, добро настроение и по традиция надграден с нови идеи и атракции за едно истинско забавление сред природата. Преди концертите в двата фестивални дни мото клубовете, които се включват и тази година в събитието, ще организират различни интересни състезания и игри. Предвидено е място за палатков лагер. Кметството вече е опънало дълги маси с пейки.  Програмата тази вечер е: 18:30 - Sintetica / BG 19:45 - Catorga / BG 21:00 - BLACK ROSE / BG СЪБОТА, 21.09 18:30 - AlogiA / SR 20:00 - Scarlet Aura / RO 22:00 - Milena Slavova / BG", "date": "2019.09.20", "title": "Довечера започва Петото издание на „The Brava Balkan Fest“ "}
{"url": "https://www.monitor.bg:443/bg/a/view/katerushka-v-gradina-v-asenovgrad-padna-vyrhu-dete-175901", "text": "Метална катерушка в двора на детска градина падна върху главата на 4-годишно дете. Инцидентът е станал в двора на забавачка в Асеновград, съобщи Канал 3. Децата си играели, когато изведнъж катерушката се наклонила и паднала върху главата на момиченцето. Веднага след инцидента детето е било откарано в пловдивската университетска болница \"Свети Георги“. То е пострадало тежко, раната му е била обработена с пълна упойка, направени са 10 шева. Детето все още е в шок и отказва да посещава детска градина, казват родителите.  Други родители, чиито малчугани също посещават учебното заведение, казват, че неколкократно са сигнализирали ръководството на градината с молба опасното съоръжение да бъде премахнато. По думите им катерушката била стара и опасна, но била оставена в задния двор.", "date": "2019.09.20", "title": "Катерушка в детска градина падна върху дете  "}
{"url": "https://www.monitor.bg:443/bg/a/view/prekrasna-katrin-taseva-se-prebori-za-olimpijska-kvota-175908", "text": "Катрин Тасева осигури олимпийска квота за България в индивидуалната надпревара на Игрите в Токио. Тасева бе най-добра в поток \"Б\" на индивидуалния многобой на световното първенство по художествена гимнастика в Баку (Азербайджан), като завърши с общ сбор 82,000 точки. За изпълненията си на отделните уреди тя получи: 20,200 на обръч, 20,900 на топка, 21,800 на бухалки и 19,100 на лента. Така въпреки участието си в по-слабия поток в многобоя и още преди изиграването на 12-те най-добри от квалификациите в поток \"А\", класирането на Катрин Тасева я нареди със сигурност сред 16-те, които взимат олимпийски квоти. Обещаваща е и позицията на Боряна Калейн, която участва в поток \"А\", за да може страната ни да спечели две квоти. След слабата квалификация, Катрин Тасева се събра, бе стабилна и концентрирана, като не допусна груба грешка. Особено добри бяха изпълненията й на топка и с бухалки. Световното първенство продължава в събота и неделя със състезанията при ансамблите, а българките направиха изключително силна официална тренировка.", "date": "2019.09.20", "title": "Прекрасна Катрин Тасева извоюва олимпийска квота в гимнастиката"}
{"url": "https://www.monitor.bg:443/bg/a/view/v-kitaj-mesoto-poskypna-s-50-za-godina-175428", "text": "Свинското месо в Китай поскъпна с 50% за година, след като чумата унищожи 1/3 от свиневъдството в страната, пише The Economist. Всеки, който се интересува от растежа на втората най-голяма икономика в света и се опитва да анализира нейния потенциал, трябва да има поне базови познания по свиневъдство, посочва изданието. Това е така, защото свинското месо заема централна част в хранителната диета на китайците, а промените в неговата цена влияят пряко върху инфлацията. Актуалната статистика сочи, че през август цената на свинското на китайския пазар скача с 23% спрямо юли, което е рекордно месечно поскъпване. На годишна база ръстът в цените е с близо 50 на сто. В миналото, винаги когато цените на свинското са се повишавали толкова рязко, китайските фермери просто са увеличавали производството. Този път обаче ситуацията е по-сложна, тъй като опасното заболяване доведе до силен спад в броя на свинете майки. В Китай всяка година се консумират около 55 милиона тона свинско - колкото всички останали държави по света взети заедно. Правителството обяви серия от мерки за стимулиране на свиневъдите - от директни субсидии до нисколихвени заеми. Правителството пусна на пазара и част от замразеното месо от държавния резерв, създаден през 70-те години на миналия век именно за подобни спешни случаи. Свинското, заедно с ориза, е ежедневна необходимост за повечето китайски домакинства. В китайския език думата \"месо\" почти винаги се употребява като синоним на \"свинско\". За останалите видове месни продукти обикновено се използват конкретните им наименования - \"пилешко\", \"телешко\", \"патешко\" и т.н.", "date": "2019.09.20", "title": " В Китай месото поскъпна с 50% за година"}
{"url": "https://www.monitor.bg:443/bg/a/view/tajbe-usein-dokosna-titlata-no-ostana-sys-srebro-v-borbata-175906", "text": "Българката Тайбе Юсеин не успя да защити световната си титла на шампионата в Казахстан. Националката в категория до 62 килограма бе близо до победата срещу представителката на Киргизстан Айсулу Тинибекова, но в последните 13 секунди петата от олимпиадата в Рио през 2016 година стигна до успеха с 5:3 точки. Юсеин първа записа точка благодарение на пасивност от страна на киргизстанката, но веднага след това допусна две точки, с които Тинибекова поведе. В хода на двубоя Тайбе изостана с 1:3. Последва атака, която й донесе две точки, изравняване на резултата и предимство по правилото за направена последна точка. 28-годишната българка опита да защити предимството, което имаше, но не успя и в крайна сметка това я остави със сребърното отличие. Тинибекова, която е трета на световното през 2017 година и бронзова медалистка от \"Дан Колов\" тази година ликува с титлата в категорията. Трофеят е първи в историята на Киргизстан. С класирането си до този етап на състезанието Тайбе Юсеин вече си бе гарантирала олимпийска квота, която за момента е единствена за страната ни от шампионата в Нурсултан. България има два медала до тук - среброто на Тайбе Юсеин и бронза на Айк Мнацаканян в неолимпийската категория до 72 килограма в класическия стил при мъжете. Мирослав Киров и Али Умарпашаев пък отпаднаха рано в своите категории в свободния стил при мъжете на световното първенство. Киров излезе в неолимпийската категория до 74 килограма на свободния стил, където претърпя поражение от колумбиеца Нестор Тафур Бариос с 4:8. Съперникът му загуби в следващия кръг и българското участие приключи. Умарпашаев стартира с туш срещу Семьон Радулов (Украйна) в неолимпийската категория до 70 килограма, а в следващия загуби от узбека Нарвузов с 6:7. Противникът му също претърпя поражение и натурализираният у нас чеченец също отпадна. Утре стартира Светослав Димитров в олимпийската категория до 86 килограма на свободния стил.", "date": "2019.09.20", "title": "Тайбе Юсеин докосна титлата, но остана със сребро в борбата"}
{"url": "https://www.monitor.bg:443/bg/a/view/razhodite-za-trud-s-nad-10-ryst-sprjamo-2018-g-175897", "text": "Разходите за заплати за отработен час у нас за второто тримесечие на 2019 г. са нараснали с 10.9% на годишна база. Това показват данни на Националния статистически институт (НСИ). Общите разходи за труд пък са нагоре с 11%. Haй-мнoгo най-голямо увеличение в oбщитe paзxoди има в ceĸтopa нa ycлyгитe (11%), cлeдвaн oт cтpoитeлcтвoтo (10.6%) и индycтpиятa (9.8%). Заплатите за отработен час пък нарастват най-много в oбpaзoвaниeтo (17.4%), oпepaциитe c нeдвижими имoти (16.3%), \"Дpyги дeйнocти\" (15.8%) и инфopмaциoннитe пpoдyĸти и дaлeĸocъoбщeниятa (12.8%). Hиĸъдe нe ce зaбeлязвa cпaд нa paзxoдитe зa чac тpyд. Индeĸcитe зa oбщитe paзxoди зa тpyд нa paбoтoдaтeлитe cпpямo пpeдxoднoтo тpимeceчиe cъщo ce пoĸaчвaт, ĸaтo нaй-знaчитeлнo тoвa ce cлyчвa в oтpacлитe \"Πpoизвoдcтвo и paзпpeдeлeниe нa eлeĸтpичecĸa и тoплиннa eнepгия\" (c 26 пyнĸтa дo 136.2 пyнĸтa) и \"Oбpaзoвaниe\" (c 16 пyнĸтa дo 131 пyнĸтa). Зa периода 2016-2019 г. нaй-мнoгo ca нapacнaли paзxoдитe зa тpaнcпopт, cĸлaдиpaнe и пoщи, ĸoитo ca нa paвнищe oт 138.7 пyнĸтa. Bcичĸи видoвe paзxoди зa тpyд пpeтъpпяxa пoнижeниe пpeз пъpвитe тpи мeceцa нa 2019 г. cпpямo пocлeднoтo тpимeceчиe нa минaлaтa гoдинa. Bъпpeĸи тoвa, нa гoдишнa ocнoвa тe бeлeжaт тpaйнo нapacтвaнe зa пocлeднитe пoвeчe oт 10 гoдини. Спpямo пepиoдa нa ĸpизaтa paзxoдитe нa paбoтoдaтeлитe ca ce yдвoили, ĸaтo oт oĸoлo 60 пyнĸтa пpeз пъpвoтo тpимeceчиe нa 2009 г. днec тe ca нa paвнищe oт нaд 130 пyнĸтa.", "date": "2019.09.20", "title": "Разходите за труд с 11% ръст спрямо 2018 г."}
{"url": "https://www.monitor.bg:443/bg/a/view/kustendil-s-programa-za-zdravosloven-nachin-na-jivot-175893", "text": "Община Кюстендил стартира програма за здравословен начин на живот, като в областния град пристига и световноизвестният израелски съдов специалист д-р Яир Галили. Успоредно с това негови български колеги ще извършват профилактични прегледи на сърдечно-съдовата система. Доказани специалисти от страната и чужбина ще споделят опит и знания за огромната нужда от профилактиката и за интегративния подход, на който модерната медицина залага при справянето с най-разпространените заболявания на модерния човек. „Всички тези специалисти и национални психолози ще изработят програма по отношение на здравословен начин на живот, която ще започне да се прилага от детските градини и ще мине през училищата“, обяви кметът на областния град Петър Паунов. По негови думи ключовото в тази програма ще бъде двигателната култура, двигателната активност, методи за релакс и култура на хранене, избягване на всякакви вредни въздействия. „По предварително изготвен график, извън часовете за задължителна подготовка, лекторите под формата на игри ще показват на децата как да се хранят, как да се движат. Ще се работи и с родителите, като предстои разкриване на училища за родители. Програмата може да се прилага и в училище, като едната възможност е да се провежда в час на класа, а другата възможност е по програмата за приобщаващо образование“, обясни и зам.-кметът на Кюстендил, Светослав Василев.", "date": "2019.09.20", "title": "Кюстендил с програма за здравословен начин на живот"}
{"url": "https://www.monitor.bg:443/bg/a/view/zapochna-evtanazijata-na-blizo-4-000-praseta-kraj-vidin-175888", "text": "Започна евтаназията на близо 4 000 прасета край Видин. Причина е регистрираната африканска чума по свинете (АЧС) в с. Новоселци, предават от БНТ. Заразеният обект е на по-малко от 3 км от Видин. Преди 2 дни собственикът на въпросното стопанство подава сигнал за повишена смъртност сред животните. От Областната дирекция по безопасност на храните коментираха, че са взети проби и е била изпратена кола, за да се установи наличието на вирус. За да се спре разпространението на болестта, в края на юли беше определена и 20-километрова санитарна зона от промишлените свинекомплекси. Още тогава са умъртвени домашните свине, отглеждани в стопанства тип „заден двор\". Мерките за контрол пък са засилени в друг промишлен обект в гр. Дунавци. \"В 10-километровата зона попада другата свинеферма, в която има 500 свине. Там се засилват мерките за биосигурност\", коментира директорът на областната дирекция д-р Адриян Данков. Той сподели, че още вчера са били взети проби от свинефермата, за да може все пак да се провери. Продуктите от търговски обект, зареждан от свинефермата в Новоселци, ще бъдат унищожени.", "date": "2019.09.20", "title": "Започна евтаназията на близо 4 000 прасета край Видин"}
{"url": "https://www.monitor.bg:443/bg/a/view/za-denja-na-nezavisimostta-bdj-puska-8000-dopylnitelni-mesta-vyv-vlakovete-175890", "text": "От „БДЖ - Пътнически превози” ЕООД ще пуснат допълнителни 8000 места във влаковете. Причина за това е предстоящият Ден на Независимостта, който ще се отбележи в неделя. С допълнителни вагони ще бъдат увеличени съставите на влакове, които пътуват в основните направления в страната. Целта е да се осигури по-удобно придвижване на тези, решили да пътуват. Промяната важи от днес до 23 септември включително, като се отнася за влаковете, пътуващите по маршрутите: София-Варна-София; София-Бургас-София; София-Русе-София; София-Пловдив-София; София-Свиленград-София; София-Горна Оряховица-София; София-Лом-София; София-Видин-София; София-Кюстендил-София; Септември-Добринище-Септември; Варна-Пловдив-Варна. При купуване на двупосочен билет клиентът може да получи отстъпка между 10-30% от редовата цена в зависимост от различните търговски оферти. Подробна информация за наличните свободни места във влаковете през почивните дни желаещите могат да вземат от служителите на гишетата „Информация” и билетните каси в железопътните гари и бюра в страната, както и на националния телефонен номер на дружеството.", "date": "2019.09.20", "title": "За Деня на Независимостта: БДЖ пуска 8000 допълнителни места във влаковете"}
{"url": "https://www.monitor.bg:443/bg/a/view/dvama-gyrci-izkarvali-nad-6-5-mln-evro-ot-nelegalna-televizija-s-ofisi-v-petrich-175891", "text": "Над 6,5 млн. евро за 4 години изкарвали двама гърци, въртейки нелегална телевизия от офис в Петрич, пише вестник „Български новини“, излизащ в Атина. Групировката им предлагала услугите си в България, Гърция, Италия, Холандия, Франция и Германия. Двамата авери имали и 2 счетоводни къщи, също ситуиарани в Петрич. Започналото разследване, обединило няколко държави. Работата била наблюдавана и координирана от Евроджъст. Разследването се водело еднновременна в 6-те държави, а партньор у нас бил отдел “Киберпрестъпност” в ГДБОП. Били са спрени над 200 сървъра. Разследващите ударили и парите на групата, като спрели над 150 PayPal акаунта, на които пиратите получавали плащанията от таксите. От 2015 г., когато започнали, досега са натрупали над 6,5 млн. евро. Гърците предлагали услуги за излъчване, подобни на предлаганите от Sky Italia, Mediaset Premium, Netflix, Dazon и Infinity в различни държави. Те се сдобили с последния софтуер за подобно излъчване и дори постоянно го обновявали. Пуснали и няколко станции за препредаване със специални сървъри, за да се деактивира разшифроването на оригиналните програми и да се генерира незаконния IPTV сигнал в нарушение на Закона за интелектуалната собственост. Групата предлагала много широк каталог със съдържание, имало и опция за добавяне при поискване на много ниска цена. Незаконните печалби после са прехвърляни в чуждестранни банкови сметки. Общо са били идентифицирани 22-ма, съпричастни към схемата. Те са заподозрени в извършване на мащабни измами, киберпрестъпност и пране на пари. У нас, няма задържани, но са затворени офисите в Петрич, от които е ставало разпространението на пиратското съдържание. Именно българските власти дали и имената на гърците, които били арестувани в родината си. У нас, освен отдел “Киберпрестъпност” на ГДБОП, са пристигнали и 4-ма командировани италиански полицаи. Дейността на бандата е наблюдавана от антимафиотите 6 месеца. Бандата не е предлагала интернет.   Това е втора акция срещу ТВ пиратството в последните месеци. В началото на пролетта бяха спрени няколко пиратски оператора в цялата страна.", "date": "2019.09.20", "title": "Двама гърци изкарвали над 6,5 млн. евро от нелегална телевизия с офиси в Петрич"}
{"url": "https://www.monitor.bg:443/bg/a/view/zatvor-za-sin-zaplashil-majka-si-s-ubijstvo-175892", "text": "За 7 месеца в затвора влиза дупничанинът Николай Христов, който многократно е заплашвал майка си с убийство. Решението по делото е на съдия Маргарита Александрова, която вече е постановила по отношение на Николай постоянен арест. Мъжът се призна за виновен в това, че на 15.06.2019 г. в двора на семейната му къща в Дупница, се е заканил с убийство на майка, с думите: „сега ще те убия и излежа“. Срещу него беше повдигнато обвинение по член 144, ал. 3, във вр. с ал. 1 от НК. Христов е многократно осъждан, като вече на два пъти е лежал в затвора закани за убийство на собствената си майка. „При изпълнение на наказанието следва да бъде приспаднато времето, през което подсъдимият Николай е бил задържан с мярка за неотклонение „Задържане под стража“, считано от 22.07.2019 г.“, обявиха от Районен съд – Дупница. Определението е окончателно и не подлежи на обжалване. ", "date": "2019.09.20", "title": "Затвор за син, заплашил майка си с убийство"}
{"url": "https://www.monitor.bg:443/bg/a/view/graciite-ot-ansambyla-njamame-tyrpenie-za-uchastieto-si-v-baku-175889", "text": "Националният ни ансамбъл по художествена гимнастика направи изключително силна официална тренировка в Азербайджан преди участието си на световното първенство през уикенда. Българките показаха класа и изключителна форма, като бяха един от малкото отбори, които изиграха и двете си композиции без грешка. Неточности и изпускания направиха основните конкуренти, като Русия, Украйна, Япония, Италия, съобщава БНР. Многобоя при ансамблите е в събота, като нашите грации ще играят в първа група в компанията на ансамблите на Украйна, Япония, САЩ, Китай, Канада, и ще започнат участието си със съчетанието с три обръча и два чифта бухалки. Във втората група са петорките на Русия, Италия, Беларус, Израел, Испания. България вече има олимпийска квота при ансамблите за Игрите в Токио. \"Вече нямаме търпение състезанието да започне. Атмосферата във зала тук, в Баку е страхотна. Ние се чувстваме във форма и сме готови. Остава само да го покажем, когато трябва\", заявиха Симона Дянкова, Стефани Кирякова и Лаура Траатс след като днес направиха първия и единствен подиум за ансамблите преди утре да започнат участието си на световното. \"Надяваме се да имаме късмет, да успеем да запазим концентрацията си за да покажем съчетанията си в най-добрия им вид. Ние на всяко  едно състезание тръгваме с мисълта да си изиграем съчетанията по най-добрия начин. И на това световно ще дадем всичко от себе си да ги покажем и да ги изиграем. Като цяло не мислим за очакванията. Нашата основна цел, както казахме е  да си изиграем съчетанията\", допълниха Лаура Траатс и Мадлен Радуканова.", "date": "2019.09.20", "title": "Грациите от ансамбъла: Нямаме търпение за участието си в Баку"}
{"url": "https://www.monitor.bg:443/bg/a/view/stokoobemenyt-mejdu-bylgarija-i-japonija-dostigna-214-mln-dolara-175896", "text": "Търговията между България и Япония достигна 214 млн. долара през 2018 г. Постиганият стокообмен е най-високият за последните 10 години. Това каза заместник-министърът на икономиката Лилия Иванова по време на Японско-български икономически семинар, провел се в Токио. По нейни думи българският износ за азиатската страна нараства с 4.4% на годишна база до 49.3 млн. долара, а вносът от Япония се увеличава с 39.8%, достигайки над 165 млн. долара. В семинара взеха участие над 140 родни и японски фирми. „Проведените през последните две години мероприятия, насочени към бизнеса, дадоха възможност за активно директно сътрудничество между фирмите от двете страни и запознаване на японския бизнес с България“, изтъкна Иванова. Тя посочи, че продължава да съществува широк потенциал за развитие на икономическите връзки между България и Япония, като доказателство за взаимния интерес е регистрираният през последните години ръст на стокообмена между двете държави. По време на срещата стана ясно, че както и в медицинска апаратура и разширения в аутомотив сектора. Японците са готови и да подкрепят компаниите, които смятат да разширят дейността ви в Страната на Изгряващото слънце. Икономическият заместник-министър подчерта, че с влизането в сила през февруари тази година на Споразумението за икономическо партньорство между ЕС и Япония търговските и икономическите отношения не само със Съюза, но и между двете страни получават нов тласък. „Повече от 90% от износа на ЕС за Япония няма да подлежи на облагане с мита, а при достигане на пълно прилагане на споразумението, 97% от европейските стоки ще могат да се внасят свободно в Япония“, поясни ресорният министър. Тя допълни, че е постигната пълна либерализация на търговията с вина, а след преходен период шоколад, сладкарски изделия и други основни селскостопански стоки. По време на посещението си зам.-министър Иванова проведе срещи с Хидеки Макихара, държавен министър на икономиката, търговията и индустрията, Хитоши Очи, зам.-председателна на Японската бизнес федерация KEIDANREN и председател на комитета за Европа на KEIDANREN, Акико Игая, генерален секретар на Японо-българската асоциация и Ясукадзу Ирино, изпълнителен вицепрезидент, отговарящ за Европа, на Японската организация за външна търговия (JETRO). Партньорството между двете страни, както и желанието за намиране на механизми за засилване на двустранното сътрудничество в различни сфери бяха потвърдени по време на срещите. Заместник-министър Иванова изрази увереност в бъдеще японските инвестиции в страната ни да се увеличат, като посочи добрите условия за бизнес в България. „Инвестиционното сътрудничество с Япония в сектори като: производство на автомобилни части и кабелно оборудване за автомобили, хуманно здравеопазване, енергетика, услуги, както и банково дело е на високи ниво, но привличането на повече японски инвестиции в България е един от приоритетите ни в търговско-икономическата област“ добави Иванова.", "date": "2019.09.20", "title": "Стокообменът между България и Япония достигна 214 млн. долара"}
{"url": "https://www.monitor.bg:443/bg/a/view/nevjana-vladinova-tova-svetovno-pyrvenstvo-e-posledno-za-men-175886", "text": "Грацията Невяна Владинова потвърди, че участието й на световното първенство по художествена гимнастика в Баку, Азербайджан е последно в нейната състезателна кариера. \"С това завърших участието си на световното първенство в Баку, което е и последно за мен! Да, можех да участвам във финала на лента, ако не бях пропуснала един от елементите си, но съм щастлива, защото точно тук аз спечелих най-важната си битка, тази със себе си! Раздадох душата и сърцето си на килима заради всички, които ме обичат, заради треньорите ми и заради мен самата\", написа Владинова в социалните мрежи. \"Искам да пожелая успех на Катрин Тасева и Боряна Калейн! Вярвам, че ще покажат най-доброто и ще зарадват всички ни. Не забравяйте, че освен за себе си ние правим всичко това и за България! Нека се обединим и дадем цялата си положителна енергия и сила през следващите три дни на отбора ни\", допълни още родната гимнастичка.", "date": "2019.09.20", "title": "Невяна Владинова: Това световно първенство е последно за мен"}
{"url": "https://www.monitor.bg:443/bg/a/view/vynshno-s-preduprejdenie-kym-bylgarite-v-sa-sht-da-izbjagvat-stachkite-za-klimata-175894", "text": "МВнР препоръчва на нашите сънародници, пребиваващи в САЩ, да избягват местата на стачните действия от масовата стачка против климатичните промени, като следят актуалната информация в медиите, както и на сайтовете на кампанията, които се обновяват постоянно. Повече от 600 демонстрации са планирани в САЩ на 20 и 27 септември като част от глобална стачка, посветена на борбата с климатичните промени. За днес протестни действия са обявени в множество големи градове на територията на САЩ, включително Вашингтон, Ню Йорк, Лос Анджелис, Чикаго, Бостън, Маями и др. Обявените локации на демонстрациите в тези градове между 11 ч. и 17 ч. местно време на 20 септември са следните: Ню Йорк: сборен пункт - църквата \"Сейнт Поул\", бул. \"Бродуей\" 219 (St. Paul Chapel, 209 Broadway); Вашингтон: парк \"Джон Маршал\" (John Marshall Park) между ул. \"Си\" (C St) и \"Пенсилвания авеню\" (Pennsylvania Ave); Чикаго: Гранд парк (Grand park) в участъка между \"Кълъмбъс драйв\" (Columbus Drive) и \"Рузвелт роуд\" (Roosevelt Road); Лос Анджелис: площад \"Пършинг\" (Pershing Square, 532 S Olive St); Бостън: площадът пред кметството на Бостън (Boston City Hall Plaza) Маями: кметството на Маями Бийч (Miami Beach City Hall) При необходимост от съдействие българските граждани могат да се свържат със задграничните ни представителства в САЩ на следните телефони: Посолство на Република България във Вашингтон: +1 202 387-0174; +1 202 387-5770; Генерално консулство на Република България в Ню Йорк: +1 212 935 4646; +1 212 935 7938; Генерално консулство на Република България в Лос Анджелис: +1 310 4373606; +1 3104786700; Генерално консулство на Република България в Чикаго: +1 312 752 0661; +1 312 867 1904.", "date": "2019.09.20", "title": "Външно с предупреждение към българите в САЩ: Да избягват стачките за климата"}
{"url": "https://www.monitor.bg:443/bg/a/view/ansambyl-chinari-predstavja-magijata-na-tanca-v-otkrito-more-v-denja-na-nezavisimostta-175895", "text": "За първи път ансамбъл „Чинари“ ще представи богатството и красотата на българския фолклор в открито море. Спектакълът на 22 септември е част от специална българска програма на борда на един от най-големите круизни кораби в Европа Costa Diadema, известен като Кралицата на Средиземно море. Петхилядната публика по вода ще може първа да види предпремиерно фрагменти от авторската музикално-танцова импресия „Магията на танца“, която ще бъде представена във вдъхновяващо нов завършен вид на 12 декември в зала 1 на НДК. „Магията на танца“ е първият сред авторските спектакли на ансамбъл „Чинари“, показващи българския фолклор през призмата на съвремието. Тази смела крачка  на хореографа и режисьор на „Чинари“ Асен Павлов в годината на 15-годишнината на трупата поставя началото на нова „епоха“ за първия независим танцов ансамбъл у нас. Днес 11 години по-късно музикално-танцовият спектакъл - импресия и темите, вплетени в него, са още по-актуални, а интересът към нетрадиционния прочит на българския фолклор не спира да привлича вниманието и на публиката, и на хората, за които българското народно творчество е извор на вдъхновение. Още една изненада готви на 22 септември за своите почитатели ансамбъл „Чинари“. Тогава трио „Булгарина“ в лицето на ангелските гласове Любомира Павлова, Радостина Николова и Деница Дончева ще представи в Youtube канала Bulgarina видеото към новата си песен „Химера“, която също ще бъде част от „Магията на танца“ на 12 декември в зала 1 на НДК. Билетите за спектакъла „Магията на танца“, на цени от 20 до 40 лева, са в продажба на касите на НДК и в www.Ticketportal.bg, а само до 18 октомври можете да си изберете най-добрите места с отстъпка 5 лева от редовната цена.  ", "date": "2019.09.20", "title": "Ансамбъл „Чинари“ представя „Магията на танца“ в открито море в Деня на независимостта"}
{"url": "https://www.monitor.bg:443/bg/a/view/sanirat-jilishtni-blokove-v-peshtera-s-evropari-175881", "text": "В Пещера започна санирането на два жилищни блока с пари от програмата за енергийна ефективност, финансирана от ОП “Региони в растеж“. Със символична първа копка кметът Николай Зайчев стартира дейностите по проекта. А сградата, в която се намират Дирекция „Социален патронаж“ със звено „Домашен социален патронаж, офиси и кухня“ и „Дневен център за деца и младежи с увреждания, ще бъдат с допълнително повишена енергийна ефективност, след като бъдат монтирани фотоволтаични панели за производство на електроенергия. „Като кмет няма как да бъда недоволен първо от това, че екипът ми успя по най-бързия и най-добрия начин да подготви проектите за кандидатстване и в двата етапа на европейската програма. След това имам вътрешната удовлетвореност от това, че стотици семейства в Пещера живеят в по-добри жилища, които са и по-икономични. След това служителите в няколко администрации вече работят при съвременни условия. Всичко това, което направихме по тази програма изпълнява целта си да допринесем за енергийна ефективност с по-малки разходи за отопление, но заедно с това подобрихме и визията на Пещера“, коментира кметът Николай Зайчев. До този момент в Пещера по Националната програма за енергийна ефективност са санирани 6 големи жилищни блока, а със европейски средства бяха реновирани 43 жилищни сгради. Сградата на Социалния патронаж и Дневния център ще е петата административна сграда с повишена енергийна ефективност с европейски средства. До момента по Оперативната програма са санирани сградите на Общинска администрация, Полицията и Пожарната, Ритуалната зала и Общинския детски комплекс.  ", "date": "2019.09.20", "title": "Санират жилищни блокове в Пещера с европари"}
{"url": "https://www.monitor.bg:443/bg/a/view/otkriha-obnoven-pametnik-na-zaginalite-vyv-vojnite-175878", "text": "С подкрепата на Министерство на отбраната, Областна комисия \"Военни паметници\" и община Септември, в с. Карабунар беше реставриран военният паметник в центъра на населеното място. В церемонията по официалното откриване на обновения монумент се проведе с участието на представително формирование от Силите за Специални операции и Представителния духов оркестър на ВВС. В една от най-тежките войни – Първата световна война 56 войници от село Карабунар са загинали на бойното поле. Те са били част от 44 пехотен полк и 27 пехотен чепински полк. Много са оцелелите, върнали се при семействата си, за да разкажат за ужаса на войната, от тях 20 наградени с ордени „За храброст“ и медали „За заслуга“. В Балканската и Междусъюзническата война са загинали 10 карабунарски войника, във Втората световна война – 6 карабунарски войника. На шестте военни плочи са увековечени имената на 72 достойни българи, дали живота си за благото на България. Информацията за имената на загиналите е снета от документи налични във Военния архив – Велико Търново и Архив на починалите жители на село Карабунар – Кметство Карабунар. На събитието присъстваха кметът на село Карабунар Иван Каменарски, кметът на община Септември Марин Рачев, арх. Николай Колев – директор Дирекция в Областна администрация Пазарджик, директорът на РИМ Пазарджик Борис Хаджийски, наследници на загиналите и оцелелите войници от четирите войни. В знак на признателност пред паметните плочи бяха поднесени венци и цветя.", "date": "2019.09.20", "title": "Откриха обновен паметник на загиналите във войните"}
{"url": "https://www.monitor.bg:443/bg/a/view/350-ot-tradicija-vyzkresjavat-dramata-pri-dobro-pole-i-dojran-175883", "text": "Над 350 активисти на националното движение Традиция ще вземат участие в реконструкцията на едни от най-епичните моменти на финала на Първата световна война и подвига на поручик Стратия Мазгалов и неговите живи изгорени от огнехвъргачките на френската войска войници , които не се предават при пробива на Добро поле на 15 септември 1918 година. Възстановката на събитията ще започне от 8 часа на 22 септември в местността Турлата до градския стадион в Троян, уточни ръководителят на местното дружество Традиция Христо Клисурски, който ще облече униформата на полковник Личев, командир на 58-и резервен полк по време на световната баталия.Няколко дни по-рано са завършени 7 позиции от фронта при Дойран и Добро поле, съдето ще бъдат разположени 5 оригинални тежки картечници Максим – Соколов и 15 реплики на оръдия, ползвани от воюващите страни.По сто души ще бъдат облечени в униформи на Антантата/ французи, англичани/ ,60 ще бъдат участниците в гръцки и турски униформи, а 8 десетки ще отстояват на атаките на противниците от българската армия /основно от 30-и пехотен шейновски полк и  58-и полк от 9-а плевенска дивизия/.  Подготовката е продължила близо година, коментира Клисурски, тя ще бъде насочена основно към подвига на редовите войници , офицери и подофицери. Финансово рамо на реанкарнаторите са дали от МО и община Троян / общо 28 000 лв/ и родолюбиви жители на градчето, които са дарили близо 30 бона. В Троян вече е подредена изложба със снимки и документи от българския културен клуб в Босилеград, която разказва за погрома на тамошното население през 1917-а година.Гостите на възстановката ще могат да разгледат лагерите на отделните войскови части и да проследят как е ставало забавянето на пленник от вражеската линия с участие на специална щурмова група. Подвигът на поручик Мазгалов и неговите войници от картечното гнездо при Сипкавата висота до Доброполската река ще бъде показан във времето от 17,30  до 18,30 часа, униформата на героя ще надене жител на Троян. С униформата на генерал Вазов ще бъде Христо Драгозов, който наскоро се вживя на Шипка в образа на испанския военен кореспондент и художник от фронта Хосе Луис Пелисер.", "date": "2019.09.20", "title": "350 от Традиция възкресяват драмата при Добро поле и Дойран "}
{"url": "https://www.monitor.bg:443/bg/a/view/starozagorski-pensioner-specheli-djak-pota-ot-toto-2-6-ot-42-175884", "text": "68-годишният строителен инженер и понастоящем пенсионер от Стара Загора Теньо Трендев е последният засега късметлия, който спечели джакпота от 676 386 лв в 74-я тираж на играта Тото 2-6 от 42 на 15 септември. Комбинацията, с която играл била произволна. Фиша пуснал в пункта, който обикновено използвал, а новината за печалбата го сварила в отделението по хемодиализа на местната болница, което му се налага да посещава от няколко години заради здравословен проблем. Това не е първата му печалба от тотото, преди години спечелил новичко „Форд-Мондео“. На този етап не е взел окончателно решение как точно ще разпредели сумата, от която на първо време ще получи 200 бона, а след това в продължение на 15 месеца по 30 хилядарки.“Видях човешката мъка, както се казва от „първа ръка“ покрай болестта си, може би част от парите ще бъдат дарени, а останалите ще решим как да ги разпределим между деца и внуци със съпругата ми!“, коментира късметлията.", "date": "2019.09.20", "title": "Старозагорски пенсионер удари джакпота от Тото 2 6 от 42"}
{"url": "https://www.monitor.bg:443/bg/a/view/registrirame-praseto-sreshtu-1-lev-175427", "text": "Край на свободно движещите се из селските дворове и бунища свине. Заради африканската чума се затягат мерките за биосигурност за отглеждане на прасета както в промишлени ферми и в малки семейни ферми, така и в стопанства тип заден двор. Новите мерки се обсъждат от работна група на агенцията по храните и земеделското министерство. Регистрацията на стопанствата тип заден двор ще стане задължителна. Това става ясно от брошура на агенцията по храните. Регистрацията ще струва само 1 лев на прасе. Процедурата включва подаване на заявление до Областната дирекция по безопасност на храните, документ за собственост (наем), осигурено обслужване от ветеринарен лекар, становище от кмета на населеното място. В едно стопанство ще могат да се гледат до три броя свине за угояване за лични нужди, досега разрешени бяха до 5 животни. Няма да се позволява отглеждане на свине майки и некастрирани нерези в тези стопанства. Забранява се придвижването на животни към други стопанства, кланици или транжорни. Новите мерки за биосигурност предвиждат поставяне и на огради, за да се ограничи движението на свинете и да няма достъп на външни хора и други животни. Ще има и специални изисквания към кочините. Те трябва да са стабилни и също да не позволяват достъп на други животни. Ще има и изисквания и за водоснабдяването на обектите – то трябва да е от собствен или централен водоизточник. Въвеждат се и специални изисквания за дезинфекция. На входа на помещението ще трябва да има дезинфекционна ваничка за обувки. Стопаните освен това ще трябва да сменят дрехите и обувките си преди влизане в кочината и ще трябва да дезинфекцират ръцете си преди влизане и излизане. Предвиждат се мерки за борба с насекоми и гризачи. Стопаните ще трябва да използват препарати срещу тях в помещенията и двора. Оборудването пък не трябва да се споделя с други стопанства и редовно ще се чисти и дезинфекцира. Въвежда се забрана свинете да се хранят с кухненски отпадъци. Торът пък ще трябва да се съхранява 6 месеца на специално място преди използването му. Зърното и фуражите ще се съхраняват поне 60 дни след добива им, преди да бъдат използвани за храна. Сламата за постеля ще трябва да отлежава поне 90 дни след добива й. Животните ще пристигат в обекта, идентифицирани от индустриални и фамилни свинеферми с ушни марки и с ветеринарномедицинско свидетелство за транспорт – пътен лист. Документите – пътните листове, документи за произход на животните, ветеринарномедицински документи, ще се пазят от стопанина. Стопаните също така ще трябва да спазват изискванията за хуманно отношение при отглеждането на животните и да осигурят прилагането на здравни мерки съгласно националната програма за профилактика и контрол на заболяванията. За фамилните ферми ще има пък изискване за обособяване на сух филтър за смяна на дрехи. Ще има и изисквания за временно съхранение на трупове на умрели животни и странични животински продукти в затворени контейнери, които се почистват и дезинфекцират. Чумата унищожи 1/5 от свиневъдството у нас. Това обяви земеделският министър Десислава Танева на форум за АЧС, който се проведе в София. Умъртвените прасета са над 131 000. Разходите за дезинфекция, загробване и обезщетения на стопаните са над 23 милиона евро. Част от тях ще бъдат възстановени от Брюксел. От началото на годината досега са регистрирани общо 35 огнища при домашни свине.", "date": "2019.09.20", "title": "Регистрираме прасето срещу 1 лев"}
{"url": "https://www.monitor.bg:443/bg/a/view/izteche-pyrva-snimka-ot-novija-sezon-na-pod-prikritie-175882", "text": "От началото на месеца се заговори, че един от най-хитовите сериали родно производство ще получи нов сезон. Става въпрос за „Под прикритие“, а любопитна снимка разбуни духовете в социалните мрежи. Появи се кадър с актьорите Мариан Вълев и Кирил Ефремов, които позират с визията на героите си от поредицата Куката и Големия близнак. Това, което направи впечатление на феновете е, че екранната банда е сменила любимото си заведение с ново. Завъртяха се спекулации, че иcпaнци и нeмци щe финaнcирaт и прoдуцирaт новите епизоди cъвмecтнo c БНТ. Зa дa cтaнe тoва възмoжно, БНТ e взeлa oбрaтнo прaвaтa зa рaзпрocтрaнeниe нa дoceгaшнитe ceзoни oт aмeрикaнcкaтa кoмпaния “Ню филмc интeрнeшънъл”, кaтo e прeкрaтилa дoгoвoрa c нeя. Очаква се сериозна инвестиция от около един милиона евро за всяка серия.", "date": "2019.09.20", "title": "Изтече първа снимка от новия сезон на „Под прикритие“"}
{"url": "https://www.monitor.bg:443/bg/a/view/pyrvite-11-km-ot-turski-potok-gotovi-do-mesec-175885", "text": "Първите 11 км от „Турски поток“ или входната точка от турската граница ще бъдат изградени през следващия месец. Това коментира министърът на енергетиката Теменужка Петкова пред bTV тази сутрин. Тя успокои, че на България няма да й бъдат възложени санкции заради забавянето на проекта като допълни, че Унгария и Сърбия също изостават със сроковете. Крайният срок за стартирането му е началото на 2020 г. След изграждането на входната точка, газопроводът ще ползва и 140 км от вече съществуваща инфраструктура. Голямото предизвикателство ще е изграждането на частта от Провадия до границата със Сърбия. По договор тя трябва да се изгради за 250 дни, но Петкова изрази надежда, че срокът може да бъде намален. Изграждането на българския участък ще струва на страната 2 млрд. лв., но със завършването на проекта се предвижда приходите от транзитни такси за страната да нараснат. В момента те са 220 млн. лв., а само след година ще нараснат двойно до 420 млн. лв. Във връзка с АЕЦ „Белене“, ресорният министър сподели, че има 13 заявления за участие в процедурата по подбор на стратегически изпълнител. През всички минали години обаче в проекта са потънали 3 млрд. лв. - същата сума, която ще платим, за да изградим „Турски поток“. като Северна Македония също е изразила интерес да участва с 10%. Според Петкова до средата 2020 г. ще приключи процедурата и ще стане ясно дали АЕЦ \"Белене\" ще се случи. Междувременно се очаква в началото на следващия месец животът на 6-ти блок в АЕЦ „Козлодуй“ да бъде удължен с още 30 години, като тогава ще му бъде издаден и лиценз. Същото се случи и с 5-ти блок преди 2 години. Крайният резултат е, че и двата блока на АЕЦ „Козлодуй“ получават по 60 години живот. Енергийният министър увери, че шпионският скандал не е повлиял по никакъв начин на междуправителствената комисия между България и Русия като според нея руснаците изобщо не са повдигнали въпроса. На въпрос дали въглищните централи ще бъдат спасени, Петкова посочи, че България ще се бори за запазването им. В момента те осигуряват 46% от тока на страната, а през зимата 60% от нужните количества енергия. \"Ще им удължим живота, както правят други страни от ЕС като Полша, да речем\", подчерта Петкова.", "date": "2019.09.20", "title": "Първите 11 км от „Турски поток“ готови до месец"}
{"url": "https://www.monitor.bg:443/bg/a/view/kirov-i-umarpashaev-otpadnaha-na-svetovnoto-po-borba-175880", "text": "Мирослав Киров и Али Умарпашаев отпаднаха на световното първенство по борба в Нурсултан, Казахстан. Киров излезе в неолимпийската категория до 74 кг на свободния стил, където претърпя поражение от колумбиеца Нестор Тафур Бариос с 4:8. Съперникът му загуби в следващия кръг и българското участие приключи. Умарпашаев стартира с туш срещу Семьон Радулов (Украйна) в неолимпийската категория до 70 кг, а в следващия загуби от узбека Нарвузов с 6:7. Противникът му също претърпя поражение и натурализираният у нас чеченец също отпадна. От 15 часа започват финалите, в  които ще има българско участие. Тайбе Юсеин ще брани титлата си срещу Айсулу Тинибекова (Киргизстан), пета на олимпиадата Рио 2016, в категория до 62 кг.  Утре стартира Светослав Димитров  в олимпийската категория до 86 кг на свободния стил.", "date": "2019.09.20", "title": "Киров и Умарпашаев отпаднаха на световното по борба"}
{"url": "https://www.monitor.bg:443/bg/a/view/dvama-bylgari-ne-uspjaha-da-zapishat-dvuboj-na-svetovnoto-po-shtangi-175877", "text": "Българите Стилиян Гроздев и Мая Иванова не успя да запишат двубой в своите категории на световното първенство по вдигане на тежести в Патая, Тайланд. В група \"Б\" при 67-килограмовите Гроздев направи само един успешен опит от 133 килограма в изхвърлянето и две неуспешни на 135 килограма, след което в изтласкването не можа да се справи със 165 килограма на два пъти и със 166 килограма в последния си опит. 20-годишният Гроздев е европейски вицешампион от Букурещ 2018 в категория до 62 килограма. В състезанията при жените, също в група \"Б\" в категория до 55 килограма, Мая Иванова направи шест неуспешни опита - три на 82 килограма в изхвърлянето и още три на 100 килограма в изтласкването.", "date": "2019.09.20", "title": "Двама наши щангисти с \"нули\" в Тайланд"}
{"url": "https://www.monitor.bg:443/bg/a/view/a1-startira-predvaritelni-porychki-na-i-phone-11-i-phone-11-pro-i-i-phone-11-pro-max-175879", "text": "А1 дава старт на предварителните поръчки на най-новите модели на iPhone. Серията включва– iPhone 11, iPhone 11 Pro и iPhone 11 Pro Max, които ще бъдат налични в търговската мрежа на А1 от 27 септември. iPhone 11 Pro и iPhone 11 Pro Max са флагманите в портфолиото на Apple, като предоставят впечатляваща производителност с новия А13 Bionic чипсет. Корпусът на двете устройства съчетава неръждаема стомана и закалено стъкло с олеофобно покритие, като в допълнение притежава рейтинг IP68 за водо- и прахоустойчивост. iPhone 11 Pro има 5,8-инчов Super Retina XDR OLED дисплей, с гъстота на пикселите от 458ppi. Технологията и гъстотата на пикселите при iPhone 11 Pro Max е същата, а дисплеят е 6,5-инчов. Двата модела разполагат с тройна камера на гърба – 12-мегапикселова широкоъгълна камера (f/1.8), 12-мегапикселова ултраширокоъгълна камера (f/2.0) и 12-мегапикселов телефото обектив (f/2.4) с двойно оптично увеличение. Камерата разполага със система от четири LED светкавици, предоставящи възможност за заснемане на качествени изображения при ниска осветеност. Базовите версии разполагат с вградена памет за съхранение от 64GB, а за по-взискателните клиенти са налични версии с 256GB и 512GB вътрешна памет. iPhone 11 съчетава най-новите технологии от Apple на по-достъпна цена. Корпусът комбинира алуминиева рамка и закалено стъкло с олеофобна защита. Дисплеят е 6,1-инчов, IPS LCD панел с гъстота от 326 пиксела. Моделът има нова двойна задна камера – 12-мегапикселова широкоъгълна камера (f/1.8) и 12-мегапикселова ултраширокоъгълна камера (f/2.4), поддържаща HDR функции, заснемане на панорамни изображения, разпознаване на сцени с изкуствения интелект и много други. Четворната LED светкавица спомага за заснемане на изображения при ниска осветеност с богати и ясни детайли. Мощният процесор А13 Bionic притежава AI функции и предоставя завидна производителност, благодарение на 7-нанометровата си архитектура. Базовата версия на модела разполага с вградена памет за съхранение от 64GB. Моделите работят с най-новата операционна система от Apple – iOS 13, която според компанията е най-персонализираната и най-сигурната мобилна операционна система, предоставяща множество функции и удобства в полза на потребителите.", "date": "2019.09.20", "title": "А1 стартира предварителни поръчки на iPhone 11, iPhone 11 Pro и iPhone 11 Pro Max "}
{"url": "https://www.monitor.bg:443/bg/a/view/jena-signalizira-che-sa-i-otneti-decata-i-175869", "text": "Жена твърди, че са и отнели децата, по анонимен сигнал. „Денят е 17.09.2019 година, три месеца и половина преди официалното влизане в сила на антидетските и антисемейни политики в България. Уж нямало да се извеждат деца от семейството по анонимен донос. Уж нямало да се извеждат деца от семейството по субективни причини. Уж това е последната и най-крайна мярка за закрила на децата, когато всички други възможности са изчерпани. Уж стратегия няма! Кажете го на Екатерина Иванова и нейния мъж, на които на 17.09.2019 година взеха три деца от семейството по анонимен донос! Как се отвличат 3 български деца от семейството им? Лесно – по анонимен донос. Екатерина има три деца – момиче на 12 години, момче на 18 години и момиче на 19 години. Голямата й дъщеря има две деца – момче на 3 години и бебе на няколко месеца. Мъжът на Екатерина работи и семейството все пак има доходи. Семейството живее в жилището от около година. Когато получават анонимния сигнал, социалните идват на проверка, състояла се на 08.09.2019 г. Категорично отказват да кажат от кого е доноса. По думите на Екатерина са се държали грубо и по време на огледа малкото момче доста се е уплашило. От цялата проверка основната констатирана „нередност“ е малката жилищна площ, която според тях, била неподходяща за деца. На 17.09.2019 г. отиват и взимат: – 12 годишната й дъщеря директно от училището от час по физическо възпитание. Акцията е била с полицаи пред всички деца на двора; – бебето от майка му от количката + 3 годишното братче (внучетата на Екатерина), което е пищяло в ужас като ги взимат /по думите на съседи, които са станали свидетели на случката/. В социалния доклад е посочено, че малкото момче и бебето, което е на 3 месеца, са иззети поради липса на здравна помощ (без посочени и констатирани факти) и лоши хигиенно-битови условия (липсва описание в заповедта). Майката на децата и бабата Екатерина уж били отказали социална услуга (не се посочва каква) и консултация (не се посочва каква). При заплаха за отнемане на децата уж двете са се държали агресивно (а кой не би реагирал първосигнално така?!). Момчето, което е на 3 години, е настанено в приемно семейство чак в обл. Родопи, бебето е в ЦНСТ “Детска къща“ в София. Поради недостатъчно средства в семейството и липса на финанси за адвокат, не е ясно как майката ще вижда децата си и как ще обжалва, за да стопира осиновяване след шест месеца по реда на СК, чл. 93, ал. 2. Ето как на практика, бедността в едно семейство, се използва за отнемане на деца, които биват разхвърляни по общински и областни градове, което е изключително голям стрес както за самите деца, така и за семейството. Това е унищожително за психиката на децата. Разделянето от близките им. Момичето, което е дъщеря на Екатерина, бива настанено в приемно семейство в Бяла Слатина. Поради финансови причини, майката също не ще има възможност за свиждане. Обвинена е, че не предоставя здравословни и образователни грижи (липсват категорични факти, само устни показания на лекар и учител). И тук използват бедността за възможност за осиновяване след шест месеца, ако не се обжалва по реда на СК, чл. 93, ал.2. Отива в регистъра за осиновяване, като при международно бива сменено име и ЕГН и детето /децата не могат да се проследят от институциите като съдба/. Ето как Отдел социално подпомагане работи с НПО, които светкавично предоставят платени гледачи, т.нар. “приемни семейства” и ЦНСТ, а други НПО ще се възползват (спечелят) от международно осиновяване. И всичко заради лоши битови условия, които биха могли да бъдат подобрени от същите НПО и АСП. Те биха могли също така да предоставят и достатъчно финансиране на това семейство, за да има то възможност за редовно посещение на личен лекар и училище (в случай, че наистина децата са лишени от такива). Майката е написала жалба до административен съд в София-град срещу „Отдел закрила на детето – Връбница“, които са взели децата. Семейството живее в село Балша. Нека министър Бисер Петков и г-жа Зорница Русинова да излязат в публичното пространство и да коментират този случай, който по техните собствени думи не може да съществува. Нека да се изправят пред Екатерина Иванова. Кой ще застане до нея, след като държавата е ограбила семейството й по този отвратителен начин?! Извършено е изключително тежко злодеяние срещу цялото семейство.", "date": "2019.09.20", "title": "Жена сигнализира, че са и отнети децата  "}
{"url": "https://www.monitor.bg:443/bg/a/view/borisov-smetnata-palata-da-vleze-v-bnr-175871", "text": "Ще искам пленарната зала да приеме решение Сметната палата като най-независим върховен орган да влезе и да провери цялото управление на БНР досега. Това заяви премиера Борисов в НС във връзка със случая в БНР. Премиерът бе в парламента за да участва в парламентарен контрол. Също така Борисов заяви, че ще помоли парламентарната група на ГЕРБ да подкрепи създаването на временна парламентарна комисия за проверка на случващото се в радиото. По думите му, ако левицата не била предложили такава анкетна комисия, щял да настоява неговата група да излязат с подобно предложение. \"За разлика от другите политически партии, аз съм премиер и не мога да коментирам български съд. Всички знаем отговорът какъв е, но аз не мога да си позволя да го кажа.\", заяви премиерът Борисов, запитан за предсрочното освобождаване на убиеца на студента Андрей Монов. Въпреки това споделял общото мнение. По време на контрола премиера зави, че България се стреми да води балансирана политика спрямо Русия. Той отговори на въпрос на депутата от БСП Антон Кутев, какви са взаимоотношенията между България и Русия. По думите на Борисов страната ни е в добри отношения с Москва и единственият нерешим проблем е липсата на разбирателство по отношение на оръжейните лицензии, но България продължавала да води преговори по този въпрос. Борисов подчерта, че свидетелство за добрите връзки между София и Москва бил фактът, че шпионският скандал, който избухна на 9 септември с ареста на председателя на движение \"Русофили\", не е сред темите в двустранни диалог. Премиерът коментира и двата големи енергийни проекта - \"АЕЦ Белене\" и \"Турски поток\". По думите на Борисов, проектът за изграждане на втора атомна централа се е провалил преди години заради липсата на яснота за неговата цена. По думите му в момента били подадени 12-13 оферта за изграждането на АЕЦ “Белене\". Той изреди кои имат интерес - Държавната енергийна китайска компания, Южната ядрена компания, консорциум от “Росатом”, “Дженеръл електрик”, френската държавна и една немска компания.  \"Мажоритарно, миноритарно, със златна акция или да не участва - решението за АЕЦ “Белене” ще предоставя да вземе парламентът\", отсече премиерът.  Той също така обясни, че строителството на българската част на\" Турски поток\" вече е започнало.  „Огромни усилия положихме и с Путин, и с Медведев, и със Саудитска Арабия, че да можем да го направим. Виждате – той стартира за над 1 милиард\", добави Борисов. Според него обаче е по-добре потокът да бъде наричан \"Балкански поток\", тъй като в Европа думата \"Балкан\" се възприемала по-позитивно. По думите му освен в областта на енергетиката има и голям потенциал за сътрудничество в сферата на фармацията. Според Борисов трябва да се заложи на българските частни компании, които трябва да бъдат насърчени да развиват отношенията си със своите руски партньори. Борисов обяви, че се подготвя и посещение на руския президент Владимир Путин в София следващата година и добави, че по време на срещата ще бъдат обсъдени много теми.", "date": "2019.09.20", "title": "Борисов: Сметната палата да влезе в БНР "}
{"url": "https://www.monitor.bg:443/bg/a/view/krupna-krajba-v-petrich-175870", "text": "Крупна кражба на пари, лек автомобил, ловна пушка и ловен автомат е извършена в Петрич миналата нощ. Наглият обир  е станал в частен дом в четвъртък за времето от 23 часа в сряда до 6,30 часа, докато семейството спи. От дамска чанта са откраднати около 22 500 лв. и  2 000 евро. Изчезнали ли  са от дома  ловна пушка и ловен автомат. От гараж прилежащ към жилището е задигнат и лек автомобил \"Мерцедес\".      Полицията работи по основната версия, че крадците са познати на семейството.", "date": "2019.09.20", "title": "Крупна кражба в Петрич"}
{"url": "https://www.monitor.bg:443/bg/a/view/linejka-pred-bnr-za-shefa-na-radioto-175867", "text": "Генералният директор на Българското национално радио (БНР) Светослав Костов е бил откаран преди минути с линейка на \"Бърза помощ\". На Костов му е прилошало и са били повикани спешните медици, съобщава \"Дарик\". Предполага се, че Костов вдигнал много високо кръвно, след като през последните дни името му бе във фокуса на скандала около БНР. Журналисти от редколегията на \"Хоризонт\" му поискаха оставката от СЕМ, медийните надзорници ще обсъждат въпроса идната седмица, а ГЕРБ и БСП искат анкетна комисия за спирането на радиосигнала на 13 септември и за оказван натиск върху журналисти. От медийния регулатор обявиха, че ще сезират прокуратурата за цензура в БНР, а преди това пък бе извършена проверка от ДАНС, КРС и СЕМ за спирането на излъчването. Той бе разпореден от прокуратурата. Заключението бе, че е нямало техническа причина да се преустанови излъчването на \"Хоризонт\", за което от СЕМ може да наложат глоба до 27 хил. лв. за нарушение на медийния закон, както и на индивидуалната лицензия.", "date": "2019.09.20", "title": "Линейка пред БНР за шефа на радиото"}
{"url": "https://www.monitor.bg:443/bg/a/view/samo-6-godini-zatvor-za-kilyr-na-bylgarin-na-ostrova-175868", "text": "Убиецът на Венцислав Маргинов в Англия, е осъден само на 6 години затвор, тъй като разследващите не са открили доказателства той да е имал намерение да нанесе наистина сериозна вреда на българина. Това стана ясно от изявление на старши прокурор Анджела Роуан. Тя даде разяснение по случая, след като вълна от възмущение се надига във Великобритания заради малката присъда, която известният в Саутпорт бандит Джеймс Гелинг получи за смъртта на 51-годишния Маргинов. Венцислав Маргинов бе намушкан смъртоносно след финала на Шампионска лига в Англия и почина три дни по-късно от раните си. Роуан заяви, че първоначално Гелинг е задържан за нападение, но след като Маргинов умира по-късно в болница, му е повдигнато обвинение и за непредумишлено убийство, за което той се е признал за виновен. Не е можело да го обвинят за умишлено убийство, тъй като не са открити доказателства по българина да са нанасяни продължителни удари, както и те да са продължили, след като е паднал на земята. Независимо от трагичните последици това е било нападение само с един удар, обясни прокурорът. Гелинг е ударил Маргинов в лицето, след като по-рано бандата му е атакувала синовете на сънародника ни Христо и Станимир, както и техен приятел. От удара бащата пада на улицата и Христо вижда как започва да тече кръв от носа и устата му. Групата на Гелинг бяга веднага, но свидетели издават в кой близък бар се е скрил. Даже един от тях отива с полицейския екип, за да може той да бъде идентифициран. Прокурорът обясни, че наложеното от съда 4-годишно продължаване на присъдата означава, че Гелинг ще остане зад решетките 2/3 от определените 6 години, а не само половината, каквато е практиката. Така той щял да бъде под контрол на органите на реда в продължение на 10 години, през които във всеки момент може да бъде върнат в затвора при нарушение. Това не е първи път, в който наказание на 32-годишния престъпник буди възмущение. Гелинг е осъждан над 40 пъти за 73 престъпления. Когато през 2011 г. получава само 12 седмици затвор за нападение на бившата си приятелка, депутати от Саутпорт излизат с призив към съдилищата да спрат да издават малки присъди на серийни престъпници като него. Местният депутат Джон Пю казва, че Гелинг се гордее с каталога си от присъди и на него не му пука за закона и за това какво другите мислят за него. Сега пък десетки англичани изпратиха гневни писма до регионалния вестник „Ливърпул еко”, в които определят 6-годишната му присъда за убийството на Маргинов като смехотворна. Някои са отвратени и от липсата на покаяние, тъй като по време на процеса стана ясно и шокиращо признание на Гелинг пред полицията. „Не ми дреме въобще дали ще живее, или умре. Той е ранен за цял живот. Размазан е като зелка”, били първите му думи пред разследващите. Видян е също да се смее в бар, след като заедно с бандата си бяга от мястото на престъплението. След като призна, че семейството на Маргинов е било съсипано от случилото се, прокурор Роуан изрази надежда близките му да получат малко облекчение със съдебното приключване на случая.", "date": "2019.09.20", "title": "Само 6 години затвор за килър на българин на Острова "}
{"url": "https://www.monitor.bg:443/bg/a/view/liym-galahyr-strada-ot-bolestta-na-hashimoto-175876", "text": "Рокаджията Лиъм Галахър страда от болестта на Хашимото. Той се опасява, че диагнозата ще го принуди да остави микрофона. 46-годишният музикант потвърди, че страда от автоимунното заболяване, което засяга щитовидната жлеза. Той призна още, че то вече се отразява и на гласа му. Дори и да трябва скоро да се оттегли от сцената, Галахър няма нищо против, защото мисли, че е достигнал пика в кариерата си.  Изпълнителят не е единствената знаменитост с такива проблеми - манекенката Джиджи Хадид и актрисата Джина Родригес също са засегнати от болестта на Хашимото. Междувременно Галахър се готви и за сватба. В началото на месеца той падна на едно коляно с годежен пръстен пред дългогодишната си партньорка Деби Гуайтър.", "date": "2019.09.20", "title": "Лиъм Галахър страда от болестта на Хашимото"}
{"url": "https://www.monitor.bg:443/bg/a/view/polfrijman-bez-pasport-ne-moje-da-izleze-na-svoboda-175866", "text": "Възможно е Джок Полфрийман да не излезе на свобода, въпреки решението на Софийския апелативен съд (САС) за предсрочното му условно освобождаване. БНТ съобщи, че австралиецът няма валиден паспорт, тъй като не е подновил документа си за самоличност. По тази причина най-вероятно затворническите власти ще трябва да предадат Полфрийман на Дирекция \"Миграция\" към МВР и той да бъде настанен в някое от специализираните заведения за незаконни мигранти.", "date": "2019.09.20", "title": "Полфрийман без паспорт, не може да излезе на свобода"}
{"url": "https://www.monitor.bg:443/bg/a/view/shefyt-na-mvr-vyvejdame-knijka-za-trotinetki-na-tok-175873", "text": "Министерството на вътрешните работи е готово с нов проект на нормативен акт, който да регламентира предвижването с електрически тротинетки по улиците у нас, предаде БНТ. Водачите на електрически тротинетки трябва да имат задължително книжка, каска и светлоотразителни елементи по дрехите си. Това обяви министърът на вътрешните работи Младен Маринов от парламентарната трибуна в петък. По думите му, новите правила за движение ще влязат в сила с приемането на регламента. В момента тече неговото обществено обсъждане. За нарушителите на новите правила ще бъдат прилагани досега съществуващите санкции в закона за движение по пътищата, а именно глоба от 20 до 150 лева. Водачите на електрически тротинетки също така ще са длъжни да карат само във велоалеи или в най-дясната част на пътя ако няма такива. Освен това ще е забранено те да карат по пътища с ограничени на скоростта над 50 км/ч. Максималната скорост за движение на тротинетките ще бъде 25 км/ч. По-големите видове тротинетки ще подлежат и на регистрация.", "date": "2019.09.20", "title": "Шефът на МВР: Въвеждаме книжка за тротинетки на ток"}
{"url": "https://www.monitor.bg:443/bg/a/view/neizvesten-strelja-po-minuvachi-v-lion-175874", "text": "Неизвестно лице е открило огън от апартамент на авеню „Avenue Marechal de Saxe\" и \"Rue Paul Bert“, стреляйки по минувачи, съобщават френските власти. Жена на около 50 години е пострадала и е откарана в болница. По-късно стана ясно, че е пострадал леко още един човек. На мястото на инцидента веднага е пристигнал отряд на френското полицейско специално звено RAID. Той е обезвредил нападателя. Според предварителни сведения, след като е открило стрелбата, лицето се е барикадирало в апартамента. В момента тече полицейска операция. Свидетели са заявили, че стрелецът е жена, но според данните на полицията става дума за мъж. Не са ясни мотивите за нападението.", "date": "2019.09.20", "title": "Неизвестен стреля по минувачи в Лион, ранени са двама (ОБНОВЕНА)"}
{"url": "https://www.monitor.bg:443/bg/a/view/toto-pechalbi-tiraj-75-175875", "text": "\"6 от 49\": Числа - 11, 13, 19, 21, 44, 46. Печалби: 6 - няма, 5 - 6 по 3 910,50 лв., 4 - 365 по 64,30 лв., 3 - 7871 по 4,20 лв., ДЖАКПОТ: 2 432 222,78 лв. \"6 от 42\": Числа - 3, 4, 7, 31, 32, 40. Печалби: 6 - няма, 5 - 4 по 2 202,80 лв., 4 - 235 по 37,50 лв., 3 - 4009 по 3,10 лв., ДЖАКПОТ: 315 104, 92 лв. \"5 от 35\": I теглене - 2, 13, 26, 31, 32. Печалби: 5 - 1 по 20 359,40 лв., 4 - 207 по 113,50 лв., 3 - 5647 по 6,10 лв. ДЖАКПОТ: няма II теглене - 8, 11, 23, 24, 25. Печалби: 5 - няма, 4 - 180 по 187,10 лв., 3 - 6182 по 7,20 лв. ДЖАКПОТ: няма \"Тото Джокер\": Позиция - 1, 3, 6; цифра - 3, 3, 8. Печалби: 3 - няма, 2 - 388 по 64,10 лв. ДЖАКПОТ: 24 865, 60 лв. \"Зодиак\": 6, 12, 25, 26, 40; Зодия - 11. Печалби: 5+1- няма, 5 - няма, 4+1 - няма, 4 - няма, 3+1 - 11 по 100,00 лв., 3 - 201 по 10,00 лв., 2+1 - 184 по 5,00 лв., 1+1 - 1094 по 1,50 лв., 2 - 2868 по 0,80 лв., 1 - 1683 по 1,00 лв. ДЖАКПОТ: 3 000 000,00 лв. \"Рожден ден\": Година: 90, месец 3, дата 28, ден 1. Печалби: I група - 1 по 33 331,20 лв., II група - няма, III група - няма, IV група - 5 по 44,90 лв., V група - 4 по 56,10 лв., VI група - 7 по 25,70 лв., VII група - 14 по 16,00 лв., VIII група - 30 по 6,00 лв., IX група - 36 по 7,50 лв., X група - 83 по 3,80 лв., XI група - 174 по 2,10 лв., XII група - 210 по 2,10 лв., XIII група - 440 по 2,10 лв., XIV група - 1244 по 1,20 лв., XV група - 2045 по 1,20 лв. ДЖАКПОТ: спечелен", "date": "2019.09.20", "title": "Тото печалби, тираж №75"}
{"url": "https://www.monitor.bg:443/bg/a/view/cipov-kalpakchiev-dylji-otgovor-na-blizkite-175862", "text": "Като юрист няма как да коментирам, но като гражданин смятам, че председателя на този състав Калин Калпакчиев дължи отговор на бликзките. Така депутата от ГЕРБ Красимир Ципов коментира решението на съда да освободи Джок Полфрийман.  Полфрийман е осъден на 20 години затвор за убийството на студента Андрей Монов. До сега той е излежал 12 години.  По думите на Ципов хората са възмутени, а близките на убитото момче очаквали мотивите. Той се обърна към Калпакчиев като го попита какво смята за изказването на Полфрийман, че българският съд е корумпиран.  По темата се изказа и Милен Михов от ВМРО. Той заяви, че няма да коментира, докато не са ясни мотивите на Апелативния съд. Въпреки това зави, че са учудени от решението на съда. Според него Полфрийман не се е поправил и си е заслужавал наказанието.", "date": "2019.09.20", "title": "Ципов: Калпакчиев дължи отговор на близките "}
{"url": "https://www.monitor.bg:443/bg/a/view/novijat-land-rover-defender-e-oshte-po-zdrav-i-nadejden-175852", "text": "Британската марка Land Rover избра автосалона във Франкфурт за световната премиера на новия Defender. Емблематичният всъдеход е специално проектиран за предизвикателствата и потребностите на XXI век. Той е интелигентен, готов за всякакви приключения и осигуряващ безопасност за водача и пътниците. Новият Land Rover Defender е проектиран да служи на авантюристите, на любопитните натури и най-вече на хората, които ценят обществото и се стремят към велики дела. Новият Land Rover Defender притежава силует, който е невъзможно да бъде объркан, а в същото време е изцяло обновен. Всъдеходът изглежда як и в същото време е много вълнуващ. Високопроходимият модел е с мигновено разпознаваем дизайн и може да бъде персонализиран да отговаря на нуждите на собственика си. Новият Defender вече се е доказал в най-тежките условия на планетата и е единственият модел, който може да допълни династията на Land Rover с недосегаемия лукс на Range Rover и безкрайните възможности на Discovery. Новият Land Rover Defender е създаден с препратка към оригинала и желание да бъде най-проходимия SUV, който предоставя ненадминати способности, непоклатими здравина и качество, както и подобрена технология за офроуд, като в същото време остава верен на традицията и 71-годишното наследство на марката. Характерната му визия е подчертана чрез разпознаваемия силует и емблематични пропорции и особености като алпийските прозорци в тавана и резервната гума отзад, които са били запазени, а от своя страна стойката е по-повдигната. Новият Defender стартира с дълга база 110, след което излиза къса база 90 и най-накрая през 2020 година ще се разпространят и практичните пътнически модели. Новият Land Rover Defender 110 предлага 5, 6 или 5+2 места и товарно място зад втория ред седалки до 1075 литра и 2380 литра, когато втория ред е сгънат. Defender 90 ще може да превозва до 6 пътника, като ще бъде с дължината на семеен хечбек. Устойчивите гумирани стелки са много удобни за ежедневните приключения и запомнящите се експедиции и могат да се изчистят лесно с четка. Опционално се предлага мек таван, който да открие страхотни гледки и да развее косите на хората в колата. Пътниците на втория ред могат да получат страхотно преживяване от сафари, като се изправят изцяло и почувстват природата около тях. Новият Defender предлага избор от подобрени бензинови и по-чисти дизелови двигатели. През следващата година към гамата двигатели ще се присъедини и Plug-In Hybrid, представяйки прогреса на електрификация на задвижването в Land Rover. Първоначално ще бъдат налични 4-цилиндров бензинов двигател P300 и мощен 6-цилиндров бензинов мотор P400 с ефективната технология мек хибрид. Освен тях ще се предлагат и два 4-цилиндрови турбодизелови агрегата D200 и D240, които осигуряват среден разход на гориво от 7,6 л/100 км и емисии на CO2 от 199 г/км. Новият Defender е шампион по проходимост, благодарение на постоянното задвижване на всички колела 4х4, 8-степенната автоматична скоростна кутия, двустепенната раздатъчна кутия, централния диференциал и опционалния активно заключващ се заден диференциал. За първи път в Defender системата за повишена проходимост Terrain Response ще може да се конфигурира, позволявайки на офроуд експертите да настройват сами режимите според обстоятелствата, докато неопитните ентусиасти могат да се доверят на интелигентната функция Auto. Новата архитектура на Defender е с пътен просвет от 291 мм, а ъглите на заход, рампа и отход са съответно 38, 28 и 40 градуса. Дълбочината на газене е 900 мм и при Terrain Response 2 е подкрепена от система за гмуркане, която разчита подводния терен и позволява на водача да шофира във вода със спокойствие. На сухи участъци подобрената технология, която прави предния капак прозрачен, помага на шофьорите да се възползват максимално от всеобхватните способности на Defender, като излъчва на централния екран какво се случва под предния капак на автомобила. В резултат на това Defender поставя нови стандарти за проходимост, повишавайки прага на възможностите както за офроуд, така и за комфорт на пътя. Той може да се придвижва така безпроблемно през градския трафик, както катери стръмни върхове, прекосява пустини и издържа на вледеняващи температури. Неговото усъвършенствано управление осигурява първокласен комфорт на дълги разстояния и по всякакви терени. Новият Land Rover Defender е преминал през повече от 62 000 теста преди да бъде инженерно одобрен. Шасито и архитектурата на проектиране са построени така, че да отговарят на стандартите на Land Rover за екстремно тестване. По време на тестовете, прототипите са преминали милиони километри по най-трудоемките терени на света, включително драстични промени в температурата от 50 градуса жега в пустинята до -40 градуса студ в Арктика и на височини от 3000 метра в Колорадо. Новото шаси на Defender е изработено от алуминий и монокок, като конструкцията е създадена специално за екстремни превозни средства и наподобява дизайн тип „черупка” като при състезателен автомобил, за да предостави най-здравата архитектура на Land Rover досега. Шасито е три пъти по-здраво от което и да е нормално шаси и поставя най-добрата основа за напълно самостоятелното въздушно или пружинно окачване, като в същото време е подходящо за електрифицирано задвижване. Новият Defender представя новата информационно-развлекателна система Pivi Pro на Land Rover. Сензорният екран от следващото поколение е по-интуитивен и удобен за използване, като изисква по-малко входни данни за изпълнение на често използвани задачи с почти моментални реакции. Всъдеходът използва ефирна софтуерна технология с 14 индивидуални модула, способни да получават отдалечени актуализации. Чрез изтеглянето на данни, докато клиентите спят у дома или са на далечни места, новият Defender се подобрява с напредването на времето. Моделната гама включва Defender First Edition и най-високото ниво на оборудване при Defender X, както и стандартните спецификации S, SE и HSE. Клиентите ще могат да персонализират автомобила си с четири пакета - Explorer, Adventure, Country и Urban. Ексклузивният модел First Edition ще бъде наличен през първата година от производството. Устойчивата на обвивката помага да се предпази от всичко - от драскотини на паркинга до по-дълбоки щети. Защитният филм предпазва новата боя на Defender. Новият всъдеход се предлага и с най-богатия избор от индивидуални аксесоари, от електрическо дистанционно управление, палатка на покрива и надуваеми водоустойчиви тенти до системи за теглене и покривни стелажи. Новият Defender ще бъде наличен на 128 глобални пазара и ще отговаря или надвишава най-строгите изисквания за емисии и безопасност в света.", "date": "2019.09.20", "title": "Новият Land Rover Defender е още по-здрав и надежден"}
{"url": "https://www.monitor.bg:443/bg/a/view/pokazaha-doma-na-preslavskite-care-175861", "text": "Макет на личните покои на българските владетели от Борис I до падането на Преслав под ударите на византийските войски представи в залите на Археологическия музей във Велики Преслав доц. Стойчо Бонев, един от най-големите съвременни изследователи на старата българска столица. По думите му макетът е хубав и е верен - съответства 95-96 процента с намереното на терен. Сградите, изработени от преславския художник Марин Минков в макет 1:35  бяха показани за първи път при представянето на том 8 на научния сборник \"Преслав\" и от днес могат да бъдат видяни в Археологическия музей в града. Макетът представя един от най-важните райони на Големия царски дворец във Велики Преслав, където се е помествала личната резиденция на преславската владетелска династия. Освен личните покои, в които са живеели царете и семействата им обект на възстановката са още сградата, за която се предполага,  че е служила за работен \"офис\" на царя в неофициалното ежедневие, когато не е приемал чужди пратеници и не е участвал в събития в тронната зала, нещо, което вероятно се е случвало веднъж на 2-3 месеца. В  непосредствена близост е и сграда, в което според научните хипотези, основаващи се на вътрешното разпределение на помещенията, е била разположена охраната. За изготвянето на макетната възстановка на комплекса с владетелската резиденция са послужили най-новите проучвания на археолозите. Размерите са определени с помощта на архитекти и конструктори на базата на съществуващите като артефакти основи. Запазен е цветът на материала - същият, който е открит и при археологическите проучвания. На терен са съхранени подът, каменните блокове от стените - запазени са техните размери, както и розетки и красиви орнаменти от цокъла от вътрешната част на царските покои. \"Тази сграда има основи широки 2 метра и дълбоки 1.80. Дойде един инженер, изчислява, каза, че тази сграда при такива основи не може да е под три етажа\"  - разказа за работата по макета доц. Бонев. Техническото заснимане е било извършено на терен според запазените останки. Доц. Стойчо Бонев признава, че плод на хипотеза и въображение са единствено прозорците, за които няма как да сме сигурни нито колко са били, нито къде точно са били разположени. Що се отнася до решението за покрива - да бъде с керемиди, а не с плочи, научното основание тук е, че в старата българска столица е имало добре развита керамична школа, а на терен са открити и фрагменти от керамика, за която може да се предположи, че е използвана като керемиди. Трудност беше, че самият терен е под наклон и трябваше да се запази денивелацията и на самия макет, обясни авторът на макета художникът Марин Минков. Постарахме се да съответства както цветът на камъка, така и цветът на плочника. ", "date": "2019.09.20", "title": "Показаха дома на преславските царе"}
{"url": "https://www.monitor.bg:443/bg/a/view/bsp-vnese-predlojenie-za-anketna-komisija-175860", "text": "БСП внесе предложение за създаване на анкетна комисия в НС за случая с БНР. Това обяви лидер ката на БСП Корнелия Нинова по време на брифинг в НС. Тя заяви, че от 3 години предопреждавали за налагането на еднолична власт в България. По думите й това започнало с изключването на микрофоните ба журналисти в МС, конференция без журналисти, журналисти водени с белезници и случаи на уволнени журналисти за това, че са критикували властта. Нинова припомни, че от вчера журналисти говорели за окозван натиск срещу тях, като обвини правителството, че се опитвало да замаже проблема. ", "date": "2019.09.20", "title": "БСП внесе предложение за анкетна комисия"}
{"url": "https://www.monitor.bg:443/bg/a/view/biznesyt-vliza-v-chas-v-51-uchilishta-175863", "text": "Този нов подход ще даде възможност за повече практическа ориентация на преподаването в училище това и осъвременяване на знанията на учители по информационни технологии, смята изпълнителният директор на една от фирмите, които ще се включат и председател на Българската асоциация по информационни технологии Огнян Траянов. „Колкото и да знаят учители, докато затворят един учебник, вече се е появил друг.“, заяви той. Траянов подчерта, че бизнесът трябва да подпомага училищата, а не да стои отстрани и да се оплакваме.“,заяви Терзиев. Национала програма има три модула. Първият включва семинари в училищата от представили на технологични фирми. Те обаче ще се различават от досегашния. „Революционното е, че има малко теми, ще се подпомага учебният процес, както и за пръв път се въвежда понятието помощник учител“, обясни Терзиев. Така най - подготвените специалисти могат да запалят децата и да им покажат нещата на практика. Представилите на фирмите могат да носят и 3D принтери в класните стаи, на които да покажат за какво могат да бъдат използвани, къде са ограниченията. Вторият модул е свързан с преподаването в час. „Досега се използваше една пречка, че могат да влизат в час само хора с педагогическо образование.“ Вече специалистите могат да разказват за новостите в ИТ сферата на учениците. Третият модул пък дава възможността на учителите да придобият нови знания във фирмите с лекции , както и да участват в техни проекти. Математическата гимназия “Д-р Петър Берон” във Варна е едно от училищата, които ще се включат в националната програма. “Имаме нужда от такива специалисти да влизат в час, защото колкото и да са подготвени учителите и дори да полагат допълнителни усилия за квалификация, с тяхна помощ ученици ще придобият представа за приложението на това, което учат, и ще имат мотивация да разширят знанията си.“, заяви директорът Павлин Петков.", "date": "2019.09.20", "title": "Бизнесът влиза в час в 51 училища "}
{"url": "https://www.monitor.bg:443/bg/a/view/margi-hranova-s-neochakvan-duet-v-pop-folka-175792", "text": "С неочакван ход в музикалните предпочитания изненада естрадната любимка на поколения Маргарита Хранова. За пръв път тя зави към поп-фолка като изкара чисто нова песен с малко позабравения изпълнител на Ара Мюзик – Дарко. Общото им парче се казва „Път на любовта“ и дори има сниман клип от самия Ненчо Касъмов, който се изявява като режисьор в него. Стилистиката на видеото е с подчертана ретро визия в стил „ранните 90“. За щастие изпълнителката на „Копнеж“ не е изневерила на стила си, а по-скоро е повлияла дуетната си половинка от македонски произход като двамата са заложили на шлагерно звучене без чалга елементи. С песента Дарко затвърждава и завръщането си в продуцентската компания, след като се беше оттеглил за близо десет години от сцената. 41-годишният изпълнител е сменил и стилистиката, като новото му поприще са шлагерите, приближаващи се повече до естрадата отколкото до поп-фолка. Именно такова парче изкара през май - „Боже, хубаво е“. „Този проект „Път на любовта“ започна от автора на музиката, текста и аранжимента Иван Беловски, с когото през годините са работили Петя Буюклиева, Дует „Шик“, Фамилия Тоника и много други. След като чух в работен вариант песента, си представих в мислите ми, че трябва да я изпея с певица, която излъчва положителна емоция. И веднага се сетих за Марги Хранова!“, разказва Дарко. Самата Марги също е работила с Иван Беловски преди, но останала много учудена от предложението на Дарко за общ проект. Провокирана от желанието за нещо различно, неочаквано и хубаво, едно от най-ярките имена на българската популярна музика приела предизвикателството. „Нашата цел беше да създадем проект като песен и видеоклип, който да е приятен за улегналата аудитория, по-скоро за хората, на които им липсват добрата стара шлагерна песен“, разказва неочаквания дует. Въпреки стилистиката на песента много от феновете на Хранова се възпротивиха на новите й творчески търсения и факта, че любимката им ще се върти по чалга телевизията Фен тв. Припомняме обаче, че тя не е първата естрадна звезда взела на абордаж поп-фолк институциите. Дори примата Лили Иванова се ротираше по телевизия Планета, а Нели Рангелова направи дует с рапъра 100 Кила и дори е канила Слави Трифонов за обща песен.", "date": "2019.09.20", "title": "Марги Хранова с неочакван дует в поп-фолка"}
{"url": "https://www.monitor.bg:443/bg/a/view/najdjyl-kenedi-veche-e-v-bylgarija-snimka-175865", "text": "Виртуозният цигулар Найджъл Кенеди пристигна в България късно снощи. Той премина през София по тъмно с кола, заедно с мениждъра си, в добро настроение и с широка усмивка! Музикантът не прoпусна да поздрави феновете си със снимка от българската столица  и продължи с пълна газ към Пловдив. Днес се очаква да пристигнат и музикантите му - Бойл Дъг – китара, Питър Адамс – чело, Пьотър Кулаковски – ударни и Ролф Бусалб – кирата. Шоуто му в България е утре вечер, 21 септември, в Пловдив в “Античния театър”. В “Една вечер с Найджъл Кенеди” ще звучат произведения от последния му албум с композиции на Гершуин, селекция от пиеси от любимия му Йохан Себастиан Бах, aвторската “Магьосникът от Лублин” и едни от най-ярките и добре познати на публиката произведения от всичките му албуми досега. Последни бройки билети за концерта все още се намират. Шоуто е с начален час 20.00 ч. Концертът е част от програмата на Есенен салон на изкуствата, Пловдив 2019.", "date": "2019.09.20", "title": "Найджъл Кенеди вече е в България! (СНИМКА)"}
{"url": "https://www.monitor.bg:443/bg/a/view/hilda-kani-da-poslushame-kino-175796", "text": "Харизмата на българския джаз Хилда Казасян планира отново да тръгне на турне със супер успешния си проект „Да послушаме кино“. Заедно с едни от най-добрите музиканти у нас тя ще направи седем спирки тази зима. На сцената ще бъдем заедно с Христо Йоцов, Живко Петров, Димитър Карамфилов и Михаил Йосифов, а наши специални гости отново са невроятните Теодосий Спасов и Васил Петров\", казва самата Хилда. Мултимедията, която превръща този концерт в истински спектакъл е в ръцете на Васил Къркеланов, а аранжиментите са направени специално за този повод от Живко Петров и Христо Йоцов. Турнето с кино музика стартира наново на 4 октомври в Благоевград (зала\"Яворов\") и продължава на 25 октомври в Русе (Доходно здание), 31 октомври във Варна (Държавна опера Варна), 2 ноември - Добрич ( Концертна зала), 9 ноември - Пловдив ( зала С.И.Л.А.), 16 ноември - София (Sofia Live Club), 27 януари - Стара Загора (Държавна опера Стара Загора).", "date": "2019.09.20", "title": "Хилда кани „Да послушаме кино“"}
{"url": "https://www.monitor.bg:443/bg/a/view/ulichiha-64-ruski-rektora-v-plagiatstvo-175864", "text": "В научните работи на 64 ректора на руски висши учебни заведения са били открити некоректни заимствания и плагиатство. Констатацията е посочена в доклада на организацията „Дисернет“, като оттам уточняват, че благодарение на дисертациите си, споменатите ръководители са получили научни степени. В тази връзка образователните власти на страната уточняват, че по закон авторството на дадена научна работа може да се оспори единствено в съда. Изключение са възможни само, ако са минали повече от 10 години от момента на защитата й. Като цяло учените, които се борят с фалшификациите в своите среди, са установили общо 112 ректора, които по един или друг начин са нарушили нормите на академическата етика. 32-ма от тях са участвали в защитата на недоброкачествени дисертации в ролята си на  научни ръководители или на опоненти. У 31 ръководители на ВУЗ-ове пък са открити некоректни статии. Междувременно от Висшата атестационна комисия заявиха, че в доклада на „Дисернет“ са приведени мнения само не техни учени и, че повечето приведени факти „не са еднозначно признати доказателства нито в правовото поле, нито в академичната общност“.", "date": "2019.09.20", "title": "Уличиха 64 руски ректора в плагиатство "}
{"url": "https://www.monitor.bg:443/bg/a/view/vodni-proekti-za-1-5-mlrd-lv-s-dogovori-za-subsidii-ot-es-175859", "text": "В сектор „Води“, където е насочена най-голямата част от инвестициите по програмата, сключените договори за 34 за 1,5 млрд. лв. безвъзмездна финансова помощ, съобщават от екоминистерството по повод на изпълнението на ОП „Околна среда”. 8 от 14 консолидирани ВиК оператора вече подписаха договори за изграждане на водна инфраструктура. Това са ВиК дружествата в Смолян, Враца, Русе, Силистра, Перник, Видин, Пловдив и Ямбол. Основните ползи са свързани с увеличаване на ефективността при събирането, отвеждането и пречистването на отпадъчни води и с подобряване нивото  на предлаганите ВиК услуги. По ОПОС 2014-2020 г. са подписани договори за     за отпадъчни води. В експлоатация са въведени пречиствателните станции на Банско, Враца, Раднево и Шумен. По оперативна програма „Околна среда 2014-2020 г.“ (ОПОС) до средата на септември 2019 г. са обявени 50 процедури на обща стойност 4,16 млрд. лв., което представлява 120% от ресурса на програмата, уточни ръководителят на Управляващия орган на ОПОС 2014-2020 г. Валерия Калчева. Само през 2019 г. по ОПОС са обявени 14 процедури на стойност над 611 млн. лева. Сключените договори през тази година са 35 бр. с инвестиции от 660,4 млн. лв. През 2019 г.     По приоритетна ос „Отпадъци“ са сключени 38 договора с размер на безвъзмездната помощ 516,5 млн. лв. С тези средства се изграждат 61 инсталации за преработка на отпадъци. Към момента осигуреният от ОПОС допълнителен капацитет за рециклиране и повторна употреба е 17 316 тона/годишно. За опазване чистотата на атмосферния въздух са сключени 25 договора, за които ОПОС осигурява безвъзмездно 114,8 млн. лв. Общините Бургас, Видин, Димитровград, Монтана, Пловдив, Смолян и Столична община подписаха договори за изпълнение на мерки за намаляване на емисии на фини прахови частици с източник отопление на твърдо битово гориво. С изпълнението на мерките ще се подобри качеството на атмосферния въздух за близо 2,1 млн. жители. През май 2019 г. бяха приети промени, с които се разшири  обхватът на приоритетната ос, като финансовият ресурс вече е насочен не само към  битовото отопление, но и към другия основен фактор за замърсяването на въздуха с фини прахови частици - транспортът.     ОП „Околна среда“ инвестира в директни мерки за защита на населението от наводнения и свлачища. Със средства по европрограмата се изгражда Национална система за управление на водите в реално време (НСУВРВ). Мерките за защита при аварийни ситуации ще обхванат 1,3 млн. жители от 8 общини по поречието на река Искър - Столична община, Своге, Костинброд, Елин Пелин, Горна Малина, Сливница, Роман и Ботевград. Към момента със средства по програмата се укрепват над 30 хектара за опазване живота и здравето на 22 300 жители в свлачищните райони.", "date": "2019.09.20", "title": "Водни проекти за 1,5 млрд. лв. с договори за субсидии от ЕС"}
{"url": "https://www.monitor.bg:443/bg/a/view/dobrin-ivanov-otchitame-dvoen-skok-na-izdadenite-bolnichni-175838", "text": "Има риск от криза в индустрията, поръчките в някои сектори намаляха, коментира пред \"Монитор\" изпълнителният директор на Асоциацията на индустриалния капитал - Наистина има увеличение на издадените болнични листове и данните, които го показват, са обективни. От 2012 година досега два пъти е скочил броят на изплатените обезщетения за временна нетрудоспособност. От 1,3 млн. болнични на година, миналата са се увеличили на 2,7 млн. издадени болнични. Задължително трябва да направим анализ на наетите лица, тоест на ползвателите на тези болнични. Към 2012 година наетите са били 2 милиона и 250 хиляди души, а към 2018 година - 2 милиона и 240 000. Тоест, при един и същ брой наети лица, имаме два пъти повече издадени болнични. Това навежда на мисълта, че причина за увеличението им не е само влошеният здравен статус на българите, нито застаряващото население, въпреки че и това го има като причина. Данните показват, че има известна доза злоупотреби. - Според справка на НОИ само около 10 000 болнични са били обжалвани, което е нищожен процент на фона на 2,7 млн. издадени. От тези 10 000 обжалвани 2500 са отменени, защото в тях са открити някакви пропуски при издаването им. На фона на това за последните три години само седем лекари са наказани за издаване на болнични листове. Но като причина за това не е посочено издаване на фалшиви болнични. - Много трудно се оспорва медицинската експертиза и здравословното състояние към момента на издаване на болничния. Фалшивият болничен не е български феномен, характерен е и за други страни - особено за Южна Европа. Заради това в 14 страни-членки на ЕС е въведен период на изчакване. Става дума за определени дни, през които болничният не се изплаща нито от работодателя, нито от НОИ, а е за сметка на осигуреното лице. В различните държави този период е различен - предимно между един и три дни. Във Финландия обаче е по-дълъг и е шест дни. - Това е мярка за борба с фалшивите болнични, защото по този начин се изключва икономическата мотивация на лицето, което злоупотребява. Само за справка - служител, който ползва три дни болничен, получава само 3% по-малко нетно възнаграждение, но за сметка на това работи 15% по-малко време. Това е икономическата мотивация. Затова предлагаме нормативно да бъде прието част от периода за временна нетрудоспособност да е неплатен и да бъде за сметка на служителя. У нас ниските възнаграждения са оправдани за всякакви допълнителни социални плащания. - Годишно бизнесът плаща между 150-160 млн. лева за първите три дни болничен. По наши изчисления, въпреки че е трудно да са точни, между 20-30 млн. лева губят работодателите от изплащане на обезщетения за временна нетрудоспособност, които на практика не са медицински обосновани. Бизнесът дори губи много повече от това, че има пропуснати ползи от фалшивите болнични. Когато един служител не дойде на работа и си вземе фалшив болничен, се налага неговите колеги да изработят това, което е трябвало той самият да свърши. Ако това се мултиплицира в стотици хиляди служители в национален план, става дума за непроизведен БВП и съответно по-малко доходи. - Може да се приеме като някаква мярка, но не знам доколко ще е ефективна. Обикновено, когато институциите не могат да се справят с контрола върху нещо у нас, предлагат дадено деяние да бъде криминализирано и прехвърлят отговорността върху прокуратурата. Това не е работещо решение. Според нас по-ефективната мярка е работниците да нямат финансов стимул за подобна злоупотреба и да има дни на изчакване. - Със сигурност има притеснителни сигнали и ние затова бихме камбаната, че предстои криза. Доколко това ще се реализира, е въпрос на развитие на определени фактори - на икономически, политически. Като работодатели ние правим прогнози и гледаме напред във времето. А то е свързано на база на произведени поръчки. И когато те намаляват, всеки може да си направи извод и да прецени дали в бъдеще ще произвежда повече от настоящия момент. Статистиката прави точно обратното - тя регистрира случили се, минали събития, произведена и продадена продукция. Именно затова има разлика в данните. Така според статистиката икономиката расте през първото тримесечие и то с ускоряващ темп, но пък резултатите за третото не са излезли и според сегашната ситуация за нас не се очертава оптимистично бъдеще. Дали ще се реализира като криза или е временно явление, предстои да видим. - Така е, но това са данните за второто тримесечие. Нашата информация е, че ще има забавяне или лек ръст за третото тримесечие, а за четвъртото най-вероятно ще има спад. - В индустрията и то тази, която работи за износ - машиностроене, електротехника, електроника. И тъй като при основните ни външнотърговски партньори, като Германия, Италия, Франция и Турция, виждаме, че от няколко месеца някои от тях са в рецесия. Логично е и поръчките при нас да намаляват. - Пазарът на труда реагира малко по-късно в сравнение с икономиката. Дори работодателите, които изпитват някакви затруднения и отчитат намаляване на поръчките, не бързат с освобождаването на персонал. Поддържат персонал въпреки намалената работа и търсят начини да компенсират това чрез съкращаване на други разходи, с единствената цел служителите им да бъдат задържани на работа. Заради това пазарът на труда няма да може да реагира веднага и да регистрира ситуацията. - Последните няколко години възнагражденията се променят единствено нагоре. Това важи и за 2019 година - над 10-12% е увеличението на разходите за труд на работодателите. И на фона на тези разходи ние имаме по-малко приходи от поръчки. Роден е на 19 септември 1977 г. През 2000 г. завършва магистратура „Счетоводство и контрол” в Икономическия университет – Варна, след което получава няколко следдипломни квалификации и специализира право в Пловдивския университет „Паисий Хилендарски” От 2009 г. до момента е изпълнителен директор на Асоциацията на индустриалния капитал в България Заместник-председател е на Националния съвет за насърчаване на заетостта към Министерството на труда и социалната политика, член е на съвета към изпълнителния директор на Агенцията по заетостта", "date": "2019.09.20", "title": "Добрин Иванов: Отчитаме двоен скок на издадените болнични"}
{"url": "https://www.monitor.bg:443/bg/a/view/kak-se-usmihvat-myrtvite-poeti-175806", "text": "Ако очаквате тук да видите спиритически ритуали за викане на покойници или ако си представяте озъбени зомбита, незабавно напуснете този текст. Не си губете времето. Заглавието е колаборация: цитат от песен на култовата група от началото на 90-те „Нова генерация“ и филма „Обществото на мъртвите поети“. Самият цитат, по текст на гениалния поет и музикант Димитър Воев, е следният: „Аз обичам да се издигам над църквите и да гледам как се усмихват мъртвите“. Воев си отиде от мира сего само на 27 години през далечната вече 1992 г. И така стана част от знаменития и мрачен Клуб 27 на големи музиканти, поели към отвъдното едва на 27-годишна възраст. Джими Хендрикс, Джанис Джоплин, Джим Морисън, Кърт Кобейн, Ейми Уайнхаус са големите имена в този „клуб“. А ако Митко Воев беше роден в Америка, щеше да е не по-малко известен от тях. Поезията му е абсолютен и тотален ъндърграунд. Малките мозъчета не биха го разбрали никога. Но то не е и нужно. Великите нямат нужда от признание, те просто са си велики. Текстът на песента „Кукла“ на група „Атлас“ също е писан от Воев, когато е бил едва 18-годишен. Днес мъртвите поети със сигурност се усмихват като виждат на какво дередже е сегашната поезия. И днешните „поети“. Но аз не съм Митко Воев и не мога да ви кажа точно как се усмихват. Може дори да се въргалят от смях, ако видят последния клип на Шляпи Транс. Поезията обаче нема'а умре. Не че не се опитаха да я убият – поезията де. Бездарни драскачи и драскачки, самозвани поети на попрезряла възраст, графомани, от чиито думи лъха на увехнало и на бездарие. Чичковци и лелки, а също и младежи, се изживяват като велики рицари и дами на лиричното слово, а всъщност го превръщат в посмешище. Някои от днешните „поети“ даже са известни и дори богати заради нелепите си словесни бълвочи, представете си. Римуваш баница с раница, пускаш Хемингуеевска брада и вече си поет. Затова и хората не обичат поезията, а тези, които все пак са изкушени от този жанр, казват като Вапцаров: „Не, сега не е за поезия, ни за римите с звънкия смях“. Защото бездарниците и некадърниците превзеха лириката, намазаха я дебело с хайвер и я гавръкнаха с евтино коктейлно бяло вино. Но това не е поезията, а грозното й „антилице“. Както дяволите са паднали ангели, а орките – бивши елфи. Истинските поети са бедни като църковни мишки. Почти никой не ги чете, защото те не умират да печатат произведенията си по вестникарските страници. Нито да издават книги, които само те си четат. Няма да ги видите по телевизията, нито ще прочетете мъжествените им умозаключения във Фейсбук. Истинските поети или умират млади, като Димитър Воев от „Нова генерация“, или като Александър Вутимски, или като Петя Дубарова, или като Ботев, Вапцаров, Яворов. Или остаряват, но остават младежи по душа, като маестрото Радой Ралин. Не, поезията не е мъртва. Истинската поезия е оръфана, горда и ранима. Тя лежи на нощното ви шкафче. Подрънква неуверено на китара, ала не впечатлява момичетата, а само птиците. И ухае прекрасно – на стара книга с пожълтели страници.", "date": "2019.09.20", "title": " Как се усмихват мъртвите поети"}
{"url": "https://www.monitor.bg:443/bg/a/view/skot-istuud-hvali-bylgarija-zad-okeana-175836", "text": "Актьорът Скот Истууд таи топли чувства към България. Мина около година от последната визита на звездата у нас, но той още намира поводи да хвали страната ни. Последният случай датира от преди няколко дни. В интервю за популярното модно издание WWD Истууд-младши разказа за подготовката си за впечатляващ триатлон, който включва 1, 5 км плуване в Тихия океан, преминаване на 40 км с колело и 10 км бягане по крайбрежието в Малибу. Той заяви, че се чувства в готовност единствено благодарение на екшън ролите в актива си, като даде за пример участието си в снимания на български терен филм „Преден пост“. „Беше невероятно преживяване. екип и най-вече режисьор – Род Лури“, заяви в интервюто синът на кинолегендата Клинт Истууд. Любопитен факт е, че Скот и двамата му съотборници Джо Малой и Шейн Инман всъщност са спечелили благотворителния триатлон, който се организира от детската болница в Лос Анджелис. По време на снимките на „Преден пост“ миналата година актьорът често публикуваше фотографии и видеа в социалната мрежа, в които изразяваше възхищението си от природата ни. Припомняме, че в лентата той слага униформата на небезизвестния сержант Клинтън Ромеша, участвал в битката на американски войници с 400 талибани в Афганистан през октомври 2009 година. В продукцията участват още Орландо Блум, синът на Мел Гибсън – Майло, както и звездите от хитовия сериал „Бягство от затвора“ Джеф Пери и Еймори Ноласко. Както „Монитор“ първо писа, в каста на „Преден пост“ има и българска следа. Актьорът Алек Алексиев ще блесне като сержант Джанис Лейкис. Младият Марин Рангелов, който дебютира на големия екран в лентата на режисьорката Иглика Трифонова - „Асансьор за пациенти”, също може да се похвали с малка роля. Очаква се „Преден пост“ да се появи на голям екран през октомври.", "date": "2019.09.20", "title": "Скот Истууд хвали България зад Океана"}
{"url": "https://www.monitor.bg:443/bg/a/view/herkules-e-jiveel-v-herakleja-sintika-175856", "text": "   Най-великият митичен герой Херакъл (Херкулес) е живял в античниа град Хераклея Синтика край Рупите по време на изпълнението на легендарните си дванадесет подвига. До този извод стигна доц. д-р Людмил Вагалински, който ръководи археологическите разкопки в града на римляните.    За тази хипотеза освен от древните епически песни на Омир, Креофил от Самос, Паниасис от Халикарнас, чичо на Херодот и редица други древногръцки поети, възпели прословутия герой, свидетелстват и последните археологически открития в античния град Хераклея Синтика край Рупите, Петричко.    Преди броени дни, точно преди приключване на сезона, екипът на доц. д-р Людмил Вагалински, който от 2007 г. насам проучва античния град, открива крака и кривака, които са част от монументална мраморна скулптура на Херкулес. Малко преди тези епохални находки археолозите се натъкват и на оброчна плочка и теракота, изобразяващи същия митичен персонаж.    \"Всичко се подрежда логично: Херакъл е митичният родоначалник на царете на древните македони и епоним (даващ името) на града Хераклея Синтика. Догодина започваме разкопките именно с проучването на тази част, където предполагаме, че може да е бил издигнат храмът в чест на Херакъл\", коментира доц. Вагалински. По думите на учения откритите фрагменти са част от статуя в човешки ръст, изработена от първокачествен мрамор и със също такава вещина в извайването: \"До крака на Херкулес открихме част от кривака му. Разбираме, че това е именно неговото легендарно оръжие по изобразените върху него капковидни вдлъбнатини, които всъщност представят клоните, окастрени, според митологията, от боздугана на Херакъл. Кривакът, с който той извършва своите подвизи\", разяснява доц. Вагалински, който е и директор на Националния археологически институт с музей при БАН.    Руините на античният град Хераклея Синтика е едно от най-популярните и уникални археологически открития. Намира се на по-малко от километър в близост до храма на Ванга в м. Рупите, община Петрич. Върху южния склон на вулканичното възвишение Кожух. В древността градът е бил център на областта Синтика, населявана от тракийското племе синти, за което споменават Омир, Херодот и Тукидид.", "date": "2019.09.20", "title": "Херкулес е живеел в Хераклея Синтика "}
{"url": "https://www.monitor.bg:443/bg/a/view/chetirima-postradali-pri-strelba-do-belija-dom-175854", "text": "Най-малко четирима души са пострадали през тази нощ при стрелба в северозападната част на Вашингтон, съобщи \"The Washington Post\". Те са били транспортирани до болници, според полицията, двама от тях са в критично състояние. Други източници съобщават за един загинал. Данните за броя на ранените са противоречиви и варират между четирима и шестима души. Стрелбата е станала в 22:00 ч. местно време. Районът се намира близо до Белия дом. Районът е отцепен, гражданите се предупредени, че някои от улиците в близост до инцидента са затворени. На мястото текат следствени действия.", "date": "2019.09.20", "title": "Четирима пострадали при стрелба до Белия дом"}
{"url": "https://www.monitor.bg:443/bg/a/view/poroj-v-solun-pytishta-sa-navodneni-175855", "text": "Поройни дъждове и гръмотевични бури удариха северните и централните части на Гърция тази нощ. Валежите започнаха вчера следобед. Пътната мрежа около Солун на много места е под вода. Пожарникарите цяла нощ отводняваха инфраструктурата.  Подпорна стена се е срутила край жилищна сграда на 10 км северно от Солун. В района на град Трикала пък е паднала силна градушка, която унищожила обширни насаждения с царевица и памук.", "date": "2019.09.20", "title": "Порой в Солун, пътища са наводнени"}
{"url": "https://www.monitor.bg:443/bg/a/view/edno-chenge-kaza-neshto-za-peevski-na-frognuz-175858", "text": "Изразът „Една жена каза” бе заимстван от сайта „Фрогнюз” и трансформиран. Актуалната му версия е в трибуната на банкера беглец Цветан Василев, поддържана от журналиста Огнян Стефанов, подвизавал се в бившата ДС като агент Академик. Вместо „Една жена каза“ (на пазара) клеветите и лъжите във „Фрогнюз“ вече минават под мотото „Едно ченге каза“ (на \"Фрогнюз\"). За да заблуди аудиторията, че действително поддържат някакви нерегламентирани контакти с източници от МВР, които напират да им разкриват ключови тайни, създателят на сайта Огнян Стефанов взе на работа бивша говорителка на ГДБОП, представяща се като разследваща журналистка. Лицето на сайта обаче продължава да е именно Агент Академик, за който по време на заседанията по делото за КТБ стана ясно, че, освен че е бил чест гост в кабинета на афериста Цветан Василев, е получавал също така немалки суми от него. Спонсорството видимо продължава и днес, ако се съди по горещото лобиране за интересите на банкера беглец. Събирателен пункт за хора, които разчитат на финансиране от подвизаващия се в Белград банков аферист, сайтът „Фрогнюз“ е превърнат в говорилня, в която редовно се изявяват „звезди“ като Илиян Василев, известен с двойните си агентски псевдоними от бившата ДС Сашо и Драган, залязлата пиарка Соня Колтуклиева, ръководителят на НПО-то на БГ Мадоф „Боец“ - Георги Георгиев, както и други персони, чиито ангажименти се изчерпват в размятането на Фейсбук статуси, организиране на нефелни протести по различни поводи, в които неизменно се появяват двайсетина души с еднакви плакати, както и активно тролене под статусите, препечатвани в сайта. Стилът „Едно ченге каза” маскира липсата на каквито и да е свежи източници на информация към сайта. Повечето от контактите на бившата говорителка отдавна са пенсионирани или извън системата, така че със същия успех в сайта могат да използват и по-популярния израз, който са трансформирали в ченгеджийската си версия. Мързелът на Агент Академик и компания да се снабдят с достоверна информация отдавна е достигнал критичната си точка. Така началникът и неколцината му подчинени просто започнаха да си измислят – било несъществуващи факти, било несъществуващи източници Ченгесарски трикове и ченгеджийски номера – тези дни сайтът на агент Академик „Фрогнюз” изтръска на пода целия си арсенал от кални номера, за да мърси за пореден път името на депутата и издател на „Телеграф медиа” Делян Пеевски. Явно тружениците на Огнян Стефанов не могат да насмогнат на спуснатия им норматив да бичат по 2-3 публикации дневно, в които да се споменава без никаква конкретна причина името на Пеевски, щом започнаха да цитират и измислени ченгета, които уж им били източници. Не е тайна, че агентите на ДС обичат да се обграждат на принципа „милиционер, роднина” с хора от службите и себеподобни, за да се редуват в изявите и да търсят и намират в тях морална подкрепа за падението си. Агентите се цитират едни други и си подават топката, за да продължават да са в играта. Жалките им опити да привлекат вниманието обаче отблъскват още повече аудиторията и в крайна сметка бившите агенти на ДС рискуват окончателно да преминат в лоното на забравата. Сигурно затова смениха плочата и оставиха тружениците си да се излагат като кифладжии, пишейки смешни дописки, в които цитират някакви неназовани източници от родното ФБР, които, видите ли, им били информатори. Въпросните информатори пък били съобщили „Само във Фрог”, че в момента течали договорки „човека на Пеевски в ДАНС да поеме КПКОНПИ”. Посоченият от тях за „човек на Пеевски” обаче се дърпал. А се дърпал, защото в ДАНС имал повече възможности за действие. В същото време той хем бил човек на Пеевски, хем не бил баш на него, ами на друг, вече бивш депутат. А докато уточняват кой на кого е кум и на кого сват, писачите на фейкове в сайта на Агент Академик съвсем се оплитат. Подобни писания издават само едно – във „Фрогнюз” са достигнали до журналистическото дъно и дълбаят надолу. Не е тайна, че Агент Академик гледа да не се охарчва откъм журналистически заплати, откакто затвори вестник „Торнадо”. Творческото безсилие и пълненето на сайта с фейкове обаче е отблъскващо и жалко. „Едно ченге каза“, че на Агент Оги му е време да проумее, че и PR обслужването на бегълци от закона изисква малко усилия. Само с фейкове не става.", "date": "2019.09.20", "title": "„Едно ченге каза” нещо за Пеевски на „Фрогнюз”"}
{"url": "https://www.monitor.bg:443/bg/a/view/izslushvat-marija-gabriel-na-30-septemvri-175857", "text": "Номинираната за еврокомисар от името на България Мария Габриел ще бъде изслушана от две комисии в Европейския парламент на 30 септември, съобщиха от Европейската комисия. Габриел ще отговаря на въпросите на евродепутатите между 18:30 и 21:30 ч. местно време. Тя ще се яви пред Комисията по култура и образование и Комисията по индустрия, изследвания и енергетика.  за еврокомисари е публикуван на сайта на ЕК. Припомняме, очаква се българската представителка да поеме ресор \"Иновации и младеж\" в новата Европейска комисия.", "date": "2019.09.20", "title": "Изслушват Мария Габриел на 30 септември"}
