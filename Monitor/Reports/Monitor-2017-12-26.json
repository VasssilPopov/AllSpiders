{"url": "http://www.monitor.bg/a/view/27223-%D0%A2%D1%80%D0%B5%D1%82%D0%BE%D0%BA%D0%BB%D0%B0%D1%81%D0%BD%D0%B8%D1%86%D0%B8%D1%82%D0%B5-%D1%83%D1%87%D0%B0%D1%82-6-%D1%87%D0%B0%D1%81%D0%B0-%D0%BD%D0%B0-%D0%B4%D0%B5%D0%BD/", "text": "Сигнали срещу блоковете, децата нямали време да осмислят урока\n                    Учениците в трети и четвърти клас да имат два пъти седмично по шест часа. Това предвиждат промени в Наредбата за здравните изисквания при изготвяне и спазване на седмичните учебни разписания, публикувана от здравното министерство за обществено обсъждане.\n\nСпоред сегашните разпоредби учениците от първи до четвърти клас могат да имат по пет учебни часа на ден. С измененията обаче това правило продължава да важи само за първокласниците и второкласниците.\n\n„Разграничаването е обусловено от израстването на възраст и придобитите училищни навици. Нарастването на интелектуалния капацитет през първите две години от училищното образование създава предпоставки за увеличаване на броя на часовете, подредени в подходяща последователност за деня, без това да застрашава здравето на децата“, става ясно от мотивите на промените.\n\nИзмененията отменят и текста от наредбата, според който училищата могат да организират блок часове само по един предмет от една културно образователна област.\n\nЗам.-министърът на образованието Таня Михайлова обясни пред „Монитор“, че така на практика, чрез тази наредба на училищата се давало свобода те да организират учебния ден, така че, по преценка на ръководството да има повече от един блок на ден. В други школа пък можело изобщо да няма два последователни часа по един и същи предмет.\n\nБлок-часовете са и едно от обсъжданите решения за намаляване на тежестта на ученическата раница. По този начин учениците биха имали по-малко на брой предмети и съответно да се налага да носят и по-малко учебници.\n\nВ мотивите на наредбата все пак са посочени и някои от негативите на блоковете. Така например имало сигнали, че при сливането на два последователни часа за един ден трябвало да бъдат преподадени и усвоени два нови урока без да има време за възприемане, осмисляне и затвърждаване на материала. Също така учителите трябвало да дадат домашни и по двата урока, както и изпитването в следващите часове също да бъде върху тях. Изтъква се още, че през втория час учениците губели интерес и се разсейвали, както и че не се осигурявали условия за най-добро усвояване на материала по съответния предмет.\n                    ", "date": "2017.12.26", "title": "Третокласниците учат 6 часа на ден"}
{"url": "http://www.monitor.bg/a/view/88385-%D0%9F%D0%BE%D0%B2%D0%B5%D1%87%D0%B5-%D1%80%D1%83%D0%BC%D1%8A%D0%BD%D1%81%D0%BA%D0%B8-%D0%BF%D0%BE%D0%BA%D0%BB%D0%BE%D0%BD%D0%BD%D0%B8%D1%86%D0%B8-%D0%B2-%D1%80%D1%83%D1%81%D0%B5%D0%BD%D1%81%D0%BA%D0%B8%D1%82%D0%B5-%D0%BC%D0%B0%D0%BD%D0%B0%D1%81%D1%82%D0%B8%D1%80%D0%B8/", "text": "\n                    Увеличава се интересът на румънските поклонници към русенските манастири, съобщи Русенският митрополит Наум. Освен традиционно посещавания Басарбовски скален манастир, където е прекарал земните си дни закрилникът на Букурещ Свети Димитър Басарбовски, все повече православни християни от северната ни съседка се отбиват и в манастира „Света Марина” в село Каран Върбовка и помагат с дарения или подаряват икони, допълни владиката.\n\n„Надявам се да успеем да превърнем в притегателен център за румънските туристи и Светата обител в село Копривец, след като извършим ремонтни дейности там. Получихме известие, че Държавен фонд „Земеделие” е одобрил кандидатстването на манастирите в Каран Върбовка и Копривец за новия програмен период. Смятам, че след реставрациите ще имаме манастирски центрове, които не само ще посрещат поклонниците, но и ще предоставят възможност за потапяне в манастирското ежедневие и в богослужението”, обясни митрополит Наум.\n\nТой е изпратил молба до румънския патриарх Даниил манастирите в Русенската епархия да бъдат включени в маршрутите на поклонническите турове, които организира до нашата страна Румънската православна църква. Даниил е отговорил, че църковната туристическа агенция „Базилика” задължително включва в обиколките посещение на Басарбовския скален манастир край Русе.\n                    ", "date": "2017.12.26", "title": "Повече румънски поклонници  в русенските манастири"}
{"url": "http://www.monitor.bg/a/view/89233-%D0%9A%D0%BE%D0%BB%D0%B5%D0%B4%D0%BD%D0%BE-%D1%87%D1%83%D0%B4%D0%BE-%D0%B2%D1%8A%D0%B2-%D0%92%D0%B0%D1%80%D0%BD%D0%B0-%D1%81%D0%BF%D0%B0%D1%81%D0%B8%D1%85%D0%B0-%D0%B1%D0%B5%D0%B4%D1%81%D1%82%D0%B2%D0%B0%D1%89%D0%BE-%D0%BC%D0%B0%D0%BB%D0%BA%D0%BE-%D0%BA%D0%BE%D1%82%D0%B5/", "text": "\n                    По Коледа се случват чудеса и за такова чудо по време на празниците разказват във Варна, след като двама храбри мъже с добри сърца спасиха бедстващо малко, беззащитно коте.Главните герои, за които разказа сайта novavarna, са Нихат и Живко. Те спасили пухкавото животинче навръх Коледа от високо дърво, където се покатерило и не можело да слезе, мяукайки жално в продължение на часове. Нихат пръв го видял по високите клони на дървото в района на Окръжна болница. „Забелязах го още в петък сутринта, но си помислих, че ще си слезе само. Казах си, че няма нищо по-нормално от това коте да се качи на дърво. В събота вечерта обаче, като се прибирахме към дома забелязах, че все още е на високите клони“, разказа Нихат. След това решил да пише за ситуацията в социалните мрежи, с надеждата някой да помогне. Оказало се, че и други варненци вече са забелязали бедстващото коте и са публикували своя зов за помощ. На молбите им пък се отзовал Живко, който имал автовишка. Той пристигнал с нея на мястото, на което се намирало котето, направил няколко маневри, докато се позиционира правилно и издигнал Нихат високо нагоре. „В крайна сметка спасихме котенцето. Беше много уплашено и стресирано“, разказат развълнувано двамата добри герои. От Коледа насам малкия пухкав палавник вече има свой дом. Котето е предадено на близък приятел на неговия спасител и в семейството му ще получи грижи, любов и ще бъде далеч улични кучета, от шумни коли и недобронамерени хора. „Чудесата се случват тогава, когато ние хората отворим сърцата си за тях. Нека всеки има поне по едно Коледно чудо“, пожелават в коментарите си в социалните мрежи варненци, развълнувани от развоя на събитията.\n\n\n                    ", "date": "2017.12.26", "title": "Коледно чудо във Варна, спасиха бедстващо малко коте"}
{"url": "http://www.monitor.bg/a/view/46908-%D0%9F%D0%BE%D0%B4-%D0%BB%D0%B8%D0%BF%D0%B8%D1%82%D0%B5-%D0%BE%D0%B1%D1%81%D1%8A%D0%B6%D0%B4%D0%B0%D1%82-%D0%B4%D0%B0-%D0%B2%D0%B4%D0%B8%D0%B3%D0%BD%D0%B0%D1%82-%D0%BB%D0%B8-%D0%BF%D0%B0%D0%BC%D0%B5%D1%82%D0%BD%D0%B8%D0%BA-%D0%BD%D0%B0-%D0%A2%D0%B5%D1%80%D0%B2%D0%B5%D0%BB/", "text": "\n                    Публично обсъждане на идеята за издигане на монументален паметник в чест на кан Тервел по повод юбилейната годишнина от победата му над арабите при Константинопол (718 г.) ще се проведе през януари в Стара Загора.\n\nИнициативата е на общинския съвет и неговия председател Таньо Брайков след като ръководствата на СБХ и САБ се дистанцираха от проведения през т.г. конкурс , спечелен от търновския скулптор Борис Борисов. Проектът предвижда 10-метрова конна фигура на владетеля с размахан меч да бъде инсталирана върху площ от малко под 100 кв м в самия център на града. Художниците и архитектите смятат, че паметник с подобни размери не се вписва в правилата на урбанистиката и ще влезе в рязко противоречие със сегашната среда.\n\nМястото беше предоставено преди  близо 8 години от някогашните общински съветници, там тогава беше сградата на старото кметство.Оказва се че според застроителния план теренът е предвиден за сграда, а не за паметник. Как и защо съветниците тогава са гласували по този начин – никой не се наема да коментира.\n\nОт СБХ твърдят, че конкурсът е бил проведен в нарушение на елементарни изисквания, премираният проект пък напомнял на други паметници по света.\n\nНачело на инициативният комитет за монумент на Тервел са проф. Божидар Димитров и кметът на Стара Загора Живко Тодоров, градоначалникът обаче също не е във възторг от проекта на Борис Борисов.\n                    ", "date": "2017.12.26", "title": "Под липите обсъждат да вдигнат ли паметник на Тервел"}
{"url": "http://www.monitor.bg/a/view/44494-%D0%9F%D0%BE%D1%87%D0%B8%D0%BD%D0%B0-%D0%BB%D0%B5%D1%82%D0%BE%D0%BF%D0%B8%D1%81%D0%B5%D1%86%D1%8A%D1%82-%D0%BD%D0%B0-%D0%A2%D0%B0%D1%82%D0%BE/", "text": "\n                    „Тази нощ, внезапно, от нас си отиде Костадин Чакъров – член на Политическото бюро на СКБ и председател на Съюза на комунистите в България до 2013 година.“. Това съобщиха от съюза.„Коста почина едва навършил 70 години! Отиде си човекът, отдал цялото си сърце и мисъл на България, на Българската комунистическа партия, на Съюза на комунистите в България! След него остава делото му, което за нас ще бъде пример. Нека бъде светъл споменът за нашия приятел, другар и съратник! Вечна слава, благодарност и поклон пред паметта за другаря Костадин Чакъров“, написа Павел Иванов, председател на Съюза на комунистите в България и Движение „Че Гевара“.Известният като летописеца на Тато Чакъров е последният политически съветник (политически помощник според партийното наименование на длъжността, съществуващо до 1989 година) на бившия държавен лидер по времето на соца Тодор Живков, а преди 1981 година и на Людмила Живкова. Роден е през 1947 година в Пловдив. Завършил е Юридическия факултет на СУ. Работи последователно като първи секретар на ДКМС в Пловдив, съветник в апарата на Държавния съвет на Народна република България, зам.-завеждащ икономическия отдел на ЦК на БКП.„Бяхме скромни хора, помощници. В България не е имало тайни кабинети”, казва Чакъров по повод работата си като съветник на Тодор Живков и Людмила Живкова. Той признава, че реално 4-5 години е бил от личното обкръжение на Тато. Бил е външен помощник, докато е работел в реален сектор. Разказва, че „огромен интелектуален потенциал ползваше Живков. Около него имало непрекъснато работни групи. Той не се борел за власт година за година или до избори. Това му давло хоризонт да работи за 10, 15, 20 години напред.От 2010 година до 2013 година Чакъров е председател на Съюза на комунистите в България. Написал е книгите \"Втория етаж\" и \"От втория етаж към нашествието на демократите\". \n                    ", "date": "2017.12.26", "title": "Почина летописецът на Тато"}
{"url": "http://www.monitor.bg/a/view/36270-%D0%9D%D0%B0%D0%B4-20-000-%D0%B4%D1%83%D1%88%D0%B8-%D0%BF%D0%BE%D1%81%D1%80%D0%B5%D1%89%D0%B0%D1%82-%D0%9D%D0%BE%D0%B2%D0%B0-%D0%B3%D0%BE%D0%B4%D0%B8%D0%BD%D0%B0-%D0%BD%D0%B0-%D0%91%D0%B0%D1%82%D0%B5%D0%BD%D0%B1%D0%B5%D1%80%D0%B3/", "text": "\n                    Столичната община очаква и тази година в Новогодишния концерт на площад „Княз Александър Батенберг“ да се включат над 20 000 души. Заедно с тях българите в чужбина, ще могат да проследят концерта на живо по БНТ1 и БНТ Свят.\n\nЗа 19-ти пореден път спектакъла ще събере едни от най-популярните български изпълнители. Звезден блясък, ритъм и емоция на празника ще дадат Хилда Казасян и Васил Петров с Бенда на Ангел Заберски, група „Акага”, Дара, Михаела Маринова, Християна Лоизу, група „Сигнал” и Николина Чакърдъкова с Ансамбъла на неврокопските танцьори.\n\nПразничното шоу ще започне на 31 декември в 22 часа и ще продължи до 1 часа на 1 януари. Негови домакини тази година са водещата от БНТ 1 Анна Ангелова и актьора Владимир Пенев. „Събитието в центъра на София ще впечатли с уникални светлинни ефекти, перфектен звук, покриващ целия площад, както и с красива заря в небето над столицата“, обясниха от „Московска“ 33.\n\n \n                    ", "date": "2017.12.26", "title": "Над 20 000 посрещат Нова година на „Батенберг“"}
{"url": "http://www.monitor.bg/a/view/5635-%D0%9A%D0%BE%D0%BB%D0%B5%D0%B4%D0%B0%D1%80%D1%81%D0%BA%D0%B8-%D0%BF%D0%B5%D1%81%D0%BD%D0%B8-%D0%BE%D0%B3%D0%BB%D0%B0%D1%81%D0%B8%D1%85%D0%B0-%D0%BF%D0%BE%D1%87%D0%B5%D1%80%D0%BD%D0%B5%D0%BD%D0%B8%D1%8F-%D0%91%D0%B8%D1%81%D0%B5%D1%80/", "text": "Още 21 къщи в пострадалото преди 6 години селище чакат да бъдат построени\n                    Почти 6 години след жестоката трагедия, при която триметрово цунами потопи Бисер и отне живота на 6 души, китното харманлийско село е напълно възкръснало за нов живот. Селото с над 800 души население е с едни от най-запазените автентични коледни ритуали. Въпреки, че раните и белезите от трагедията няма да бъдат забравени, коледния дух шестваше из Бисер, а селото се огласяше два дни от весели коледарски песни.„На половината хора в Бисер съм построил къщите, а на мен ми дадоха най-малката след потопа. Стихията ми погълна 480 кв. метра жилища и пристройки, а ми построиха като компенсация само една малка кащурка от 70 кв. метра с две стаи. Но аз всичко друго си възстанових сам, и плевнята и навесите”, казва с гордост 94-годишният бай Боян Лалев.   Съселяните му се вазхищават искрено: „Той е нашата гордост. На неговите години мъкне по две торби цимент наведнъж. И работи от сутрин до здрач. Щом имаме хора с такъв дух Бисер никога няма да загине. С този дух успяхме да се съвземем след трагедията!“, искрено му се възхищават неговите съседи.„Е, нали казват че обущарят винаги ходи бос. Аз пък съм зидарят с най-малката къщичка в Бисер”, шегува се със собствената си орисия бай Боян. И се готви да посрещне Светлите празници скромно, в новия си скромен дом.Той завижда на онези пострадали от потопа преди години, на които с парите от помощите бяха вдигнати „палати” на два етажа с по 180 кв. жилищна площ. Защото тях, който минел, ги проклинал. И без да са суеверни бисерчани отчитат, че точно най-големите нови къщи в селото опустяват.Иначе болката от трагедията е жива, макар и скрита дълбоко под искрените усмивки на Светлите празници.На 6 февруари 2012 година около 7,30 часа сутринта след скъсване на стената на яз. „Иваново” триметров воден стълб тръгва по река Бисерска. Дигите на селото са в добро състояние, но след три денонощия валежи реката е стигнала почти до ръба. Триметровото цунами потопи над 100 къщи и взе 6 жертви. Христо Андреев, Иванка Димитрова, Ангел Тодоров, Георги Сираков и семейство Желю и Кръстина Николови бяха възрастни и трудноподвижни хора, които не успяха да се евакуират навреме.Най-голямата мъка на местните е, че почти 6 години след трагедията няма виновни. Бисерчани негодуват и срещу това, че обвинена за бедствието е тогавашния областен управител Ирена Узунова.„Тази жена беше денонощно до нас. Помогна много, да обвинят точно нея е цинизъм. Ако има виновни за трагедията то това са община Харманли и военните“, убедени са хората в Бисер. Десетки са тези, които са завеели искове като частни обвинители именно срещу община Харманли и военното министерство. Които така и не се разбрали дълги години чия собственост е язовирът „Иваново“, чиято дига се скъса и причини трагедията.\"Хората станаха по-затворени. Бисер се вазстанови, но някак си останахме разделени. На хора, които получиха повече и такива, които бяха пропуснати. Мъката и шока от трагедията отшумяват, но обидата и завистта остават”, констатират тъжно в Бисер. „Живеем в Харманли, но ни липсва селската ни къща с големия двор. Тук съм израснал. Баща ми се надяваше да го гледам и да прекара спокойни старини внея. Но сега живеем разделени. Аз при родителите на жена ми, той при други роднини. Бяхме в списъка, но парите не стигнаха до нас. Дано не ни забравят. Надеждата ни е жива, но май само тя ни остана”, казва Димо Димов.Той и съпругата му Даниела все още вярват, че останалите 21 от общо 53 обещани къщи все някога ще бъдат построени. Защото едната от тях е тази, която считат за свой дом.\n                    ", "date": "2017.12.26", "title": "Коледарски песни огласиха почерненото село Бисер"}
{"url": "http://www.monitor.bg/a/view/25619-%D0%96%D0%B8%D0%B2%D0%B0%D0%BA%D1%8A%D1%82-%D1%81%D0%BA%D0%B0%D1%87%D0%B0-%D0%B4%D0%BE-10-%D0%B2-%D0%BF%D0%BE%D1%81%D0%BB%D0%B5%D0%B4%D0%BD%D0%B8%D1%8F-%D0%B4%D0%B5%D0%BD-%D0%BE%D1%82-%D0%B3%D0%BE%D0%B4%D0%B8%D0%BD%D0%B0%D1%82%D0%B0/", "text": "\n                    След слънчевото и топло време през днешния ден, ни очакват още няколко дни с по-високи от обичайните за сезона температури.До края на днешния ден ще остане слънчево и топло за сезона, с температури от 9 до 14 градуса, гласи прогнозата на НИМХ към БАН, цитирана от \"Блиц\". На места в Тракия и Дунавската равнина температурите е възможно да достигнат и по-високи стойности, до 16, 17 градуса. Ще духа слаб, до умерен западен вятър. През нощта вятърът ще стихне. Минималните температури ще бъдат от минус 1 до плюс 4 градуса. В ниските части на низините и котловините ще се образуват мъгли и ниска облачност и утре през деня температурите ще бъдат по-ниски от днешните, въпреки топлата въздушна маса във височина, при това, в тези райони на Дунавската равнина, където днес ще бъде най-топло, утре температурите ще са най-ниски. В страната максималните стойности ще бъдат от 7 до 12 градуса. В планините ще бъде слънчево и топло.В сряда минималните температури ще са от 1 до 7 градуса. Облачността ще бъде променлива. Ще се появи слаб вятър от юг и югозпад. Дневните температури ще бъдат от 8 до 13 градуса. В четвъртък минималните температури ще останат без промяна, високи за сезона, от 1,2 на запад до 8-9 градуса в източните райони и северно от планините, податливи на южен вятър. През деня ще бъдат от около 5 в северозападните райони до 15 градуса на места в Източна България и северно от планините. Облачността ще се увеличава и вплътнява и на места в северните и крайните южни райони ще превали дъжд.Облачно, с превалявания от дъжд на места, ще бъде в петък. Минималните температури ще са без съществена промяна, а дневните ще бъдат от 6-8 градуса на запад до 12-13 в източните райони. През нощта срещу събота и в събота за кратко над страната ще проникне по-студен въздух.В събота над югоизточните райони все още ще превалява слаб дъжд, а в Странджа, Сакар и Източна Стара планина - сняг, като при това валежите бързо ще спират. Дневните температури в събота ще са от около 1 градус по високите полета до 6, 7 в низините.В последния ден на старата година, неделя, минималните температури ще са от минус 4 до плюс 1 градуса, а дневните - от 4 до 9, 10 градуса. Ще бъде слънчево, в ниските части на низините ще има мъгли и ниска облачност. В полунощ на Нова година температурите ще са около и над нулата: новогодишната нощ ще бъде доста по-мека от тези през последните години. Ще бъде ясно и почти тихо. На първи януари температурите ще се повишат още малко и ще са от 6 до 11 градуса.\n \n\n\n                    ", "date": "2017.12.26", "title": "Живакът скача до 10° в последния ден от годината"}
{"url": "http://www.monitor.bg/a/view/81469-%D0%A5%D1%80%D0%B0%D0%BD%D0%B8%D0%BC-%D0%BD%D0%B0-%D1%82%D1%80%D0%B8-%D0%BC%D0%B5%D1%81%D1%82%D0%B0-%D0%B3%D0%BE%D1%81%D1%82%D0%B8%D1%82%D0%B5-%D0%B7%D0%B0-%D0%B5%D0%B2%D1%80%D0%BE%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE/", "text": "Гледат под лупа кухнята, гощаваме делегатите в НДК, Бояна и „София тех парк“, настаняваме ги в 22 хотела\n                    На територията на три места ще могат да опитат основно от българската кухня делегатите по време на предстоящото през първата половина на 2018 година у нас председателство на Съвета на ЕС. Това стана ясно, след като броени дни преди старта на БГ председателството на ЕС НСО и Агенцията по храните (БАБХ) се впуснаха в проверки в кухните на ресторантите и хотелите, които ще се грижат за изхранването на очакваната цяла армия от високопоставени гости.\n\nПроверките бяха навръх Коледа, като новината за тях бе обявена от bTV и потвърдена от институции, отговарящи за инспекциите и организацията на председателството. Оттам уточниха, че акциите не са еднократни и ще продължат по време на шестте месеца, в които столицата ще е домакин на 300 официални събития с 22 000 гости. По време на инспекциите се проверяват сградния фонд, оборудването, храните, документите за произхода им, срока им на годност, а също цялостното хигиенно състояние на обектите и здравните книжки на работниците.\n\nКъм момента е определено гостите на председателството да се хранят на три места – в ресторанта на НДК и в резиденция „Бояна“, където има още два обекта. Две или три вечери ще бъдат организирани в зала „Джон Атанасов“ в „София тех парк“. За запознаването им с българската кулинария обаче ще отговарят и кухните на още 22 хотела. Това е бройката на местата, на които ВИП посетителите ще отсядат. За обгрижването им бе проведен търг за обслужващ хотел за 30 събития, който бе спечелен от „Маринела“. Отделно обаче министърът, отговарящ за организацията на Председателството – Лиляна Павлова, подписа споразумение за взаимодействие с асоциацията на хотелиерите и ресторантьорите (БХРА), за още 21 хотела, чиито услуги да могат да бъдат използвани. Те са включени в списък, от който гостите могат да избират.\n\nКакто вече „Монитор“ писа по време на БГ председателството на ЕС ще има 1 среща на върха на лидерите на Евросъюза, както и 25 събития на високо ниво. Официалното откриване е на 11 януари, като за него ще дойде шефът на ЕК Жан-Клод Юнкер, председателят на Европейския съвет Доналд Туск и председателят на Европейския парламент Антонио Таяни. В програмата е записано, че на 12 януари у нас ще пристигне и т.нар Колеж на комисарите.\n\nСледващата такава мащабна сбирка на високо ниво, когато в София ще се съберат евролидерите, е на 17-18 май, когато е срещата на върха за Западните Балкани. Тогава трябва да пристигнат всички правителствени и държавни лидери то 28-те страни-членки на ЕС.Всички останали съвети на ниво премиери, на които участват и държавните глави и всички формални заседания на съветите на министри ще се провеждат в Брюксел. Става дума за двата европейски съвета през март и юни.\n                    ", "date": "2017.12.26", "title": "Храним на три места гостите за европредседателството"}
{"url": "http://www.monitor.bg/a/view/87904-%D0%A1%D0%BA%D0%BE%D0%BF%D0%B8%D0%B5-%D0%BE%D0%B4%D0%BE%D0%B1%D1%80%D0%B8-%D0%B4%D0%BE%D0%B3%D0%BE%D0%B2%D0%BE%D1%80%D0%B0-%D0%B7%D0%B0-%D0%B4%D0%BE%D0%B1%D1%80%D0%BE%D1%81%D1%8A%D1%81%D0%B5%D0%B4%D1%81%D1%82%D0%B2%D0%BE/", "text": "\n                    Договорът за добросъседство между България и Македония получи одобрението на всички комисии в парламента в Скопие и се очаква до края на седмицата да бъде приет и в пленарната зала.\n\n„Договорът за приятелство между Македония и България е резултат на компромиси, които не могат да задоволят всеки“, коментира от своя страна македонският президент Георге Иванов в годишното си обръщение към нацията.\n\n\"За да бъде постигната целта, този договор трябва да бъде гледан от аспекта на бъдещето, а не на миналото. Този договор за общата история на двете държави и техните народи се отнася до периода от признаването на република Македония от страна на Република България през 1992 година. Призовавам двете правителства да допринесат за изпълняване целта на договора\", обясни Иванов, цитиран от БГНЕС. Той допълни, че договорът е създал атмосфера за по-голяма откритост и сътрудничество между църквите в двете държави. Според Иванов отново се е появил популизмът с негативно влияние върху добросъседските отношения. Той подчерта, че лидерите от региона трябва да извлекат поука от всичко това, като ги призова внимателно да премерват всяка своя дума.\n\n„България и Македония са съседни страни и като такива са обречени на взаимно сътрудничество“, заяви още македонският президент по време на годишното си обръщение в парламента.\n                    ", "date": "2017.12.26", "title": "Скопие одобри договора за добросъседство"}
{"url": "http://www.monitor.bg/a/view/81481-%D0%91%D0%BE%D1%80%D0%B8%D1%81%D0%BE%D0%B2-%D0%B8-%D0%9C%D0%B0%D0%BD%D0%BE%D0%BB%D0%BE%D0%B2%D0%B0-%D0%BF%D0%BE%D0%BA%D0%B0%D0%B7%D0%B0%D1%85%D0%B0-%D0%B2%D0%BD%D1%83%D1%87%D0%B5%D1%82%D0%B0%D1%82%D0%B0-%D1%81%D0%B8/", "text": "\n                    В арена за надпревара с коледни фотографии превърна властта Фейсбук. Навръх най-светлия християнски празник политиците в страната масово публикуваха на профилите си в социалните мрежи семейни снимки, но докато някои честитиха Рождество с фотоси с най-близките си, други заложиха на битовия соцреализъм.\n\nСнимки с внучетата си пуснаха във Фейсбук премиерът Бойко Борисов и омбудсманът Мая Манолова. От страницата на министър-председателя стана ясно, че той е празнувал в пълен фамилен комплект около трапезата за Бъдни вечер – на гости са му били не само дъщеря му, внучето Бойко и зет му, но и сестра му със своето семейство. И докато за Бойко-младши това е вече поредно Фейсбук дефиле, не така стоят нещата с внучето на омбудсмана Мая Манолова – Максим. За него снимката с баба му си е дебют в социалните мрежи.\n\nСнимка със съпругата си и трите си дъщери пусна и лидерът на ПГ на ГЕРБ Цветан Цветанов. В същото време соцлидерът Корнелия Нинова сащиса всички, като честити Рождество със свое фото, издържано в най-светлите традиции на соцреализма. На снимката председателката на БСП демонстрира как меси питка върху маса, покрита със селска мушама, а тя самата е в черно и с коса, прибрана с шнола. Фотото буквално взриви мрежата с далеч не еднозначни коментари, не малка част от които подлагаха на съмнение автентичността на сценографията.\n                    ", "date": "2017.12.26", "title": "Борисов и Манолова показаха внучетата си"}
{"url": "http://www.monitor.bg/a/view/3858-%D0%A1%D0%90%D0%A9-%D0%BE%D1%80%D1%8F%D0%B7%D0%B0%D1%85%D0%B0-%D1%84%D0%B8%D0%BD%D0%B0%D0%BD%D1%81%D0%B8%D1%80%D0%B0%D0%BD%D0%B5%D1%82%D0%BE-%D0%BD%D0%B0-%D0%9E%D0%9E%D0%9D-%D1%81-285-%D0%BC%D0%BB%D0%BD-%D0%B4%D0%BE%D0%BB%D0%B0%D1%80%D0%B0/", "text": "\n                    Съединените щати орязаха финансирането на ООН с 285 млн. долара. Бюджетното съкращение идва броени дни след като близо 130 държави гласуваха срещу решението на Вашингтон да признае Йерусалим за столица на Израел.\n\nАмериканският представител в световната организация Ники Хейли обвини ООН за прекомерните си бюджетни разходи, но не спомена конкретно гласуването от миналата седмица. Тогава самият Доналд Тръмп заплаши да спре финансовата помощ за страните, които гласуват срещу решението му да признае Йерусалим за столица на Израел.\n\nСъединените щати са най-големият донор на ООН и още по време на предизборната си кампания Тръмп обяви, че световната организация трябва да се реформира.\n                    ", "date": "2017.12.26", "title": "САЩ орязаха финансирането на ООН с 285 млн. долара"}
{"url": "http://www.monitor.bg/a/view/59690-%D0%A5%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-26-%D0%B4%D0%B5%D0%BA%D0%B5%D0%BC%D0%B2%D1%80%D0%B8-%D0%B2%D1%82%D0%BE%D1%80%D0%BD%D0%B8%D0%BA/", "text": "\n                    Важното за деня е работата да се свърши до обед. След това навлизате в неблагоприятен и обсебващ период, в който ще ви бъде оказван натиск и въздействие от познати и непознати. За утре не планирайте пътувания, особено привечер. Очертават се неприятни разговори и сблъсъци на амбиции. Внимавайте кое къде оставяте. Загубеното трудно ще се възстанови. Ако се скарате с някого после трудно ще се помирите. Нищо да не се прави на всяка цена. Ще намерите търсеното лекарство. Добре е да се спазва диета.Работа-4Пари-5Любов-4Късмет-4Здраве-4 Денят има своята светла и тъмна половина. До обед проведете разговорите, даващи възможност за промени, пътувания и нови делови ангажименти. Опитайте да стопите дистаниците с тези, с които в миналото сте имали разправии. От обед до утре на обед не си позволявайте важни инициативи. Навлизаме в деня на паяка. Плетат се мрежи, въртят се далавери и интриги. Всичко да се проверява. Моментът не е благоприятен за любовни обяснения и предложения. Не се обвързвайте с никого на никаква цена и за нищо.Работа-5Пари-5Любов-6Късмет-5Здраве-5 Енергетиката до обед е благодатна и освежаваща. Дистанциите се топят, стискате си ръцете за взаимни действия и инициативи в бъдеще. Преговаряйте, обадете се на спонсори, направете предложения и чакайте такива. От особено значение е да се простят миналите грешки и да се привлекат качествени хора в екипа. Дайте още един шенс на тези, които усещате, че съжаляват и ще се коригират. Следобед може да ви спретнат компромат. Думите ви ще се тълкуват превратно, кой както може ще се опита да ви зарибява.Работа-5Пари-4Любов-5Късмет-4Здраве-4 Преди да преприемете нови стъпки и действия опитайте да стопите ледовете и да привлечете тези, които прибързано сте дистанцирали. Важното да се свърши до обед. От обед навлизате в обсебващ период, в който може да бъдете привлечени от хора и ситуации, които в бъдеще ще ви използват и ще посягат на личните ви ресурси. Не сключвайте нови договори и не давайте дума за съвместна работа и живот. Не планирайте пътуване за утре в късния следобед. Лесно ще ви изловят в мрежи за наивници. Днес и утре не вадете зъб.Работа-4Пари-5Любов-4Късмет-4Здраве-4 Важното за деня свършете до обед. Споразумейте се за новите бизнес дела и инициативи, разплатете се, постарайте се да удовлетворите някои искания на зависещите от вас. След това отклонявайте предложения за разговори и срещи, особено с непознати. Ще ви правят на пръв поглед изгодни предложения, които ще се окажат само начин и опит за зарибяване. Не правете компромиси със закона. Където ви хванат в крачка ще трябва да плащате и да изпадате в зависимости. Пътувайте. Нанесете се на ново място за работа и живот.Работа-5Пари-6Любов-5Късмет-5Здраве-5 Добре е да се спазва диета, да се провеждат само най-неотложните разговори и след това до 28-и да не се предприема нищо важно и сериозно, на което ще се опирате в бъдеще. До вечерта може да изпаднете в зависимости. Тези, които добре ви познават ще опитат да се възползват от доверието и невниманието ви. Може да станете жертва на нелоялна конкуренция и реклама. От обед до утре на обед върви обсебваща програма, пък който се хване, хване. Ще купите евтиното скъпо и ще платите за чужди удоволствия.Работа-5Пари-4Любов-5Късмет-4Здраве-4 Навлизате в двудневен рисков и неблагоприятен период. Не планирайте пътувания, ако не е наложително. Каквото предприемете ще ви вкара в капана на длъжниците и нелоялната конкуренция. Не водете преговори, особено следобед. Днес хиртата сврака ще падне с двата крака в капана. В стремежа за нещо празнично и лъскаво, ще се изръсите и ще съжалявате. Не е ден за големи покупки и поръчки. До утре на обед не правете и не приемайте предложения за брак. Отнасяйте се с резерви към всяка информация. Не вадете зъб.Работа-4Пари-4Любов-4Късмет-4Здраве-4 Започнете деня с обаждания, поздравление и извинения. Създайте полезни за бъдещето ви контакти. Осъществете топла връзка между хората, с които смятате да действате и работите в бъдеще. Играйте посредническа роля. Свържете тези, които нямат друг начин за връзка, освен чрез вашата протекция. От обед до утре на обед е необходима активна самозащита от агресивната чернота наоколо. Контролирайте емоциите, не се опитвайте никому нищо да доказвате и не сключвайте нови договори. Денят е благоприятен за преместване.Работа-5Пари-5Любов-5Късмет-4Здраве-5 До обед постигате максимума в планираното за деня. Не протакайте срещи и разговори, привлечете спонсори и нови клиенти. Една топла дума ще ви отвори железни врати. Старайте се да подържате дипоматичен тон при преговори. Следобед получавате неприятни знаци. Вероятно е да попаднете на нелоялни търговци и посредници. Не подписвайте нови договори до утре на обед. След това ще получите много по-изгодни оферти. В момента е важно да проучвате и да не се съгласявате с първото предложение.Работа-5Пари-6Любов-5Късмет-4Здраве-5 Денят започва и завършва с проблеми. Създавате си ги сами с инициативите, които предприемате. Движете се по линията на най-малкото съпротивление, не предприемайте нищо важно и сериозно, не реагирайте на предложения и не правете такива. Каквото се развали днес и утре ще се оправи трудно. Не пътувайте, ако не се налага. Не вадете зъб и не планирайте оперативни намеси в областа на главата. В пряк и в преносен смисъл ще си патите от главата и от решенията, които взимате. Не се обвързвайте и в интимен план.Работа-4Пари-5Любов-5Късмет-4Здраве-4 Стенете рано, до обед проведете няколко разговора целящи да се стопи дистанцията и да се поднови стопирана връзка или дейност. С напредването на деня лесно губим почва под краката, оставяме се да ни убеждават и вкарват в капани за наивници. Всичко, което ви изглежда стабилно и доходно ще се окаже поредния балон на изнудванията и голите обещания. Не се съгласявайте с направените предложения. Нещо се скрива, играе се начестно и неспортсменски. Това, което не успеете да свършите до обед отложете за утре следобед.Работа-4Пари-5Любов-4Късмет-4Здраве-5 Продължете каквото сте започнали преди и до обед ще имате напредък в преговори и лични инициативи. След това не се опитвайте на никому нищо да доказвате. Контролирайте емоциите и не позволявайте да ви зарибяват с привидно изгодни предложения. Не участвайте в залагания и не играйте хазартно до утре на обед. Каквото отложите за 28-и ще ви донесе пари и престижни позиции в обществото. Тази вечер се приберете навреме и не позволявайте да ви увещават да излъжете или нарушите обещанията си.Работа-5Пари-4Любов-4Късмет-4Здраве-4 Навлизате в лична година четворка. Ще се наложи да поемете щафетата на отговорностите от своите родители или от колеги, които напускат. Натоварването ви ще се увеличи. Дано да е свързано и с повишението, което чакате. Обърнете внимание на родителите си и по възможност не затруднявайте излишно децата.Родените днес до обед имат заложена светла програма, а родените следобе може да бъдат притеглени от тъмната страна. Ще бъдат добри спортисти, но ще бъдат и прекалено зависими от родители, близки и треньори. За тях е важно да запазват себе си и да се борят за личната си самостоятелност.Заченатите до обед ще имат огромна сила на духа, ще пътуват много и ще се радват на изгарящи страсти. От обед до утре на обед не се приближавайте до партньора. Заченатите в този момент ще имат тежка карма и ще въздействат опасно на околните.\n\n\n                    ", "date": "2017.12.26", "title": "Хороскоп за 26 декември, вторник"}
{"url": "http://www.monitor.bg/a/view/84044-%D0%A1%D0%B8%D0%BC%D0%BE%D0%BD%D0%B0-%D0%97%D0%B0%D0%B3%D0%BE%D1%80%D0%BE%D0%B2%D0%B0-%D0%B8-%D0%A0%D0%B0%D0%B4%D0%BA%D0%BE-%D0%B8%D1%81%D0%BA%D0%B0%D1%82-%D0%B4%D1%83%D0%B5%D1%82/", "text": "\n                    Съвместно парче си пожелават Симона Загорова и Радко Петков след като приятелството им пламна в тазгодишния сезон на „Гласът на България“. Младите изпълнители вече са правили кавъри рамо до рамо, но се надяват да се разпишат и със собствен проект. „Дай Боже да направим дует, трябва само да се намери подходяща песен“, сподели за bTV щерката на фолк дивата Глория. Междувременно Радко Петков бере плодовете от първия си сингъл – „Ябълката на раздора“. След като рок легендата Иван Лечев помогна на гласовитото момче от Троян да грабне чека за 50 хиляди лв от предаването, той подкрепи дебютното му парче с акустична версия. Музиката, текстът и аранжиментът към песента са дело на Владимир Ампов – Графа. \n                    ", "date": "2017.12.26", "title": "Симона Загорова и Радко искат дует "}
{"url": "http://www.monitor.bg/a/view/16822-%D0%93%D1%80%D0%B8%D1%88%D0%BE-%D0%98%D1%81%D0%BA%D0%B0%D0%BC-%D0%B4%D0%B0-%D0%BD%D0%B0%D0%BF%D1%80%D0%B0%D0%B2%D1%8F-%D0%BD%D0%B5%D1%89%D0%BE-%D0%B7%D0%B0-%D1%80%D0%BE%D0%B4%D0%B8%D0%BD%D0%B0%D1%82%D0%B0-%D1%81%D0%B8/", "text": "\n                    \"Детството ми не беше много лесно. Искам да направя нещо за родината си.\". Това заявява най-добрият български тенисист Григор Димитров, който след като открехна завесата на личния си живот и говори за връзките си, даде може би най-откровеното си интервю за италианското издание „Ла Република“, разкривайки любопитни факти за кариератa и детството си.\"Тенисът е специфичен свят, който променя хората. Винаги повтарям, че тенисът не може да бъде всичко за мен, искам да правя и други неща с живота си. Не искам да ме асоциират само с едно нещо, може би ми се иска и да преподавам знанията си на другите. Желая да бъда пример за по-младите играчи, които ще дойдат след мен. Ако не допринеса с нищо, защо изобщо съм живял? Бих искал да се самоопределя като човек с много страст\", казва Гришо.За сравненията с Роджър Федерер, Димитров пък споделя: \"Забавно е, че ме наричаха Бейби Фед, а всъщност бях спасен от Рафа Надал и неговата академия. Рафа и Роджър са двама феномени, които оставят дълбока следа в спорта. Ако продължат да играят по този начин и през 2018-а, то тогава ще е ясно, че възрастта няма значение в тениса вече.\".Гришо не пропуска да демонстрира гордостта си, че е българин. \"Аз съм на 100% българин. Виждаш ли, имам лъв на капака на телефона – това е символ на моята страна. Иначе какво да ти разкажа за детството ми? Не беше много лесно, не живеехме много добре, училещето не беше в най-добро състояние, а и не беше безопасно да се ходи по улиците. Дали съм имал проблеми? Разбира се! Спомням си, че на няколко пъти бях гонен за лошо поведение. Но това бяха неща от ежедневието. Ежедневие, изпълнено с пакости. Това беше отдавна. Сега искам да направя нещо за България, може би да изградя тенис академия и повече хора да тръгнат по моите стъпки\", казва Димитров.\n\n\n                    ", "date": "2017.12.26", "title": "Гришо: Детството ми не беше леко, искам да направя нещо за родината си"}
{"url": "http://www.monitor.bg/a/view/62032-%D0%A0%D0%B0%D0%B7%D0%B2%D0%BE%D0%B4%D1%8A%D1%82-%D1%80%D0%B0%D0%B7%D0%BE%D1%80%D0%B8%D0%BB-%D1%84%D1%83%D1%82%D0%B1%D0%BE%D0%BB%D0%B8%D1%81%D1%82/", "text": "\n                    Бившият играч на „Арсенал”, истанбулския „Галатасарай” и националния отбор на Кот д'Ивоар Емануел Ебуе обяви, че е тотално разорен след развода с жена си.„Нямам пари дори за адвокат, казва той. – Живея в къщата, която жена ми обяви за продан и не знам кога ще дойде полицията да ме изхвърли. Понякога гася лампите, за да не се вижда, че съм вътре. В Турция изкарах осем милиона евро, седем милиона от които изпратих у дома. Подписвах всичко, което жена ми настояваше.”През март 2016-а Ебуе беше отстранен от всякаква спортна дейност заради задължения към агента му. Освен това той не може да се върне на терена заради проблеми със здравето.„Проблемите ми с ФИФА дойдоха от хората, които се въртяха около мен, казва още Ебуе. – Вместо да ми помогнат, те ме закопаха. Сега често спя на пода в дома на моя позната и си пера дрехите на ръка…” \n\n\n                    ", "date": "2017.12.26", "title": "Разводът разорил футболист"}
{"url": "http://www.monitor.bg/a/view/35977-%D0%9C%D0%B5%D0%B9%D1%83%D0%B5%D0%B4%D1%8A%D1%80-%D1%81%D0%B5-%D1%81%D0%BC%D0%B8%D1%80%D0%B8-%D0%95%D0%B2%D1%80%D0%B0-%D1%81%D0%B5-%D1%83%D1%81%D0%B0%D0%BC%D0%BE%D1%82%D0%B8/", "text": "Роналдо и Меси също поздравиха феновете си\n                    Спортните звезди също са хора и също обичат да празнуват. Едни от най-популярните в света не пропуснаха да поздравят почитателите си, като публикуваха в социалните мрежи снимки от обстановката, в която посрещната Рождество Христово, отправяйки своите благопожелания.Семейство или купон? Как посрещнаха светлия празник Роналдо, Меси, Неймар и компания? Вижте сами подборката, направена от в. „Билд”.Суперзвездата на „Реал” (Мадрид) Кристиано Роналдо празнува в доста разширен семеен кръг. Много хармонично, многолюдно, но от общия изглед на компанията остава усещането за известна стерилност, коментират последователите на португалеца в социалните мрежи.За пръв път снимка, на която няма летящи из въздуха банкноти или полуголи едрогърди жени. На Рождество Христово дори мегазвездата на бокса Флойд Мейуедър показва смирение. Почитателите на 40-годишната звезда дори се чудят, коя е по-хубавата коледна елха – украсената от спортиста или самият той, излъчващ радост и благочестие.25-годишният играч на „Пари Сен Жермен” – Неймар, също е подредил една приказно красива елха в апартамента си. Не е за подценяване и шапката на дядо Коледа, която футболистът е нахлупил специално за случая.На друг забележителен семеен кадър са се събрали шестима. След като може да играе така гениално на терена, че едва ли не сам да разкове „Реал” (Мадрид), Лионел Меси може да си позволи кратка ваканция в компанията на семейството, на тъща си и на истински дядо Коледа.Доста концентрация е нужна, за да се преброи колко души има на дивана. А и тази червено-бяла идилия доста трудно се връзва с представата за страховития боец в клетката Конън Макгрегър. Компания му правят неговата съпруга Ив Мавракис и синчето им Конър Джак Макгрегър-младши.И накрая – най-веселият тип - 36-годишният Патрис Евра в ролята на люлеещия се на люлка Дядо Коледа на неизвестен плаж. Но всъщност той може да си го позволи, защото е в дълга ваканция. Заради удара, който нанесе на фен на „Марсилия”, той е извън терените до 30 юни догодина. \n\n\n                    ", "date": "2017.12.26", "title": "Мейуедър се смири, Евра се усамоти"}
{"url": "http://www.monitor.bg/a/view/56620-%D0%A2%D0%BE%D1%82%D0%BE%D0%BF%D0%B5%D1%87%D0%B0%D0%BB%D0%B1%D0%B8-%D1%82%D0%B8%D1%80%D0%B0%D0%B6-102-%D0%BE%D1%82-24-%D0%B4%D0%B5%D0%BA%D0%B5%D0%BC%D0%B2%D1%80%D0%B8/", "text": "\n                    Числа – 7, 13, 27, 37, 40, 41. Печалби: 6 – няма, 5 – 13 по 3200,20 лв., 4 - 852 по 48,80 лв., 3 - 13703 по 4,30 лв. ДЖАКПОТ: 3 001 167,75 лв. Числа – 4, 11, 15, 30, 39, 42. Печалби: 6 – няма, 5 -9 по 1457,30 лв., 4 - 472 по 27,80 лв., 3 - 7240 по 2,60 лв. ДЖАКПОТ: 528 100,36 лв. I теглене: 20, 25, 31, 34, 35. Печалби: 5 – 5 по 6711,00 лв., 4 - 383 по 76,70 лв., 3 – 11 841 по 3,50 лв. ДЖАКПОТ - няма. II теглене: 6, 9, 15, 26, 34. Печалби: 5 - 3 по 11 185,00 лв., 4 - 409 по 71,80 лв., 3 – 11 231 по 3,70 лв. ДЖАКПОТ – няма. Числа – 5, 16, 17, 33, 50; Зодия – 4. Печалби: 5+1 - няма, 5 – няма, 4+1 – няма, 4 - 5 по 500,00 лв., 3+1 - 25 по 100,00 лв., 3 - 236 по 10,00 лв., 2+1 - 354 по 5,00 лв., 1+1 - 1795 по 1,50 лв., 2 - 3668 по 1,00 лв., 1 - 2552 по 1,00 лв. ДЖАКПОТ – 3 000 000,00 лв. Позиции – 3, 5, 7; Цифри – 9, 0, 7. Печалби: 3 - 27 по 2254,40 лв., 2 - 2959 по 11,40 лв. Година – 15, месец – 3, дата – 3, ден – 4. Печалби: I група – няма, II група – няма, III група – няма, IV група – 6 по 52,20 лв., V група - 8 по 39,10 лв., VI група - 16 по 15,70 лв., VII група - 20 по 15,70 лв., VIII група - 39 по 6,40 лв., IX група - 74 по 5,10 лв., X група - 86 по 5,10 лв., XII група - 216 по 2,30 лв., XIII група - 320 по 2,00 лв., XIV група – 532 по 2,50 лв. XV група - 1773 по 1,20 лв., XVI група - 3596 по 0,97 лв. ДЖАКПОТ – 7769,42 лв.\n\n\n                    ", "date": "2017.12.26", "title": "Тотопечалби, тираж № 102 (от 24 декември)"}
{"url": "http://www.monitor.bg/a/view/56721-%D0%93%D1%80%D0%B8%D1%88%D0%BE-%D0%B5%D0%B4%D0%B8%D0%BD%D1%81%D1%82%D0%B2%D0%B5%D0%BD-%D0%BE%D1%82-%D1%82%D0%BE%D0%BF-10-%D0%B2-%D1%81%D0%B2%D0%B5%D1%82%D0%B0-%D1%89%D0%B5-%D0%B8%D0%B3%D1%80%D0%B0%D0%B5-%D0%BD%D0%B0-%D0%A1%D0%BE%D1%84%D0%B8%D1%8F-%D0%BE%D1%83%D0%BF%D1%8A%D0%BD/", "text": "Трима от първите 30 в ранглистата ще спорят за трофея\n                    Григор Димитров ще е единственият тенисист от топ 10 в световната ранглиста на АТР, който ще играе в третото издания на турнира „София оупън“ у нас. Това стана ясно след крайния срок за подаване на заявки, който изтече на Коледа. Надпреварата от сериите АТР250 ще се проведе от 4 до 11 февруари 2018 г. в зала „Арена Армеец“.Гришо има да защитава титлата си от 2017-а, а задачата му се улеснява от отсъствието на финалиста Давид Гофен (Бел) и първия победител в надпреварата Роберто Баутиста Агут (Исп).За сметка на тях обаче в София ще пристигне сензацията от Корея Хьон Чун, който спечели първия по рода си финален турнир като този в Лондон, но за тенисисти до 21 г. „Следващата генерация“ в Милано.След Гришо (№3) най-напред в ранглистата сред подалите заявка за участие тенисисти е 25-ият в света Жил Мюлер от Люксембург. През настоящата година той има две титли. Най-запомнящият момент за Мюлер обаче е победата над Рафаел Надал на „Уимбълдън“, с която спря серията му от 10 поредни победи без загубен сет в турнирите от Големия шлем.В София пристига и №28 в ранглистата Адриан Манарино (Фр), а третият от топ 30 е 29-ият в света Филип Колшрайбур (Гер).„Много сме доволни от участието на Григор Димитров и други трима играчи от топ 30. Приветстваме с добре дошъл Хьон Чун след страхотната му година, чиято кулминация беше спечелването на турнира „Следващата генерация“ в Милано. Бих искал да благодаря на София и гражданите на столицата за тяхната безрезервна подкрепа към турнира. Очаква ни истински празник на тениса и съществено събитие в годината, в която София е Европейска столица на спорта“, заяви турнирният директор на „София оупън 2018“ Пол Макнами.В надпреварата у нас ще участва и сензацията на турнира „Мастърс 1000“ в Париж през ноември Филип Крайнович (Сър). Бившият №8 Михаил Южни (Рус) също ще играе в „Арена Армеец“. В надпреварата ще участва и бившият №12 в света на сингъл и шампион на двойки от София през 2017 г. Виктор Троицки (Сър). Идват и полуфиналистът от „Мастърс 1000“ в Канада през 2017 г. Робин Хаасе, както и стигалият до №18 в ранглистата Андреас Сепи (Ит). Участието си в „София оупън 2018“ са заявили още Денис Истомин (Узб), Жоао Соуса (Пор), Йен-Хсун Лу (Тай), Евгени Донской (Рус), Михаил Кукушкин (Каз), Матю Ебдън (Авл), Раду Албот (Мол), Ласло Джере (Сър), Максимилиан Мартерер (Гер), Лукаш Лацко (Слвк), Мариус Копил (Рум).11 от изброените 21 участници в турнира в София през 2018 г. са спечелили общо 42 титли от турнири на АТР до момента, изчислиха организаторите.\n\n\n                    ", "date": "2017.12.26", "title": "Гришо единствен от топ 10 в света ще играе на „София оупън“"}
{"url": "http://www.monitor.bg/a/view/79709-%D0%A1%D0%B5%D1%80%D0%B5%D0%BD%D0%B0-%D0%A3%D0%B8%D0%BB%D1%8F%D0%BC%D1%81-%D1%81%D0%B5-%D0%B7%D0%B0%D0%B2%D1%80%D1%8A%D1%89%D0%B0-%D0%BD%D0%B0-%D0%BA%D0%BE%D1%80%D1%82%D0%B0-%D0%B2-%D0%90%D0%B1%D1%83-%D0%94%D0%B0%D0%B1%D0%B8/", "text": "\n                    Бившата водачка в световната ранглиста на WTA Серена Уилямс (САЩ) ще се завърне на корта на демонстративния турнир в Абу Даби на 30 декември с мач срещу Альона Остапенко.36-годишната американка не е играла от края на януари миналата година, когато спечели 23-ата си титла от Големия шлем в Австралия. В последствие тя обяви, че е бременна, а на 1 септември роди дъщеря си Алексис Олимпия. В средата на ноември Серена се омъжи за бащата на детето си Алексис Оханян.Уилямс вече тренира от повече от месец и не възнамерява да прекратява професионалната си кариера. Тя дори планира да защитава титлата си в Мелбърн през януари.При мъжете в Абу Даби пък своето завръщане ще направи и събринът Новак Джокович. Там ке играят още австриецът Доминик Тийм, руснакът Андрей Рубльов, испанците Пабло Кареньо Буста и Роберто Баутиста Агут и южноафриканецът Кевин Андерсън.Бившият световен номер 1 Джокович дълго лекува контузия в лакътя си, която го извади от строя във втората половина на изминалия сезон. От турнира обаче се отказаха Рафаел Надал, Стан Вавринка и Милош Раонич.\n\n\n                    ", "date": "2017.12.26", "title": "Серена Уилямс се завръща на корта в Абу Даби"}
{"url": "http://www.monitor.bg/a/view/81602-%D0%A2%D0%BE%D0%B4%D0%BE%D1%80-%D0%A1%D0%BA%D1%80%D0%B8%D0%BC%D0%BE%D0%B2-%D1%81%D1%82%D0%B0%D0%BD%D0%B0-mvp-%D0%BD%D0%B0-%D0%BA%D1%80%D1%8A%D0%B3%D0%B0-%D0%B2-%D0%A0%D1%83%D1%81%D0%B8%D1%8F/", "text": "\n                    Тодор Скримов бе избран за най-полезен играч (MVP) на 15-ия кръг в Суперлигата по волейбол за мъже на Русия. Българският национал изведе своя тим „Нова“ (Новокуйбишевски) до ключов успех над прекия си конкурент „Газпром-Югра“ в Сургут с 3:2 (18, -17, -24, 15, 13). Скримов игра фантастично и заби 23 точки. С този успех „Нова“ се изкачи на 9-ото място във временното класиране и е само на 3 точки от 6-ия - „Динамо“ (Москва).В същия кръг „Белогорие“ (Белгород) и Николай Николов пък победиха с 3:0 (20, 22, 26) като гости състава на „Динамо“ (Ленинградска област). Българският център реализира 4 точки за победителите, а най-резултатен беше неговият съотборник Дмитрий Мусерски с 12. Тимът от Белгород е на второ място в класирането с актив от 40 точки и 14 победи до момента. Лидерът „Зенит“ (Казан) има с една точка повече.„Динамо“ (Казан) пък спечели Купата на Русия при жените след победа на финала над „Енисей“ (Красноярск) с 3:0 (20, 18, 20). За победителките силен мач изигра българката Елица Василева, като завърши с 14 точки.\n\n\n                    ", "date": "2017.12.26", "title": "Тодор Скримов стана MVP на кръга в Русия"}
{"url": "http://www.monitor.bg/a/view/30998-%D0%A2%D1%80%D0%B5%D0%BD%D1%8C%D0%BE%D1%80%D1%8A%D1%82-%D0%BD%D0%B0-%D0%90%D1%80%D0%B6%D0%B5%D0%BD%D1%82%D0%B8%D0%BD%D0%B0-%D1%81%D0%BA%D0%B0%D1%87%D0%B0-%D0%BD%D0%B0-%D0%BF%D0%BE%D0%BB%D0%B8%D1%86%D0%B0%D0%B8-%D0%B1%D0%B8%D0%BB-%D0%BF%D0%B8%D1%8F%D0%BD/", "text": "Спецът се гаври със заплатата на униформените\n                    Селекционерът на националния отбор на Аржентина Хорхе Сампаоли се забърка в сериозен скандал.Треньорът на Меси и компания налетя на бой на полицаи, информира местното издание El Canciller. От инцидента дори са публикувани кадри и видео, на което разяреният Сампаоли оказва съпротива на униформените.Първоначално се смяташе, че Сампаоли е бил арестуван за шофиране в нетрезво състояние. Истината обаче бе разкрита от полицията. Спецът се е връщал от сватбата на дъщеря си, където явно се е почерпил солидно. Автомобилът му е бил спрян от полицаите заради превишена скорост в близост до град Касилда, който се намира на около 330 километра от аржентинската столица Буенос Айрес. Между униформените и Сампаоли избухва скандал, тъй като освен превишената скорост в автомобила са пътували 8 души, въпреки че максимумът е петима. На видеото се вижда как селекционерът на Аржентина обижда полицаите, а също така се чува да казва „Нещастници, получавате по 100 песос заплата на месец“.Въпреки скандалното му държание обаче Сампаоли не е бил арестуван. Самият треньор пък се обадил след това, за да се извини за държанието си. Спецът не е бил зад волана по време на инцидента, но е бил употребил алкохол.От местната футболна федерация отказаха коментар. Прогнозите обаче са, че треньорът едва ли ще се раздели с поста си, особено преди световното първенство по футбол в Русия. Най-вероятно Сампаоли ще бъде глобен за скандалното си държание и за уронване престижа на аржентинския футбол. Спецът не се представя добре начело на държавния тим, като класира изключително трудно „гаучосите“ на мондиала едва в последния кръг от квалификациите.\n\n\n                    ", "date": "2017.12.26", "title": "Треньорът на Аржентина скача на полицаи, бил пиян"}
{"url": "http://www.monitor.bg/a/view/55758-%D0%94%D0%B2%D0%B0%D0%BC%D0%B0-%D1%81%D0%B5-%D0%BF%D1%80%D0%B5%D0%B1%D0%B8%D1%85%D0%B0-%D0%BD%D0%B0-%D1%82%D1%80%D0%B5%D0%BD%D0%B8%D1%80%D0%BE%D0%B2%D0%BA%D0%B0-%D0%B7%D0%B0-%D1%81%D0%BF%D1%83%D1%81%D0%BA%D0%B0%D0%BD%D0%B5/", "text": "\n                    Двама скиори пострадаха по време на днешната тренировка за спускане в италианския зимен център Бормио и бяха транспортирани с хеликоптер до близката болница.23-годишният Хенрик фон Апен от Чили счупи тибията и фибулата си след тежко падане. Италианецът Матео Де Ветори е с дълбока прорезна рана на ръката, съобщиха организаторите.Спускането за Световната купа в Бормио ще се проведе на 28 декември на пистата \"Стелвио\" за пръв път след тригодишно прекъсване.Най-добро време в тренировката даде Петер Фил (Ит). Втори на 8 стотни от секундата след него остана друг представител на домакините Кристоф Инерхофер.Олимпийският шампион Матиас Майер (Ав) завърши трети, на 18 стотни зад Фил, а четвърти на 35 стотни се нареди Ханес Райхелт (Ав).Световният вицешампион от Шладминг 2013 Доминик Парис (Ит) остана пети, на 52 стотни зад лидера. \n\n\n                    ", "date": "2017.12.26", "title": "Двама се пребиха на тренировка за спускане"}
{"url": "http://www.monitor.bg/a/view/57724-%D0%A5%D0%B5%D1%82%D1%82%D1%80%D0%B8%D0%BA-%D0%BD%D0%B0-%D0%9A%D0%B5%D0%B9%D0%BD-%D0%B8%D0%B7%D0%B4%D1%83%D1%85%D0%B0-%D0%9C%D0%B5%D1%81%D0%B8-%D0%B8-%D0%A8%D0%B8%D1%8A%D1%80%D1%8A%D1%80/", "text": "\n                    Нападателят на „Тотнъм“ Хари Кейн подобри два впечатляващи рекорда за календарната година. Голаджията вкара хеттрик при разгромния успех на „шпорите“ с 5:2 срещу „Саутхемптън“. С попаденията английският национал стана най-резултатният играч в европейския футбол през календарната 2017 година. Той вече има 56 гола в 52 официални мача на клубно и национално ниво, с което изпревари аржентинската звезда Лионел Меси, който завършва с 54 попадения в 63 срещи. С първото си попадение на мача в Лондон Кейн подобри и рекорда за най-много голове във Висшата лига за една календарна година на Алан Шиърър от 1995-а, в която той се разписа 36 пъти за „Блекбърн“. Новото върхово постижение на Кейн вече е 39 попадения.\n\n\n                    ", "date": "2017.12.26", "title": "Хеттрик на Кейн издуха Меси и Шиърър"}
{"url": "http://www.monitor.bg/a/view/87657-%D0%A4%D0%B5%D0%BD-%D1%81%D0%B5-%D1%81%D0%B0%D0%BC%D0%BE%D0%B7%D0%B0%D0%BF%D0%B0%D0%BB%D0%B8-%D1%81%D0%BB%D0%B5%D0%B4-%D0%B7%D0%B0%D0%B3%D1%83%D0%B1%D0%B0-%D0%BD%D0%B0-%D0%A0%D0%B5%D0%B0%D0%BB-%D0%9C/", "text": "\n                    Румънски фен на „Реал“ (М) пробва да сложи край на живота си след загубата с 0:3 в дербито с „Барселона“ точно преди Коледа. Според sport.ro 70-годишен мъж от град Арад се е заключил в дома си, запалил е огън, който бил подсилен с цяла бутилка запалителна течност. Съседка обаче видяла черния дим и повикала пожарникарите, които успели да извадят нещастния фен на „Реал“ (Мадрид) от пламъците.Мъжът заяви, че е предприел крайната стъпка, тъй като повече не искал да гледа такава слаба и безволева игра от любимия му отбор. Сега той ще бъде изправен пред психиатрична експертиза, която трябва да провери неговото ментално състояние. Загубата на мадридския колос пък до огромна степен реши битката за титлата в Испания, като разликата между двата тима е 14 точки. Малка утеха за „Реал“ е, че има мач по-малко. \n\n\n                    ", "date": "2017.12.26", "title": "Фен се самозапали след загуба на „Реал“ (М)"}
{"url": "http://www.monitor.bg/a/view/61367-%D0%9C%D0%B0%D0%B4%D0%BE%D0%BD%D0%B0-%D0%BF%D1%80%D0%B8%D0%B1%D1%80%D0%B0-%D0%B1%D1%80%D0%B0%D1%82-%D1%81%D0%B8-%D0%BE%D1%82-%D1%83%D0%BB%D0%B8%D1%86%D0%B0%D1%82%D0%B0/", "text": "\n                    Кралицата на попа Мадона се събра с брат си Антъни Чиконе за празниците. 61-годишният мъж, който е клошар и спи по улиците в Мичиган от 2010-та, се завърна в бащината къща по Коледа. Семейството от дълго време се опитва да помогне на Антъни, който преди месец е склонил да влезе в клиника заради проблемите си с алкохола. „Аз съм нищо в очите им. Едно разочарование. Ако замръзна до смърт, моето семейство няма да знае или да му пука поне 6 месеца. Баща ми много би се радвал, ако умра от хипотермия“, заяви Антъни в интервю през 2011 г.Междувременно Мадона планира серия от концерти през 2018 г. За световна обиколка изпълнителката на Like A Virgin загатна в предаването „На живо с Кели и Райън“. „Скоро ще направя турне. Трябва да подготвя шоуто. През 2017 г. бях майка на футболист в Португалия. През 2018 г. ще се завърна“, отсече тя. Последното й турне Rebel Heart приключи в началото на 2016 г. За шест месеца звездата изнесе 82 концерта, които й донесоха печалба от над 120 милиона британски лири.\n\n\n                    ", "date": "2017.12.26", "title": "Мадона прибра брат си от улицата"}
{"url": "http://www.monitor.bg/a/view/1742-%D0%A2%D0%B5%D0%B9%D0%BB%D1%8A%D1%80-%D0%A1%D1%83%D0%B8%D1%84%D1%82-%D0%BA%D1%83%D0%BF%D0%B8-%D0%BA%D1%8A%D1%89%D0%B0-%D0%BD%D0%B0-%D0%B1%D1%80%D0%B5%D0%BC%D0%B5%D0%BD%D0%BD%D0%B0-%D0%B1%D0%B5%D0%B7-%D0%B4%D0%BE%D0%BC/", "text": "\n                    Поп старлетката Тейлър Суифт осигури на бременно момиче покрив над главата. За доброто дело съобщи Стефани Уау в апликацията на звездата The Swift Life app, след като гушна рожбата си в нов дом. „Най-накрая се реших да разкажа какво направи Тейлър за мен. Много хора не знаят, че 8 месеца от бременността си аз бях бездомна. Накратко, апартаментът ни беше иззет и изгубихме всичко, а приятелят ми Матю остана без работа“, изповяда се тя. Майката на Стефани потърсила 28-годишната певица на концерт в Манчестър. Единствената й молба била дъщеря й да получи поздрав по време на шоуто. Изпълнителката на Shake It Off обаче извикала Уау в гримьорната. „Тейлър ми каза, че ми връща парите от закупения билет. Но всъщност ни помогна да си купим дом и всичко необходимо за бебето. Тя ми заяви, че иска да се радвам на малкото си момиченце, а не да се притеснявам“, допълни тя.\n\nСуифт е сред звездите, които винаги намират време за благотворителност. Тя неведнъж е помагала на свои фенове, страдащи от тежки болести и се включи активно в кампанията за набиране на средства за пострадалите от урагана Харви през септември.\n                    ", "date": "2017.12.26", "title": "Тейлър Суифт купи къща на бременна без дом "}
{"url": "http://www.monitor.bg/a/view/43818-%D0%93%D0%B0%D0%BB%D0%B5%D0%BD%D0%B0-%D0%B7%D0%B0%D0%BF%D1%8F-%D0%B2-%D1%8F%D0%BA%D0%B5%D1%82%D0%BE-%D0%BD%D0%B0-%D0%A0%D0%B8%D0%B0%D0%BD%D0%B0/", "text": "\n                    В яке носено от Риана блесна фолк дивата Галена в новия си клип. Специално за снимките на видеото към „Просто шоу“  дрехата пристигна директно от шоурума на Philipp Plein в Милано. В якето са се разхождали още екстравагантната певица Ники Минаж и риалити сензацията Кайли Дженър. В кадрите Галена гъделичка любопитството на феновете и с късата си коса. „Аз не се страхувам да се видя в малко по-странна и нетипична светлина, дори се стремя към това. Новата песен е по-типична за нашия жанр, тъй като след „Мама Ураган“ и The Boss мисля, че е време за нещо по-комерсиално. Мисля, че няма да ви разочаровам.“, заяви пред Планета тв тя.\n\nЗа стайлинга на звездата на „Пайнер“ към „Просто шоу“ е отговорен Добромир Киряков, а на режисьорския стол сяда Валери Милев. Текстът е дело на Анастасия Мавродиева и Росен Димитров. Парчето, което се върти в родния ефир от дни, вече е на челна позиция по популярност в YouTube. „Проект на много високо ниво!“ и „Изглежда Криско вече си има конкуренция“, са само част от коментарите по неин адрес.\n                    ", "date": "2017.12.26", "title": " Галена запя в якето на Риана"}
{"url": "http://www.monitor.bg/a/view/66135-%D0%95%D0%BD%D0%B4%D0%B6%D0%B8-%D0%9A%D0%B0%D1%81%D0%B0%D0%B1%D0%B8%D0%B5-%D0%B8%D0%B7%D0%B4%D0%B0%D0%B2%D0%B0-%D1%82%D0%B0%D0%B9%D0%BD%D0%B8%D1%82%D0%B5-%D0%B7%D0%B0-%D0%B2%D1%82%D0%B0%D0%BB%D1%8F%D0%B2%D0%B0%D0%BD%D0%B5-%D0%BD%D0%B0-%D0%B7%D0%B2%D0%B5%D0%B7%D0%B4%D0%B8%D1%82%D0%B5/", "text": "\n                    Съвети за по-стройна фигура, вталили знаменитости като Силвестър Сталоун и Арнолд Шварценегер, издаде пред феновете си Енджи Касабие. Чаровната блондинка събра свита тийнейджъри в столичен клуб и изпита таланта и артистичността им в различни игри. За събитието тя пристигна в 12-метрова розова лимузина, а хит на вечерта бяха специално изработените за нея сребърни ботуши. Красавицата, която беше коронясана за „Мис Вип Брадър“ в тазгодишния сезон на риалитито, отправи музикални поздрави на арабски език към събралите се младежи. Тя даде заявка, че скоро на пазара ще излезе новата й книга, включваща тайни рецепти за здравословно хранене на звездите от Холивуд и шоубизнеса в България. Родни знаменитости поздравиха Енджи Касабие на фен срещата, сред които Николета Лозанова, Азис, Андреа, Диана Любенова и Станимир Гъмов.\n                    ", "date": "2017.12.26", "title": "Енджи Касабие издава тайните за вталяване на звездите"}
{"url": "http://www.monitor.bg/a/view/73118-%D0%94%D0%B6%D0%B5%D0%B9-%D0%9B%D0%BE-%D0%BF%D0%BE%D0%BB%D1%83%D1%87%D0%B8-%D1%81%D0%B0%D0%BC%D0%BE%D0%BB%D0%B5%D1%82-%D0%BE%D1%82-%D0%B3%D0%B0%D0%B4%D0%B6%D0%B5%D1%82%D0%BE/", "text": "\n                    Латино дивата Дженифър Лопес получи от любимия си Алекс Родригес частен самолет за Коледа. Бейзболистът е броил 40 милиона долара за подаръка, който не може да се побере под елхата, съобщава TMZ. Летателният апарат разполага с 14 места. Близки до звездната двойка издават още, че бившето попълнение на „Янките“ се готви да предложи брак на певицата до края на годината. Родригес вече се познава с майката на Джей Ло - Гвадалупе. „Тя е един от най-умните хора, които познавам и е невероятна майка“, похвали проектотъщата си 42-годишният мъж пред сп. People.\n\nС изпълнителката на Ain't Your Mama признаха за връзката си в началото на 2017 г, след като бяха забелязани в интимна близост в бекстейджа на нейно шоу в Лас Вегас. Лопес има близнаци Макс и Еме от брака си с Марк Антъни, с когото се разведе през 2014 г. Алекс Родригес пък има две деца от бившата си съпруга Синтия Скъртис. След раздялата си с нея, той поддържаше романтични отношения с актрисите Кейт Хъдсън и Камерън Диас.\n                    ", "date": "2017.12.26", "title": " Джей Ло получи самолет от гаджето"}
{"url": "http://www.monitor.bg/a/view/44613-%D0%A1%D0%B5%D0%BD%D0%B7%D0%B0%D1%86%D0%B8%D0%BE%D0%BD%D0%BD%D0%B0-%D0%B8%D1%82%D0%B0%D0%BB%D0%B8%D0%B0%D0%BD%D0%BA%D0%B0-%D0%B4%D0%B8%D1%80%D0%B8%D0%B6%D0%B8%D1%80%D0%B0-%D0%96%D0%B5%D0%BD%D0%B8%D1%82%D0%B5-%D0%BD%D0%B0-%D0%9F%D1%83%D1%87%D0%B8%D0%BD%D0%B8/", "text": "\n                    Италианската звезда Беатриче Венеци ще гостува в Софийската опера, за да дирижира концерта „Жените на Пучини“ на 20 януари. Младата дама става световнопризнат диригент едва на 22 години. Тя е родена на 5 март 1990 г. в Лука – града на Пучини, и смята големия композитор за своя пътеводна звезда в живота. Засега домакините пазят в тайна кои от родните прими ще изпълнят арии от „Манон Леско“, „Мадам Бътерфрай“, „Тоска“, „Бохеми“, „Турандот“ и другите шедьоври на автора, но със сигурност в проявата ще участват едни от най-забележителните български дамски оперни гласове в момента.\n\nНа сцената ще видим и чуем Манон Леско, отдаваща се на безусловната любов, в която изгарят и тя, и другият, който я изживява. Ще се насладим на невинната, достойна и силна Чоч Чо Сан от „Мадам Бътерфлай“, крехката пеперуда, чиито криле ще бъдат жестоко откъснати от повърхностен завоевател. И безстрашната, темпераментна Тоска, която въздава своя справедливост, отхвърляйки лъжовното мъжко правосъдие. Мими и Мюзета от „Бохеми“ - две жени, жадни за удоволствията на живота, които определят като прекалено модерни за края на века. Прагматичната и решителна Мини от „Момичето от Златния запад“, Магда от „Лястовичката“, наричана „Травиата на бедните“ и още...\n\nСпоред красивата Беатриче Венеци класическата музика не е нещо старомодно – тя има истински вътрешен потенциал да завладее младото поколение. Венеци е и концертиращ пианист и в репертоара й са Моцарт, Прокофиев, Бетовен, Менделсон, Брамс и др. Но като диригент има подчертан интерес към италианските композитори, на първо място към съгражданина й – великия Пучини. Тя иска да разкрие силните женски теми в оперите на композитора, защото за нея той е първият, който отдава такова голямо значение на ролята на жените в операта и се занимава с тяхната психология и личност. През юли 2017 г. Беатриче Венеци е главен гост-диригент на 63-ия фестивал „Пучини“ в Лука и дирижира комичната опера „Лястовичката“.\n                    ", "date": "2017.12.26", "title": "Сензационна италианка дирижира „Жените на Пучини“ "}
{"url": "http://www.monitor.bg/a/view/34865-%D0%9A%D0%B0%D0%BB%D0%B8%D0%B3%D1%83%D0%BB%D0%B0-%D0%B8-%D0%9B%D0%B8%D1%81%D0%B8%D1%87%D0%B5%D1%82%D0%B0-%D0%B7%D0%B0-%D0%A7%D0%9D%D0%93-%D0%B2-%D0%9D%D0%B0%D1%80%D0%BE%D0%B4%D0%BD%D0%B8%D1%8F/", "text": "\n                    Две от най-нашумелите премиерни заглавия на Народния театър – „Калигула“ и „Лисичета“, ще посрещнат зрителите в самото навечерие на Нова година. Пет часа преди настъпването на 2018-а, на 31 декември от 19 ч, публиката ще има възможност да си подари незабравимо изживяване с театралните събития на изминалата година и да я изпрати в компанията на любими актьори и режисьори. „Калигула” от Албер Камю на режисьора Диана Добрева с брилянтния Деян Донков в главната роля е и най-гледаният спектакъл в Народния театър за първата половина на сезон 2017-2018 с близо 3000 зрители от премиерата си на 27 октомври досега. В разтърсващата философска притча за демоничния диктатор Гай Цезар Германик, известен като Калигула, участват още Александра Василева, Жорета Николова, Йордан Биков, Биляна Петринска, Йосиф Шамли, Деян Ангелов, Зафир Раджаб, Вяра Табакова, Албена Ставрева, както и студенти от класа на проф. Пламен Марков в НАТФИЗ.„Лисичета” на Бина Харалампиева по прочутата пиеса на Лилиан Хелман пък имаше премиера преди броени дни – на 14 декември, но вече се радва на огромен зрителски интерес. Написаната преди повече от 80 години история за покварените от мириса на парите безскрупулни новобогаташи от семейство Хюбърд е изключително актуална и днес, а Теодора Духовникова, Дарин Ангелов, Иван Юруков, Ана Пападопулу, Христо Петков, Цветомира Даскалова, Радина Боршош и Марин Рангелов са изключителни в превъплъщенията си. „Лисичета” ще се играе също на 31 декември от 19 ч, само че на Камерната сцена. Веднага след „Калигула” в списъка на най-гледаните постановки на Народния театър се нареждат още хитови заглавия (подредени според броя на продадените за тях билети от началото на сезона досега): „Хъшове”, „Танцът „Делхи”, „Идеалният мъж”, „Почивен ден”, „Полет над кукувиче гнездо”, „Животът е прекрасен”, „Мнимият болен”, „Дон Жуан”, „С любовта шега не бива”, „Богът на касапницата” и „Майстори”.\n\n\n                    ", "date": "2017.12.26", "title": "„Калигула“ и „Лисичета“ за ЧНГ в Народния"}
{"url": "http://www.monitor.bg/a/view/14070-%D0%9C%D1%83%D0%B7%D0%B8%D0%BA%D0%B0-%D0%BE%D1%82-28-%D0%B4%D1%8A%D1%80%D0%B6%D0%B0%D0%B2%D0%B8-%D0%B1%D1%83%D0%B4%D0%B8-%D0%94%D1%83%D1%85%D1%8A%D1%82-%D0%BD%D0%B0-%D0%95%D0%B2%D1%80%D0%BE%D0%BF%D0%B0/", "text": "България ще звучи с Марин Големинов, Германия – с Бетовен, Италия – с Паганини\n                    Превърналият се в традиция празничен симфоничен концерт, откриващ Новогодишния музикален фестивал в София, очаква своите верни почитатели на 1 януари 2018 г. от 18.00 часа в зала 1 на НДК. Предстоящото му издание обаче ще бъде още по-специално, тъй като ще ознаменува началото на българското председателство на ЕС. Неслучайно това е един от проектите, избрани от фонд „Култура“ към Министерството на културата измежду 500 конкуренти за подпомагане с държавно финансиране\n\n\n\nКонцертът на фестивалния симфоничен оркестър е под наслов „Духът на Европа“ и включва произведения на композитори от всички 28 държави - членки на общността. Нашата страна домакин ще звучи с „Нестинарски танц“ из балета „Нестинарка“ на Марин Големинов. С емблематични за музикалната им култура имена в програмата ще фигурират и другите символични участници: Германия – с Бетовен, Италия – с Паганини, Франция – с Масне, Чехия – с Дворжак, Полша – с Виенявски, Гърция – с Теодоракис, и т.н.\n\nВ събитието ще се включи и световноизвестен солист – един от най-обичаните български цигулари и космополитен музикант Светлин Русев, концертмайстор на престижния оркестър на Романска Швейцария. Диригент ще бъде маестро Емил Табаков, който тази година навършва 70 г. Той е тясно свързан с историята на Новогодишния музикален фестивал в НДК – бил е дълги години негов музикален директор и диригент на празничния новогодишен концерт. Маестро Табаков е сред най-утвърдените български диригенти, дирижирал е концерти на най-големите световни музикални сцени, бил е музикален директор и главен диригент на Симфоничния оркестър на БНР, на Симфоничния оркестър „Билкент“ в Анкара, на Белградската филхармония, на Софийската и Русенската филхармония. Има записи на повече от 250 симфонични и оперни произведения на компактдиск и е носител на множество професионални награди.\n\nПразничният новогодишен концерт „Духът на Европа“ ще бъде първото събитие, с което България ще отбележи домакинството си като председател на Съвета на ЕС. То ще се проведе под патронажа на министъра за българското председателство Лиляна Павлова и министъра на културата Боил Банов. Според него концертът отправя много\n\n\n\n„Духът на Европа“ поставя символичното начало на великолепната ни културна програма, а какъв по-подходящ начин да отбележим новото начало от това да се потопим в многообразието от шедьоври на българската и световната класика“, изтъква министър Банов.\n\nЦените варират от 25 до 65 лв. и са в продажба на ndk.bg, както и на касите на двореца. Има и 20% намаление от всеки ценови пояс за ученици, студенти, пенсионери и хора в неравностойно положение.\n                    ", "date": "2017.12.26", "title": "Музика от 28 държави буди „Духът на Европа“"}
{"url": "http://www.monitor.bg/a/view/15247-%D0%9A%D0%B0%D1%80%D0%B0%D0%BC%D0%B0%D0%B7%D0%BE%D0%B2-%D1%81-%D0%BD%D0%BE%D0%B2-%D1%81%D0%B0%D0%B9%D1%82-%D0%B8-%D0%BF%D1%80%D0%BE%D0%B4%D1%83%D1%86%D0%B5%D0%BD%D1%82%D1%81%D0%BA%D0%B8-%D0%BF%D1%80%D0%BE%D0%B5%D0%BA%D1%82%D0%B8/", "text": "\n                     \n\nАктьорът Владо Карамазов посрещна Коледа с нов сайт и новината, че от януари в ефира на Нова тв ще се завъртят две продукции с негово участие – историческата сага „Дървото на живота“, която бе сред бисерите в програмата на TV7 преди ефирната й кончина, и криминалето „Дяволското гърло“. И двете поредици са дело на стопанисваната от Евтим Милошев компания Dream Team, с която Карамазов работи още от периода като водещ на „Сървайвър“. Сайтът vladimirkaramazov.com е вторият, който Владо се опитва да стартира и е създаден като естествен отговор на всички клюки по негов адрес и с желанието информацията за личния му живот и проектите му да бъде поднасяна от първа ръка. „През последната година се срещах с много млади хора и усетих, че те се нуждаят от силна мотивация, за да останат тук в България и да работят. Ще ми се с този сайт да ги убедя, че и тук може да се постигне нещо. Има доста успели хора от всякакви професии и техните постижения трябва да са явни. Когато се показват такива примери, ще стане ясно, че и тук е възможна реализация, а не само да се говори, че в България е невъзможно за каквото и да е. Ако сайтът мотивира дори и двама души да се борят и преследват мечтите си, то работата ми не е загубена.“, добавя още Владо.\n\nТой вече е решил и какво ще прави до 65-тата си година – ще продуцира проекти извън спектаклите, които със Захари Бахаров и Юлиан Вергов правеха с компанията им „Трите мечки“. „Имам някакъв опит като продуцент, но Евтим Милошев ще ми помогне нещата, които ще правя от тук нататък, да са по-мащабни.“, загатна актьорът. \n                    ", "date": "2017.12.26", "title": "Карамазов с нов сайт и продуцентски проекти"}
{"url": "http://www.monitor.bg/a/view/76437-%D0%91%D0%9D%D0%A2-%D1%83%D0%B4%D1%8A%D0%BB%D0%B6%D0%B8-%D1%81%D1%80%D0%BE%D0%BA%D0%B0-%D0%B7%D0%B0-%D0%95%D0%B2%D1%80%D0%BE%D0%B2%D0%B8%D0%B7%D0%B8%D1%8F/", "text": "\n                    Желаещите да представят страната ни на „Евровизия“ в Лисабон през май могат да подават цялостни концепции за участие към БНТ до 29 декември. От обществената медия удължиха срока за записване, като съгласно регламента предложенията трябва да включват песен, изпълнител, стратегия за сценичното представяне, както и бюджет за свързаните с това разходи, които продуцентската компания или екипът са готови да поемат. Постъпилите кандидатури ще бъдат обсъдени от специално назначена комисия с участие на представители на БНТ, както и от чуждестранни експерти, с опит в музикалния бранш и в адекватното промотиране на песен за престижния конкурс. От „Сан Стефано“ 29 въведоха този принцип на селектиране на артист миналата година и така наш музикален посланик в Киев стана Кристиан Костов с Beautiful Mess. Момчето-чудо с българо-руски корени и перфектен английски донесе историческото второ място за България, а медитативното му парче с етно елемент бе разпространено от лейбъли в Скандинавия, Испания, Германия и Англия. \n                    ", "date": "2017.12.26", "title": "БНТ удължи срока за „Евровизия“"}
{"url": "http://www.monitor.bg/a/view/48231-%D0%97%D0%B0%D0%BF%D0%BE%D1%87%D0%B2%D0%B0%D1%82-%D1%81%D0%BD%D0%B8%D0%BC%D0%BA%D0%B8%D1%82%D0%B5-%D0%BD%D0%B0-%D1%88%D0%B5%D1%81%D1%82%D0%B8-%D1%81%D0%B5%D0%B7%D0%BE%D0%BD-%D0%BD%D0%B0-%D0%9E%D1%82%D0%BA%D1%80%D0%B0%D0%B4%D0%BD%D0%B0%D1%82-%D0%B6%D0%B8%D0%B2%D0%BE%D1%82/", "text": "\n                    Феновете на „Откраднат живот“ имат повод за празник – клапата на пети сезон ще щракне на 6 януари. Това обяви продуцентът на медицинската драма Евтим Милошев в ефира на Нова тв. За 4 сезона и 190 епизода, наред с емблематични актьори като Мария Кавърджикова и Юлиан Вергов, отделението на \"Св. Кирил\" посрещна и над 800 епизодика, които влязоха в ролята на лекари и пациенти, а сложните медицински казуси надвишават 250. Над 6 300 снимачни часа и 7 500 сценарни страници са в основата на сериала.Освен в традиционния прайм тайм поредицата бележи изключителен успех и онлайн, както и в социалните медии. 4,8 милиона видео гледания регистрира 4-ти сезон в канала на сериала в Nova Play и в лайфстрийма в nova.bg, а от старта си до момента – видео гледанията на всички епизоди са близо 20 милиона. \n\n\n                    ", "date": "2017.12.26", "title": "  Започват снимките на пети сезон на „Откраднат живот“ "}
{"url": "http://www.monitor.bg/a/view/64580-%D0%A6%D0%98%D0%9A-%D0%BD%D0%B5-%D0%B4%D0%BE%D0%BF%D1%83%D1%81%D0%BD%D0%B0-%D0%9D%D0%B0%D0%B2%D0%B0%D0%BB%D0%BD%D0%B8-%D0%B4%D0%BE-%D0%B8%D0%B7%D0%B1%D0%BE%D1%80%D0%B8%D1%82%D0%B5/", "text": "\n                    Руската Централна избирателна комисия /ЦИК/ отказа да допусне до участие в изборите за президента опозиционера и основател на Фонда за борба с корупцията Алексей Навални, предаде ТАСС. Вотът е насрочен за 18 март 2018 г., уточнява агенцията. Мотивът на ЦИК за отказа е съдебното минало на Навални, което по закон му забранява да се кандидатира за висша държавна длъжност. В отговор на решението на комисията опозиционерът призова избирателите да бойкотират вота през март догодина, посочва ТАСС.  \n                    ", "date": "2017.12.26", "title": "ЦИК не допусна Навални до изборите в Русия"}
{"url": "http://www.monitor.bg/a/view/67970-%D0%93%D0%BE%D0%B4%D0%B5%D0%BD%D0%B8%D1%86%D0%B0%D1%82%D0%B0-%D0%BD%D0%B0-%D0%A5%D0%B0%D1%80%D0%B8-%D0%BD%D0%B0-%D1%81%D0%BB%D1%83%D0%B6%D0%B1%D0%B0-%D1%81-%D0%95%D0%BB%D0%B8%D0%B7%D0%B0%D0%B1%D0%B5%D1%82-%D0%86%D0%86/", "text": "\n                    Кралица Елизабет Втора и членове на кралското семейство, към които се присъедини и годеницата на принц Хари, Меган Маркъл, присъстваха на коледна литургия в Сандрингам, предаде АП. Кралските особи бяха приветствани от местните жители. Маркъл се усмихваше и махна с ръка на влизане в църквата. Това е първата й официална изява в присъствие на Нейно Величество. Мнозина от събралите се пред църквата носеха цветя за кралицата и нейното семейство. Елизабет Втора беше придружена от съпруга си, принц Филип и от близки членове на кралското семейство, сред които бяха херцозите на Кембридж принц Уилям и съпругата му Катрин. Кралската двойка очаква третото си дете през пролетта. След коледната служба кралското семейство традиционно се събра обяд. Меган Маркъл и принц Хари ще се венчаят в Уиндзорския дворец през май.\n                    ", "date": "2017.12.26", "title": "Годеницата на Хари на служба с Елизабет ІІ"}
{"url": "http://www.monitor.bg/a/view/28088-%D0%9D%D0%B0%D0%B9%D0%BF%D0%BE%D0%BF%D1%83%D0%BB%D1%8F%D1%80%D0%BD%D0%B0%D1%82%D0%B0-%D0%BF%D0%BE%D0%B7%D0%B0-%D0%B7%D0%B0-%D1%81%D0%B5%D0%BA%D1%81-%D0%BD%D0%B0-%D0%9A%D0%BE%D0%BB%D0%B5%D0%B4%D0%B0/", "text": "\n                    Коледният ден, изобилстващ основно от кулинарни удоволствия, не изключва възможността у празнуващите да се разгорят и сексуални страсти. Намирането на интимно уединение на Коледа обаче често е невъзможно, тъй като хората са заобиколени от семейството и приятели, пише в. \"Дейли стар\".\n\nЗа беда на мнозина това означава, че ще им бъде трудно да открият местенце, на което да се отдадат на страстта си. Това кара не малко партньори изобщо да се откажат от идеята за секс на Коледа.\n\nПроучване, направено във Великобритания от One Condoms сред 2000 души, разкрива сексуалните им нагласи в празничния ден.\n\nВодени от желанието да изконсумират страстта си и за да не бъдат хванати в шумен акт, много двойки загърбват предпочитаните си пози. Около една трета от анкетираните признават, че вместо любимите си мисионерска, кучешка и ездачка, се ориентират към позата \"лъжичка\".\n\nСред жителите на Острова се намират и похотливци, които се измъкват от компанията за \"един бърз секс\", като за оправдание използват умората. До тази практика са прибягвали над 22 процента от участниците в допитването.\n\nЗа над една трета от британците обаче палуването на Коледа е абсолютно немислимо. Допитването разкрива, че 38,8 процента от тях не планират да се отдадат на интимни страсти в празничния ден.\n                    ", "date": "2017.12.26", "title": "Най-популярната поза за секс на Коледа"}
{"url": "http://www.monitor.bg/a/view/49528-%D0%9F%D1%83%D1%81%D0%BD%D0%B0%D1%85%D0%B0-%D0%96%D0%B8%D0%B7%D0%B5%D0%BB-%D0%91%D1%8E%D0%BD%D0%B4%D1%85%D0%B5%D0%BD-%D0%B1%D0%B5%D0%B7-%D0%B4%D1%80%D0%B5%D1%85%D0%B8-%D0%B2-%D0%BC%D1%80%D0%B5%D0%B6%D0%B0%D1%82%D0%B0/", "text": "\n                    Гола снимка на една от най-скъпото платени модели в света – Жизел Бюндхен изтече в мрежата. 37-годишната бразилка зарадва феновете си с откровената фотография. Освен, че е известна като една от най-скъпите красавици, Жизел стана популярна и покрай връзката си с Леонардо Ди Каприо. Със свои голи снимки тя вече успя да блесне и на корицата на бразилския VOGUE. Също така рекламира и своя собствена книга с еротични фтографии, които пусна в продажба за $700.\n\n\n                    ", "date": "2017.12.26", "title": "Пуснаха Жизел Бюндхен без дрехи в мрежата (СНИМКА)"}
{"url": "http://www.monitor.bg/a/view/51044-%D0%9C%D1%8A%D0%B6-%D0%B7%D0%B0%D1%81%D1%82%D1%80%D0%B5%D0%BB%D1%8F-%D0%B6%D0%B5%D0%BD%D0%B0-%D0%B8-%D0%B4%D0%B2%D0%B5-%D0%B4%D0%B5%D1%86%D0%B0-%D0%B2%D1%8A%D0%B2-%D0%A4%D0%B8%D0%BD%D0%B8%D0%BA%D1%81/", "text": "\n                    Американската полиция заяви, че мъж е застрелял жена и две деца в жилищен блок във Финикс - столицата на щата Аризона, САЩ, предаде Асошиейтед прес.\n\nВчера следобед полицията била повикана на мястото по сигнал за стрелба и открила отвън тялото на мъртвата жена.\n\nПолицейски говорител заяви, че полицаите опитали да разговарят със заподозрения, който се бил барикадирал в жилище в сградата. Мъжът, чиято самоличност е неизвестна, им дал да разберат, че е убил две деца.\n\nНяколко часа по-късно мъжът открил огън по служителите на полицията. Един полицай е ранен. След кратка престрелка заподозреният бил задържан. Няма данни той да е ранен.\n\nПолицейският говорител заяви, че полицаите открили в жилището телата на две деца, съответно на 10-месечна и 11-годишна възраст.\n\n \n                    ", "date": "2017.12.26", "title": "Мъж застреля жена и две деца във Финикс"}
{"url": "http://www.monitor.bg/a/view/61169-%D0%9A%D0%BE%D1%81%D0%BE%D0%B2%D0%B0%D1%80%D0%B8-%D0%B4%D0%B0%D1%80%D1%8F%D0%B2%D0%B0%D1%82-%D0%BD%D0%B0-%D0%BF%D1%80%D0%B5%D0%BC%D0%B8%D0%B5%D1%80%D0%B0-%D0%A5%D0%B0%D1%80%D0%B0%D0%B4%D0%B8%D0%BD%D0%B0%D0%B9-204-%D0%B2%D1%80%D0%B0%D1%82%D0%BE%D0%B2%D1%80%D1%8A%D0%B7%D0%BA%D0%B8/", "text": "\n                    Изявление на косовския премиер Рамуш Харадинай, че си е увеличил заплатата, защото му трябват пари и за вратовръзки и ризи, предизвика шеговити коментари в социалните мрежи, предаде агенция МИА.\n\nКущрим Мехмети е един от инициаторите на \"хуманитарна акция\" за подаряване на вратовръзки за премиера.\n\nМехмети съобщи във Фейсбук, че досега са събрани 204 вратовръзки, които утре ще бъдат връчени на Харадинай.\n\nПремиерът даде въпросното обяснение след лавината от реакции на граждани по повод решението на Харадинай да удвои заплатата си от 1500 на 2950 евро.\n                    ", "date": "2017.12.26", "title": "Косовари даряват на премиера Харадинай 204 вратовръзки"}
{"url": "http://www.monitor.bg/a/view/66648-%D0%92%D0%B0%D0%BD%D0%B3%D0%B0-%D0%B5-%D0%BD%D0%B0%D0%B9%D0%B3%D0%BE%D0%BB%D1%8F%D0%BC%D0%B0%D1%82%D0%B0-%D0%BF%D1%80%D0%BE%D1%80%D0%BE%D1%87%D0%B8%D1%86%D0%B0/", "text": "\n                    Баба Ванга е смятана за най-голямата ясновидка на времето си. Преди смъртта си през 1996 година българската пророчица прави предсказания за докъм 5079-а - годината, в която според нея трябва да очакваме края на света, пише германското издание на \"Хъфингтън поуст\". Някои от предсказанията на Ванга междувременно са се оказали верни. Например това, че 44-тият американски президент ще е афроамериканец - прогноза, която Ванга е направила много години преди Барак Обама да спечели през 2009 президентските избори в САЩ, припомня изданието.\n\nОще през 1989 г. Ванга предупреждава за терористичните нападения от 11 септември 2001 г. Твърди се, че освен това тя е предсказала Брекзита и възхода на т.нар. Ислямска държава. А какво да очакваме - според прогнозите на Ванга - през предстоящата 2018-а? Предсказанията ѝ за настъпващата година са две. Едното е, че Китай ще се превърне в световна сила номер едно, измествайки САЩ от водещата позиция. Второто пророчество е, че на Венера ще бъде открита нова форма на енергия, както пише \"Хъфингтън пост\".\n\n„Хъфингтън пост“ посочва и няколко случая, при които предсказанията на Ванга са се оказали неверни. Например това, че 44-тият американски президент ще бъде последният президент на САЩ. С идването на Доналд Тръмп на власт през януари 2017 това предсказание се оказа погрешно. Въпросът, разбира се, е колко големи са шансовете предсказанията на Ванга за 2018 година да се окажат верни? Първата прогноза - за това, че Китай ще бъде новата водеща световна сила, звучи вече познато. Редица медии вече коментираха, че Китай измества САЩ от водещата позиция в света. Британското списание \"Икономист\" например нарече китайския правителствен шеф Си Цзинпин \"най-силния човек в света\" - определение, което досега е било използвано само за американските президенти. Китай набира мощ и по отношение на икономиката. Още през 2015 производството на страната е съставлявало 15,6% от световната икономика. Що се отнася до второто предсказание, то е по-скоро безпочвено, смята \"Хъфингтън пост\".\n\nСпоред Ванга на Венера ще бъде открит нов енергиен източник. Понастоящем обаче изобщо няма планове за експедиции на Венера, да не говорим за планове да се търсят някакви енергийни източници. Изданието обаче посочва, че през 2018 Parker Solar Probe - космическата сонда на американската агенция за космически изследвания НАСА, ще прави изследвания на Слънцето и за тази цел ще премине покрай Венера.\n\n \n                    ", "date": "2017.12.26", "title": "Ванга е най-голямата пророчица "}
{"url": "http://www.monitor.bg/a/view/88207-%D0%9A%D0%B0%D1%80%D0%B0%D0%B4%D0%B0%D0%B9%D1%8A-%D0%94%D0%9F%D0%A1-%D0%B5-%D0%B3%D0%BE%D1%82%D0%BE%D0%B2%D0%BE-%D0%B4%D0%B0-%D0%BF%D1%80%D0%B8%D0%B5%D0%BC%D0%B5-%D0%BE%D0%B1%D1%80%D0%B0%D1%82%D0%BD%D0%BE-%D0%B7%D0%B0%D0%B1%D0%BB%D1%83%D0%B4%D0%B8%D0%BB%D0%B8%D1%82%D0%B5-%D1%81%D0%B5/", "text": "\n                    ДПС е готово да приеме в редиците си отцепили се членове, но само ако са били заблудени. Този анонс даде лидерът на движението Мустафа Карадайъ на възпоменателен митинг в Могиляне в памет на жертвите на възродителния процес преди 33 години. \"Заблудените ще бъдат приети обратно в ДПС, но предателите нямат никакъв шанс\", заяви той и призова за обединение.\n\n\"Призивът ми е към всички онези, които са били подведени и излъгани и могат да кажат \"Да, аз сгреших\" - те ще намерят правилния път. Те имат място под знамето на ДПС“, каза Мустафа Карадайъ.\n\nОколо 2 хиляди души се включиха във възпоменателния митинг в кирковското село в памет на трите жертви от сблъсъците през 1984 г., сред тях и 17-месечната Тюркян.\n\nНа възпоменателния митинг присъства почти цялото ръководство на ДПС. Цветя в памет на Тюркян, но по-рано сутринта поднесе и новият посланик на Турция Хасан Улусой.\n\nВ понеделник пък на възпоменателен митинг в ардинското село Млечино Карадайъ подчерта, че почетният председател на партията Ахмед Доган е бил погрешно разбран от лидера на ГЕРБ и премиер Бойко Борисов и заместника му Цветан Цветанов, че едва ли не само Борисов може да управлява. Посланието на Доган било, че само ДПС е готово да управлява страната, но това не е достатъчно, както и че БСП не е готова за управление, а не че ГЕРБ е незаменима, са пояснили и депутати от ДПС, цитирани от rodopi24.\n                    ", "date": "2017.12.26", "title": "Карадайъ: ДПС е готово да приеме обратно заблудилите се"}
{"url": "http://www.monitor.bg/a/view/48293-140-%D0%B2-%D1%81%D0%BF%D0%B5%D1%88%D0%BD%D0%B0%D1%82%D0%B0-%D1%85%D0%B8%D1%80%D1%83%D1%80%D0%B3%D0%B8%D1%8F-%D0%BD%D0%B0-%D0%9F%D0%B8%D1%80%D0%BE%D0%B3%D0%BE%D0%B2-%D0%BF%D0%BE-%D0%9A%D0%BE%D0%BB%D0%B5%D0%B4%D0%B0/", "text": "10 препили и преяли  по празниците настанени в УМБАЛ „Света Ана“\n                    140 пациенти са преминали през спешната хирургия на „Пирогов“ по Коледа, съобщиха от здравното заведение. 15 души от тях са приети за лечение. Очаква се днес от спешната болница да дадат повече информация да дадат повече информация на традиционния брифинг след коледните празници\n\n10 души са приети по спешност в отделението по гастроентерология на Университетската болница „Света Анна“ в София след препиване и преяждане по Коледа. Това съобщиха от пресцентъра на лечебното заведение вчера.\n\nПетима от приетите са с чернодробни проблеми предизвикани от препиване. Други петима от пациентите са със сериозни здравословни проблеми, предизвикани от преяждане. Това се случва всяка година на Коледа и Нова година въпреки предупрежденията на лекарите.\n\nОт УМБАЛ „Света Анна“ вчера отново призоваха по време на предстоящите новогодишни празници да се храним умерено и да избягваме прекомерна консумация на алкохол и храна. Също така от болницата съобщиха, че по Коледа в родилното отделение са проплакали 7 бебета . Първото е момиченце с перфектни мерки -3080 грама, 50 сантиметра. В Благоевград пък по Рождество се родиха 3 бебета .\n\n \n                    ", "date": "2017.12.26", "title": "140  в спешната хирургия  на „Пирогов“  по Коледа  "}
{"url": "http://www.monitor.bg/a/view/75728-%D0%A1%D0%BF%D1%80%D1%8F%D1%85%D0%B0-%D1%81%D1%8A%D0%B1%D0%B0%D1%80%D1%8F%D0%BD%D0%B5%D1%82%D0%BE-%D0%BD%D0%B0-%D1%81%D0%B3%D1%80%D0%B0%D0%B4%D0%B0%D0%BF%D0%B0%D0%BC%D0%B5%D1%82%D0%BD%D0%B8%D0%BA-%D0%BD%D0%B0-%D0%BA%D1%83%D0%BB%D1%82%D1%83%D1%80%D0%B0%D1%82%D0%B0/", "text": "\n                    Министерството на културата спря разрушаването на сграда-паметник на културата, след сигнал от бдителни граждани. Зданието се намира в центъра на столицата - на ъгъла на улица „Георги Бенковски“ и бул. „Княз Александър Дондуков“.\n\nМинистърът на културата Боил Банов е отишъл на място, за да контролира предприетите от ведомството мерки, съобщиха пред „Монитор“ от ведомството му.\n\nМеждувременно стана ясно, че Инспекторатът за опазване на културното наследство към Министерството на културата е наредил дейностите по събарянето на сградата да бъдат преустановени до изясняване на случая.\n\nПри проверка на място инспекторите не са получили от фирмата, която бута зданието, необходимите документи. Все още обаче не е ясно дали тя действа в нарушение или не.\n                    ", "date": "2017.12.26", "title": "Спряха събарянето на  сграда-паметник на културата"}
{"url": "http://www.monitor.bg/a/view/61040-%D0%A3%D0%B1%D0%B8%D0%B9%D1%86%D0%B8-%D0%BD%D0%B0-%D0%BF%D1%80%D0%BE%D0%BC%D0%BE%D1%86%D0%B8%D1%8F-%D1%81%D0%B5%D1%8F%D1%82-%D1%81%D0%BC%D1%8A%D1%80%D1%82-%D0%BD%D0%B0-%D0%BF%D1%8A%D1%82%D1%8F/", "text": "Искат черни кутии за кандидат-шофьорите, които да следят курсистите и инструкторите\n                    Шофьорски курсове, които са обявени на промоционални цени от по 250 лева, произвеждат убийци на пътя. Причината е, че зад по-ниската сума се крие уловка за кандидат-водачите. Вместо задължителните по закон 31 часа, които ще получат като обучение срещу примерно 500 лева, те шофират най-много десет. Така школата спестява пари, а младите шофьори получават книжки без да са се подготвили достатъчно добре.„Не са карали нито на тъмно, нито на мокро, нито на магистрала. След това взимат книжка и излизат на пътя, където виждате какво се случва”, обясни пред „Монитор” Владимир Тодоров, председател на Българската асоциация на пострадали в катастрофи.Само на Коледа при тежка катастрофа край Враца загинаха петима души, а други двама бяха тежко ранени. Ден преди това трима младежи от Харманли също намериха смъртта си заради каране с близо 220 км в час в населено място. И двете основни причини за тежките инциденти са несъобразената скорост и недостатъчно добрата подготовка на водачите. В първият случай, край Враца, колите се ударили челно на прав участък. „Кандидат-шофьорите сами се съгласяват да се разписват в листовете за проведено обучение. След всяко шофиране те трябва да попълнят документ, в който да отбележат колко време са шофирали. В повечето случаи това е най-много час на ден, за да могат да се вземат повече курсисти.В листовете обаче записват, че са карали по над 4-5 часа, и се подписват”, обясниха пред „Монитор” от голяма столична школа за обучение на шофьори.От там поясниха, че нелоялните им колеги са основно по-малки фирми, които бързо искат да натрупат капитали за сметка на обучението. По този начин обаче те пускали напълно неподготвени кадри.„Имахме един случай на младо момче, което беше изкарало на документи курс от 31 часа, но дойде при нас с молба за допълнителни часове, тъй като не се чувствал добре подготвен. Оказа се, че той дори не може да потегли с колата, не познаваше скоростите и бъркаше педалите. Попитахме го колко време е карал, а той обясни, че се записал по обява от интернет. Цената била 200 лева, но той карал едва 2 часа и след това му придвижили документите за изпита”, разказаха шокирани автоинструктори. Те дори настоявали за въвеждането на специални устройства, които да следят курсистите и по време на обучението им. „Изпитите се записват с видеокамери, но никой не записва начина на провеждане на обучението”, казаха от бранша. Владимир Тодоров пък обясни какво представляват тези устройства. Те ще бъдат персонални за всеки курсист. „В почти цяла Европа се използват тези устройства. Те проследяват часовете по кормуване, проследяват маршрута и не могат да бъдат манипулирани. Нещо като черната кутия на самолета”, обясни Тодоров. За въвеждането им обаче ще трябва да има контролен орган, който да ги следи, както и промяна в закона, който да задължи школите да ги използват. Затова от бранша дори готвят предложения за тези промени, за да се спре практиката едни фирми да изпълняват стриктно това, за което получават пари, а други да печелят на гърба на кандидат-шофьорите и да ги пускат неподготвени на пътя. Една от промените, които се обмислят в последно време, за да се спрат измамите с шофьорските курсове, е да има възможност начинаещият да качи свой роднина или приятел, докато го обучават. Така хем ще се чувства по-сигурен, хем родителското тяло ще следи дали се изпълняват стриктно часовете за обучение. Представители на автошколи обаче са против тези нововъведения, които са копирани от австрийския модел на обучение, тъй като смятат, че по този начин ще се опорочи подготовката. „Не може някой сприхав баща да ни се кара, докато ние се караме на детето му да е по-внимателно на пътя. Няма как да сме като начални учителки, тъй като даваме в ръцете на този младеж два тона желязо, които могат да убиват”, негодуват инструктори.\n\n\n                    ", "date": "2017.12.26", "title": "Убийци „на промоция” сеят смърт на пътя"}
