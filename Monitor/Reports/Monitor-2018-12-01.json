{"url": "https://www.monitor.bg/bg/a/view/ochakva-ni-slyncheva-zimna-nedelja-151162", "text": "През нощта ще е предимно ясно и почти тихо, с разкъсана висока облачност. Ще е студено с минимални температури предимно между минус 11 и минус 6 градуса. В сутрешните часове на места по поречието на Дунав ще има ниска слоеста облачност или мъгла. Атмосферното налягане ще остане по-високо от средното за месеца. През деня над страната ще бъде предимно слънчево. Максималните температури в Северна България ще са между минус 3 и 2 градуса, докато в Южна ще са предимно между 3 и 8 градуса. В планините ще е подходящо за туризъм, ще бъде предимно слънчево. Ще духа умерен, по високите и открити части временно до силен югозападен вятър. Максимална температура на 1200 м - около 5 градуса, на 2000 м - около минус 2 градуса. По Черноморието ще е предимно слънчево и почти тихо. Максималните температури ще са между 0 и 4 градуса. Температурата на морската вода е 9-11, вълнението на морето ще бъде 1-2 бала. През по-голямата част от следващата седмица съществени валежи не се очакват. В понеделник и вторник от юг-югозапад ще се затопля, повече в планините и планинските райони. Облачността ще се увеличи и през втория ден на отделни места ще превали слаб дъжд. В западната и централната част на Дунавската равнина ниската облачност ще се задържи и там дневните температури все още ще остават отрицателни, а и минималните ще са предимно между минус 10 и минус 5 градуса. През нощта срещу сряда там са възможни поледици. От сряда до петък времето ще бъде по-динамично. В сряда и петък вятърът временно ще е от северозапад, слаб, в Дунавската равнина до умерен; в четвъртък в повечето райони ще стихне. На места в страната ще превали слаб дъжд, в планините - слаб сняг. Дневните температури вече навсякъде ще са положителни, в повечето места между 6 и 11 градуса. В събота ще се усили южният вятър, особено в източната половина от страната и там дневните температури ще достигнат 10-15 градуса. Вечерта от запад ще започнат валежи от дъжд.", "date": "2018.12.01", "title": "Очаква ни слънчева зимна неделя"}
{"url": "https://www.monitor.bg/bg/a/view/nad-60-raneni-pri-protestite-v-parij-151156", "text": "Най-малко 65 души, включително 11 полицаи, са ранени при бурните протести в Париж. Арестувани са над 140 души, съобщи френската полиция, цитирана от Асошиейтед прес. 19 метростанции в центъра на столицата бяха затворени, предаде Ройтерс, като се позова на телевизия Бе Еф Ем. Някои от протестиращите палиха автомобили и кофи за боклук в центъра на столицата, след като в резултат на ожесточени сблъсъци силите на реда ги изтласкаха от района на Триумфалната арка. За началото на протеста днес – четете  .", "date": "2018.12.01", "title": "Над 60 ранени при протестите в Париж"}
{"url": "https://www.monitor.bg/bg/a/view/osydenijat-v-avstrija-bylgarin-bil-ot-skromno-semejstvo-ot-silistra-151154", "text": "Българинът, осъден за подготовка на терористичен акт в Австрия, е от Силистра. Хактан Сами живеел в ромската махала на града. Учил е в спортно училище. Учителите му си спомнят, че момчето често посещавало джамията. Бил от скромно семейство. Никой не знае, че е ходил в Сирия, съобщи Нова телевизия. Разказват, че е отишъл да работи при баща си във Виена. \"Водил съм много разговори с него в това отношение - но нямаше признаци, че би могъл да достигне до това ниво, до което е изпаднал сега в момента, но не съм усетил подобни неща при посещението в дома. Бащата беше таксиметров шофьор. Отиде да работи във Виена също като такъв и изтегли Хактан при него на работа\", обясни класният учител на Хактан и преподавател по история Иван Занов. Българинът бе осъден на 7 години затвор в Австрия, след като у него били открити планове за терористична атака. 24-годишният мъж се прибрал от Сирия през 2015 г. При операция в неговия дом е открита флаш памет, съдържаща инструкции как да се използват взривни вещества и химическо оръжие, включително как да се взривят устройства с мобилен телефон.", "date": "2018.12.01", "title": "Осъденият в Австрия българин бил от скромно семейство от Силистра"}
{"url": "https://www.monitor.bg/bg/a/view/ivancheva-i-petrova-iskat-da-prisystvat-na-syveshtanie-za-uslovijata-v-arestite-151159", "text": "Официално заявление до правосъдния министър Цецка Цачева са отправили задържаните в ареста бивша кметица на столичния район \"Младост\" Десислава Иванчева и нейната заместничка Биляна Петрова. Те желаят да участват в свиканото на 4 декември съвещание по повод условията в ареста на улица \"Майор Г. Векилски\" 2. Двете държат да бъдат конвоирани и да присъстват на съвещанието като пряко заинтересована и сериозно засегната страна. Заявлението бе разпространено за медиите от техния писмено упълномощен пълномощник  Петър Кърджилов, тъй като има съмнения, че то няма да стигне до министър Цачева. Кърджилов желае да получи отговор до понеделник дали Иванчева и Петрова ще бъдат допуснати да присъстват на съвещанието.", "date": "2018.12.01", "title": "Иванчева и Петрова искат да присъстват на съвещание за условията в арестите"}
{"url": "https://www.monitor.bg/bg/a/view/levski-nadigna-glava-s-3-0-nad-dunav-151160", "text": "„Левски“ спечели с 3:0 домакинството си на „Дунав“ от 17-ия кръг на Първа лига и се върна на победния път. След загубите с 0:1 от „Черно море“ и 1:3 от „Ботев“ (Враца) \"сините\" надигнаха глава. Първите две попадения в срещата тази вечер реализира Жерсон Кабрал. Националът Станислав Костов пък отбеляза дежурния си гол и отново поведе еднолично в листата на голмайсторите в Първа лига. Костов има 14 на сметката си, а втори с 13 е Клаудиу Кешерю. Помощник-треньорът Небойша Милошевич води „Левски“ срещу „Дунав“, тъй като Славиша Стоянович изтърпяваше наказание, наложено му след домакинската загуба от „Ботев“ (Враца) миналата седмица. Собственикът на \"сините\" Спас Русев беше сред зрителите на срещата, състояла се пред малко фенове на \"Герена\". В ложата беше и най-новото попълнение на клуба - вратарят Николай Михайлов.  С победата тази вечер \"сините\" събраха 37 точки и се доближиха на една от втория ЦСКА, който утре играе със „Славия“. Лидерът „Лудогорец“ има 41 в актива си. В Битката за Тракия „Ботев“ (Пловдив) разби с 4:1 „Берое“. В двубоя липсваше интрига, след като \"канарчетата\" надиграха по категоричен начин формацията на Александър Томаш. Над всички в срещата в Коматево днес бяха Антонио Вутов и Серкан Юсеин. Първият вкара две попадения - в 32-ата и 77-ата минута- Така „Ботев“ влиза с гордо вдигната глава в предстоящото във вторник от 17:30 часа пловдивско дерби с „Локомотив“ на \"Лаута\".  В други срещи от 17-ия кръг „Верея“ и „Локомотив“ (Пд) завършиха 2:2, а вчера „Черно море“ спечели с 1:0 срещу „Етър“.", "date": "2018.12.01", "title": "„Левски“ надигна глава с 3:0 над „Дунав“"}
{"url": "https://www.monitor.bg/bg/a/view/30-dni-spusnati-znamena-v-sa-sht-v-pamet-na-bush-starshi-151161", "text": "Знамената в САЩ ще бъдат спуснати наполовина през следващите 30 дни в памет на бившия президент Джордж Буш-старши, който почина на 94-годишна възраст. Президентът Доналд Тръмп е разпоредил мярката в прокламация, която е подписал днес, предаде Асошиейтед прес, цитирана от БТА. Тръмп освен това обяви сряда, 5 декември, за ден на национален траур. По-рано говорителката на Белия дом Сара Сандърс съобщи, че президентът на САЩ и първата дама Мелания Тръмп ще присъстват на държавното погребение на Буш-старши в Националната катедрала във Вашингтон. Тя не уточни на коя дата ще се състои церемонията. Тръмп насърчи американците да се събират на места за молитва, \"за да отдадат почит\" на 41-ия президент на САЩ, и прикани \"хората по света, които споделят нашата печал, да се присъединят към нас\" в отдаването на почит.", "date": "2018.12.01", "title": "30 дни спуснати знамена в САЩ в памет на Буш-старши"}
{"url": "https://www.monitor.bg/bg/a/view/shofior-zagina-pri-katastrofa-na-pytja-sofija-kalotina-151157", "text": "Един човек е загинал в катастрофа на пътя София - Калотина в района на село Опицвет. Сблъсъкът е станал между ТИР и автомобил. Починал е шофьорът на колата. Инцидентът е станал около 15 часа. На мястото на катастрофата има полицейски служители, които регулират движението. Движението по пътя Калотина - София в района на Сливница се осъществява в едната лента, съобщиха от Агенцията \"Пътна инфраструктура\". Шофьорите трябва да се движат с повишено внимание и съобразена скорост, предупреждават от АПИ.", "date": "2018.12.01", "title": "Шофьор загина при катастрофа на пътя София - Калотина"}
{"url": "https://www.monitor.bg/bg/a/view/uchenichka-ot-burgas-e-mis-bylgarija-2018-151153", "text": "Името на \"Мис България\" 2018 е Теодора Мудева. Тя е на 18 години и е родена в Бургас. Теодора спечели още 5 специални награди на конкурса. Хубавицата ще представи България на \"Мис Планет\" в Тайланд. През лятото възпитаничката на Английската гимназия се окичи и с титлата \"Кралица на Бургас\". Короната на \"Мис България\" бе връчена от миналогодишната победителка Тамара Георгиева, която се появи в пищна дълга рокля. По червения килим тя премина с майката на приятеля си - Катя Роуз. Подгласничка на Теодора стана 18-годишната Симона Гамовска от Ловеч. На трето място се класира Михаела Йорданова от Варна. Тя получи короната си от \"Мис България\" 1999 Елена Ангелова. Темата на тазгодишния конкурс беше \"Красотите на България\", затова 18-те претендентки откриха вечерта с дефиле в народни носии. След това ги видяхме по бански и в ефирни вечерни рокли.", "date": "2018.12.01", "title": "Ученичка от Бургас е „Мис България“ 2018"}
{"url": "https://www.monitor.bg/bg/a/view/psiholozi-ubedili-myja-ot-nadejda-da-ne-posjaga-na-jivota-si-151158", "text": "Психолозите на МВР са убедили 33-годишния мъж от столичния квартал \"Надежда\" да не посяга на живота си. И в момента той е под влияние на наркотични вещества, когато излезе от това състояние, ще бъде прибран от полицията и отведен да изтърпи влязла в сила присъда, съобщи БНР.  В момента той е под постоянно наблюдение в дома си, цивилни полицаи са на площадката, няма опасност за живущите в 16-етажния блок. Преди час от мястото на инцидента се оттеглиха автомобилите на  пожарната и спешната помощ, както и  униформените служители на реда . Съседи описаха мъжа като агресивен, когато е под влиянието на наркотици.", "date": "2018.12.01", "title": "Психолози убедили мъжа от „Надежда“ да не посяга на живота си"}
{"url": "https://www.monitor.bg/bg/a/view/lek-avtomobil-i-kola-na-pytna-pomosht-se-udariha-na-struma-151155", "text": "Лек автомобил \"Хонда\" блъсна движещ се пред нея лекотоварен автомобил на \"Пътна помощ\" и го качи върху мантинелата. При инцидента пострадаха леко трима души – семейство от двама възрастни и тийнейджър, предаде БГНЕС. Пътният инцидент стана към 13.30 часа на автомагистрала \"Струма\" при 70-тия километър в платното Благоевград- Дупница. Три часа след инцидента движението в участъка се извършваше само в ускорителната лента. Пострадалите са от лекия автомобил, който след удара в „Пътна помощ”, се е врязал в мантинелата. В Дупнишката болница е прието семейство от лекия автомобил, който е с габровска регистрация. Родителите, сред които водачът, са с леки наранявания, около 15-годишното дете е с повърхностна рана на главата. Никой от тях не е с опасност за живота.", "date": "2018.12.01", "title": "Лек автомобил и кола на „Пътна помощ” се удариха на „Струма”"}
{"url": "https://www.monitor.bg:443/bg/a/view/ludogorec-prodyljava-da-se-podsilva-151152", "text": "Опитният специалист Алекси Желязков е новото лице в селекционния съвет на „Лудогорец“, който беше създаден наскоро и се оглавява от директора \"Спортна администрация\" Георги Караманджуков. Ръководството на седемкратния шампион и бившият треньор в националния отбор, „Литекс“, „Черноморец“, „Амкар“ (Перм) и „Динамо“ (Загреб) приключиха преговорите успешно и Желязков на практика вече е част от клуба на длъжността \"скаут\". Назначението на Алекси Желязков е част от вече утвърдените промени в организационната структура на клуба. Наскоро друго популярно име в българския футбол - Иван Цветков, получи пост в скаутското звено на „Лудогорец“. Там влезе и бившият директор на ДЮА на клуба Яков Папарков. Желязков има сериозна визитка и успешна кариера. Бил е помощник на няколко известни специалисти в България и чужбина. През 2015 г. е треньор на националния отбор по време на квалификационния цикъл за Евро 2016. Като старши треньор е водил „Литекс“, „Велбъжд“ и „Амкар“.", "date": "2018.12.01", "title": "„Лудогорец“ продължава да се подсилва"}
{"url": "https://www.monitor.bg:443/bg/a/view/ofroudyt-e-negovata-stihija-151147", "text": "За любителите на офроуда Jeep Wrangler отдавна се е превърнал в култов автомобил. Именно Wrangler е прекият наследник на първия в света всъдеход Willys от 1941 година и неговата цивилна версия CJ. Четвъртото поколение на иконата Jeep Wrangler наскоро дебютира в България. Емблематичният модел е изцяло обновен, като остава верен на себе си с автентичен дизайн и легендарни възможности за офроуд, и добавя нови технологии. Новият Jeep Wrangler е безспорен шампион за офроуд и в същото време уникален автомобил за всекидневни градски приключения, като предлага отлично ниво на комфорт и превъзходна динамика. Традиционно Jeep Wrangler се предлага в къса версия с 2 врати с дължина 4334 мм и междуосие 2459 мм, както и с 4 врати във версия Unlimited с дължина 4882 мм и междуосие 3008 мм. Широчината е 1894 мм, а височината е 1839 мм. Стандартни за базовия модел са 17-цоловите алуминиеви джанти, а за Sahara серийни са 18-инчови. Wrangler е запазил структурата на каросерията върху рама, но е с 90 кг по-лек от предшественика, тъй като част от каросерията е изработена от алуминиеви сплави. Новият Jeep Wrangler не се различава кардинално от предшественика си. Той е запазил фирмения ъглов дизайн и двуобемния профил с вертикални стойки на покрива. Отпред е запазена оригиналната радиаторна решетка, а фаровете остават кръгли. Светлините могат да бъдат изцяло светодиодни. Всъдеходът има масивна броня, а изразителните калници са подчертани от светодиодни дневни светлини. В профилните стени и предния капак има вентилационни отвори. Чрез външните панти на вратите те все още могат да бъдат свалени, а за това е предвиден специален ключ. Покривът може да бъде твърд или мек, като панелите могат да се свалят, а предното стъкло да се спусне напред. Зад ръбовете на каросерията има малки светлини. Към вратата на багажника все още е прикрепено резервното колело, като в центъра му е поставена камера за движение на заден ход. В салона на новия Jeep Wrangler са използвани с висококачествени материали и покрития. Появили са се повече сребристи вложки, използвана е качествена кожа и гумирани пластмаси. Воланът с три спици е обшит с кожа още в базовата версия, както и селекторът на трансмисията и лостът за разпределение на тягата. На скоростния лост е изобразен легендарния Willys. Циферблатите на приборите са поставени в отделни окръжности и са разделени със 7-инчов LED цветен дисплей. Бордовият компютър може да даде много интересна информация, като например какъв е ъгълът на наклон при движение. На вертикалния централен панел има 8,4-инчов сензорен дисплей на новата мултимедийна система UConnect. Менюто може да се персонализира според предпочитанията на водача, просто като плъзнете иконите с пръста си. Бутоните на аудиосистемата и климатичната инсталация са много големи и лесни за използване чрез докосване. Единствено свикване изискват бутоните за електрическо управление на прозорците, разположени в долната част на централния панел. Кормилната колона на новия Jeep Wrangler сега се регулира по височина и в дълбочина. Предните седалки имат по-добра странична опора и са доста удобни. Те са оборудвани с отопление, както и волана, което е особено ценно през зимата. Във високия централен подлакътник се крие просторна кутия за вещи. Видимостта напред и настрани е добра, а при маневри на заден ход резервното колело покрива задния прозорец, но камерата за обратно виждане помага много. И двете версии са станали по-просторни, въпреки че в късия Jeep Wrangler отзад няма много място и вторият ред е по-подходящ за деца. В модела с 4 врати Unlimited интериорното пространство е много по-голямо и обемът на багажника е цели 533 литра спрямо 197 литра в късия вариант. Задната врата се състои от две секции - долната част се отваря настрани и стъклото се вдига нагоре. В по-скъпите версии точно в пода на багажника е поставен субуфер. Многобройните отвори под пода са предвидени за съхранение на болтовете за закрепване на вратите и предното стъкло. Новият Jeep Wrangler се предлага с два съвременни турбодвигателя. Изцяло нов е 2,2-литровият 4-цилиндров турбодизелов мотор с технология MultiJet от второ поколение. Той развива мощност 200 к.с. при 3500 об/мин, но по-важното обаче е, че въртящият момент от 450 Нм е на разположение при ниски обороти още от 2000 об/мин, така че тягата в средния диапазон на оборотите е достатъчна. Динамиката е добра – 8,9 секунди от 0 до 100 км/ч. Максималната скорост е 180 км/ч. Двигателят е доста тих и в комбинация с 8-степенната автоматична трансмисия работи гладко. В града разходът на гориво е 9 л/100 км, а на извънградско е 6,5 л/100 км. Другият нов мотор е 2,0-литровият редови 4-цилиндров бензинов двигател с двоен турбокомпресор, свързан с 8-степенна автоматична скоростна кутия. Той генерира мощност от 272 к.с. при 5250 об/мин и въртящ момент от 400 Нм при 3000 об/мин. Новата 8-степенна автоматична трансмисия гарантира ненадминати възможности за офроуд, тъй като е калибрирана специфично за новия Wrangler. Тя дава възможност да се оптимизира работата на двигателя по време на изпитания и да достави добра динамика с плавно и ефикасно предаване на мощността при магистрални скорости. Офроудът е родната стихия на Jeep Wrangler и малцина могат да се сравняват с него по проходимост. Всъдеходът има висок просвет от 260 мм и има способността да преодолява водни препятствия с дълбочина до 760 мм. Предният ъгъл на атака за модела с 2 врати е 37,4 градуса, а задният е 30,5 градуса. При модела с 4 врати тези стойности са съответно 35,4 и 30,7 градуса. Сериозно се различава ъгълът на рампата, който при модела с 2 врати е 26,2 градуса, а при този с 4 врати е 20 градуса. Екстремната версия Wrangler Rubicon е оборудвана с гуми с по-дълбок протектор и стабилизатор против преобръщане. В калта всъдеходът се чувства необезпокояван. Предавателната кутия с 4 задвижващи колела има нов режим Auto, в който ако е необходимо, самата електроника свързва предните колела. Има възможност за принудително включване на четирите колела или за избор на понижаващи предавки за тежък офроуд. Предлаганият диференциал с ограничено приплъзване осигурява допълнителен въртящ момент и сцепление върху хлъзгави повърхности като пясък, чакъл, сняг или лед. Екстремната версия Rubicon е още по-проходима на офроуд, тъй като е оборудвана с блокаж на предния и задния диференциали, както и с електронно разкачане на предната стабилизираща щанга. Очаквано новият Jeep Wrangler се справя отлично с всички предизвикателства на пресечения терен. Новото поколение на всъдехода обаче изненадва с пътното си поведение на асфалта. Новият модел вози много по-меко и по-комфортно от предшественика си. Воланът си остава лек, но вече е по-точен, което е подобрило стабилността при шофиране и не е нужно често да се правят корекции на посоката. Моделът с 4 врати е по-стабилен и удобен с оглед на по-голямото междуосие. В салона е много по-тихо заради подобрената шумоизолация. Новият Jeep Wrangler запазва отличните офроуд качества на всички терени, но също така е станал много по-цивилизован и адаптиран за ежедневна употреба. У нас цената на Jeep Wrangler започва от 99 900 лева за версията с 2 врати и 104 500 лева за версията Unlimited с 4 врати.", "date": "2018.12.01", "title": "Офроудът е неговата стихия"}
{"url": "https://www.monitor.bg:443/bg/a/view/zornica-rusinova-trjabva-da-se-pogrijim-za-vsichki-bylgari-vyv-velikobritanija-151149", "text": "\"Една от големите ценности в Европа - свободното движение на хора - ще се изправи пред големи предизвикателства\", каза заместник-министърът на труда и социалната политика Зорница Русинова. Пред кореспондента на БНР тя коментира темата за последствията за имигрантите във Великобритания след излизането на Обединеното кралство от Европейския съюз. Властите във Великобритания са създали специална интернет платформа и приложение за смартфони в помощ на гражданите от ЕС, които ще кандидатстват за статут на уседналост за европейските граждани на територията на кралството. \"Оттук нататък ние като заинтересовано министерство имаме много работа. Защото трябва да гарантираме, че имаме достъчно информация какви са стъпките, които всеки един българин, който живее или работи тук, трябва да предприеме\", каза Русинова. \"Голяма част от българската общност, която живее тук, са хора, които работят и то на доста добра и високо платена работа и са добре реалиризани. Но считам, че ние трябва да имаме ангажименти към всички хора, които са тук. Другата ни важна задача е след преходния период да уредим всички въпроси, които оттук нататък ще стоят пред нас. В нашата сфера най-важното е да започнем възможно най-бързо преговори за двустранна спогодба, която ще уреди социалните и пенсионните права на хората, които ще дойдат да живеят тук и съответно на британците, които ще дойдат в България.\" Русинова каза също, че \"е важно да има яснота по отношение на голямата българска общност от студенти. Над 6000 са българските студенти, които учат във Великобритания. Другото голямо предизвикателство, вече на европейско ниво, е в случаите, в които имаме общи интереси с други страни-членки, да можем заедно да водим преговори. Така че ще проучим каква е нагласата, когато става дума за прилагане на социалните права, здравните права на хората, да вървим в пакетно договаряне след това на отделни спогодби, които ще са за след преходния период\", допълни Русинова.  ", "date": "2018.12.01", "title": "Зорница Русинова: Трябва да се погрижим за всички българи във Великобритания"}
{"url": "https://www.monitor.bg:443/bg/a/view/betonovoz-se-obyrna-kraj-plovdiv-151151", "text": "Бетоновоз се обърна край Пловдив и затрудни движението на коли за няколко часа. Приблизително по същото време в областния център катастрофа на кръгово прати майка и 14-годишната й дъщеря в болница. Строителната машина пътувала по пътя между селата Белащица и Гълъбово. Шосето е планинско и вероятно заради минусовите температури пътят може да е бил опасен. Шофьорът на бетоновоза не е успял да овладее тежащата няколко тона машина, която се е обърнала и препречила едното пътно платно. Шофьорът на бетоновоза не е пострадал, съобщиха от полицията в Пловдив. Движението е било затруднено, тъй като се е изчаквал кран, който да изтегли камиона. След това платното е почистено, защото при преобръщането си бетоновозът разлял по шосето масла. Малко по-рано през деня на кръговото кръстовище до магазин „Метро” се сблъскали пикап и лека кола комби. Най-вероятната причина е отнето предимство. При катастрофата пострадали жена и 14-годишно момиче, пътували в едната от колите. От полицията не уточниха в кой автомобил са се возели пострадалите, дали жената е шофирала колата или не, както и каква е причината за инцидента.  ", "date": "2018.12.01", "title": "Бетоновоз се обърна край Пловдив"}
{"url": "https://www.monitor.bg:443/bg/a/view/39-arestuvani-na-protesta-na-jyltite-jiletki-v-parij-dnes-snimki-151150", "text": "Броят на задържаните при сблъсъци с полицията в центъра на Париж достигна 39 души. Това съобщи министърът на вътрешните работи Кристоф Кастане в Туитър. Силите на реда посрещат и отблъскват вандалите, задържани са вече 39, написа той, предава БТА. По думите му едва 200 протестиращи са преминали всички необходими процедури за сигурност, за да влязат в отцепената част от булевард „Шанз Елизе“, докато \"1500 нарушители на реда, намиращи се извън периметъра, са дошли, за да се бият\". Полицията отцепи част от булеварда рано тази сутрин и всички, желаещи да влязат в блокираната за автомобили отсечка, трябва да покажат документите си за проверка. Режимът ще остане в сила до утре вечер. Всеки у когото бъде намерено оръжие, ще бъде задържан, съобщи полицията. Силите на реда планират да изземат от демонстрантите също така предмети, които могат да се използват за откъртване на тротоарни плочки и калдаръм. От над две седмици участници в протестното движение на \"жълтите жилетки\" блокират пътища във Франция, протестирайки срещу планираното увеличаване на еко данъка за горивата, припомня Ройтерс. Преди седмица демонстрантите, които нямат лидер и до голяма степен се самоорганизират в интернет, за първи път се събраха в Париж, превръщайки „Шанз Елизе“ във военна зона. Парижките власти очакват в столицата да се съберат близо 5000 полицаи и жандармеристи спрямо около 3000 миналата седмица. Още 5000 представители на реда ще бъдат разположени из страната за други протести на \"жълтите жилетки\".", "date": "2018.12.01", "title": "39 арестувани на протеста на \"жълтите жилетки\" в Париж днес (СНИМКИ)"}
{"url": "https://www.monitor.bg:443/bg/a/view/zapaliha-sys-zarja-svetlinite-na-kolednata-elha-v-plovdiv-151143", "text": "Със заря и музикални изпълнения кметът на Пловдив Иван Тотев запали в петък вечерта светлините на изкуствената 13-метрова коледна елха, разположена върху фонтана с пеликаните пред общината. Елхата има над 4000 зелени клончета, тежи 1 тон, а заедно с украсата е тон и половина.  Изработена е от единствения на Балканите производител на изкуствени елхи, чието предприятие се намира край Пловдив. Декорацията й е от хармонично разположени малки, средни и големи звезди, съчетани с червени и сребърни топки. Около елхата има жилков гирлянд, който вечер и през нощта свети в студена светлина. Студена светлина има и в долната част на елхата, на около метър от основата й. Останалата част от елхата свети вечер и през нощта в топъл нюанс. За върха е сложена мигаща блиц светлина. След като светлините на коледното дърво бяха запалени, на сцената имаше изпълнения на: децата от вокална формация „Омайниче“ с ръководител Таня Орманова,  гайдари от Гайдарски състав „Родопчани“ към Народно читалище „Гого Мавров – 1930“ Пловдив, с ръководител Веселин Козарев и фолклорен танцов ансамбъл „Седенчица“ с ръководител Рени Вълчева и хореограф Нели Карабахчиева.", "date": "2018.12.01", "title": "Запалиха със заря светлините на коледната елха в Пловдив"}
{"url": "https://www.monitor.bg:443/bg/a/view/markel-pristigna-na-sreshtata-na-g-20-sled-12-chasovo-zakysnenie-151136", "text": "Германският канцлер Ангела Меркел пристигна в Буенос Айрес за срещата на върха на Г-20 с около 12 часа закъснение заради повреда в обичайния й правителствен самолет, предаде ДПА. Меркел пристигна с редовен полет на \"Ибериа еърлайнс\" от Мадрид.   Канцлерът ще се срещне тази сутрин (местно време) с руския президент Владимир Путин по график, но срещата й с президента на САЩ Доналд Тръмп е отложена за 13.30 ч. местно време днес (16.30 ч. по Гринуич). Германската делегация включва вицеканцлера и финансов министър Олаф Шолц, правителствения говорител Щефен Зайберт и съветника за външна политика Ян Хекер. Говорител на германските ВВС увери, че повредата на самолета на Меркел не се дължи на саботаж, а е техническа повреда на компонент в електроразпределителна кутия, която е блокирала големи части в електронната операционна система за полет.", "date": "2018.12.01", "title": "Маркел пристигна на срещата на Г-20 след 12-часово закъснение"}
{"url": "https://www.monitor.bg:443/bg/a/view/myj-se-barikadira-v-doma-si-v-stolichnija-kvartal-nadejda-151144", "text": "Мъж се барикадира в дома си в столичния квартал \"Надежда 2\". Той е с влязла в сила присъда. При пристигането на екип на \"Съдебна охрана\"  да го предаде в затвора, криминално проявеният отказва да изпълни заповедта им и се барикадира в дома си. В момента психолози на МВР се опитват да убедят човека да излезе доброволно. На място има и линейки. Сигналът за барикадирилия се 33-годишен мъж е подаден до МВР около 10.20 тази сутрин. Противоречиви са данните дали той е въоръжен. По неофициална информация той е бил на метадонова програма и е поискал от полицията метадон.  По информация на БНР, той е заплашил, че може да посегне на живота си, като скочи от 12-тия етаж, където се намира и жилището му. Според негови съседи, той се казвал Илия Чулин и злоупотребявал с наркотици: \"Той беше много агресивен на моменти. Отявлен наркоман, въобразяваше си, че те го следят, че го подслушват, тропаше им по вратата. Беше хвърлил даже запалителна смес по вратата. Имаха си много неприятности с този човек. Това е дъщеря ми, която живее над него\", разказа пред БНР съсед. На място има засилено полицейско присъствие и екипи на Института по психология на МВР. Водят се преговори с мъжа, който обаче бил дрогиран.", "date": "2018.12.01", "title": "Мъж се барикадира в дома си в столичния квартал \"Надежда\" (ОБНОВЕНА)"}
{"url": "https://www.monitor.bg:443/bg/a/view/entusiasti-sglobiha-porshe-ot-skrap-video-151145", "text": "Работници показаха на тазгодишното автомобилно изложение в Есен невероятно Порше, сглобено от метален скрап. Автомобилът тежи 1300 кг и е построен от екип от трима души. Арт инсталацията обаче няма двигател и е предназначено за почит към иконичната немска кола. За производството на модела са били използвани около 20 000 части от скрап. Автомобилното изложение в Есен ще се проведе от 1 до 9 декември 2018 г. и се очаква да привлече около 300 000 посетители.", "date": "2018.12.01", "title": "Ентусиасти сглобиха Порше от скрап (ВИДЕО)"}
{"url": "https://www.monitor.bg:443/bg/a/view/prosto-erol-151095", "text": "На сцената размахваше дебелите струни на баса си в лудия ритъм на песните на „Уикеда“ и нахакано накара цяла България да слуша ска, без дори да знае, а в частния си живот стеснително върти ръце около чаша чай и говори тихо под забележителния си нос в опит да обясни що е то музиката да ти дава смисъл на съществуването. В Ерол Ибрахимов живеят двама души – един на сцената и друг – забързан по прашните софийски улици, където е роден, с преметната през рамо чанта, изтъркано кожено яке и шапка, която да пази голата му глава. „ Неуверен човек съм и напоследък си го признавам. Много по-лесно е да се скриеш сред групата“, успява да признае днес, половин година след като написа във Фейсбук: „За голямо съжаление, от днес „Уикеда“ прекратява активната си дейност. Причината е проста, просто нямаме какво повече да кажем, та решихме, че е по-честно и към вас, и към нас просто да замълчим.“ Всъщност има какво да каже. Ерол винаги е имал позиция, не само музикална, и винаги я е изразявал ясно, не само в песните си. Мълчанието му в последно време също беше красноречиво. Зад него стои доста голяма обида заедно с осъзнаване на загърбван дълги години проблем в групата и една непослушна ретина. „Като всеки здрав човек и аз не си обръщах внимание. Правил съм турнета по 2 седмици с по 40 градуса температура. В продължение на година-две усещах, че имам проблем със зрението. Нещо ми чернееше, но все си мислех, че ще отмине. През това време отлепената ми ретина се е отлепвала все повече“, признава фронтменът, изпял оригинала на веселата рекламна мелодийка „А ние с баба пием кафе“. Днес вече е минал през няколко операции, предстои му още от борбата за зрението, така необходимо, за да твори, но приема всичко като „знак да намаля темпото“. Видимо успокоен половин година след земетръса в една от последните “жълти“ групи у нас той отново отправя поглед към сцената, на която ще се качи на 7 декември за общ концерт с Кольо Гилъна, Сърмата Хари и Светльо Витков. „Култов Коледен концерт“ в „Микстейп 5“ ще го събере отново с „Уикеда“, без един. „С китарата имаме проблем. Там беше едно момче, с което бяхме приятели, но се оказа, че съм хранил змия в пазвата си“, разказва трудно за Росен Григоров Ерол. „Сега, когато се случи това предателство, осъзнавам, че една от причините да не върви групата, е била отношенията между нас двамата. Не казвам кой е виновен, но изгубихме спойката. С него сме от създаването на „Уикеда“, но прекратихме отношения завинаги. Не сме се карали. Просто започнахме да изглеждаме стари – да вземем парите и да си почиваме“, с тих ужас в погледа признава Ибрахимов. „Цялото това нещо е като тежък развод, в който делим бойлера“, опитва да обясни ситуацията, без да обиди никого ужасно тактичният музикант. Всъщност драмата е за авторските права. Въпреки че повечето песни в повече от 20-годишната история на култовата банда са дело на Ерол, както като музика, така и като текст, той от самото начало записва парчетата с кредит на цялата група. Реално участието на останалите е в аранжиментите, но на хартията пише друго. И днес този кредит на доверие и благодарност, който басистът е раздал, му се връща с желание за целия кяр от правата върху емблематични парчета. „Просто аз винаги съм гледал малко нагоре, никога не съм се заглеждал в земята – колко и как ги броим парите. Винаги съм мислил за песни, за напред, за нов албум, за такива неща. Но аз съм такъв човек, излива горчилката си Ерол. И докато днес „Уикеда“ е еталон, съвсем не е било така в началото. Няколко месеца след като записват първия си албум, не знаят какво да правят с него – нямат лейбъл, няма къде да го продават. Пускат го на колеги на някогашните музикантски явки - „Билкова“ и „Баба Яга“, а какъв е този български език, на който пеят и защо им е брас секция. Тогава на мода беше алтърнатив, и то на английски по стандарта на Nirvana. „За да ни се случат нещата, трябваше много ентусиазъм, който идваше предимно от мен, защото винаги е имало пресметливост в другите“, спомня си Ерол. С две думи – става дума за едни пари – най-честият повод за разпадане на групите, и за един живец, който липсва и избледнява в годините. „Уикеда“ се разпадна още 2009-а по същата причина. Тогава спряхме да излизаме извън България“, откровен до болка е Ерол, за когото това е поредната раздяла с групата, на която е отдал живота си. Преди тази година бандата е на ръба да се реализира наистина в чужбина. Свирят по фестивали и в големи клубове. „Има хора, който ни познават в Германия, Холандия, Франция. Като ме видят на улицата и ми казват, че имат всичките ни албуми. Тоест не беше невъзможно да успеем, но не се случи отново заради това, заради, което се разпаднахме - „за какво да ходим някъде на ма*ната си за някакви пари, които можем да изкараме и от тук“, отговаря музикантът, когато го попитахме дали е искал да избяга. Успяват обаче да закрепят нещата до преди 2-3 години, когато фронтменът отново си грабна шапката и напусна. Този път обаче е по-сериозно, той не напусна, той РАЗпусна групата. „Винаги обвинявам първо себе си. Тежък характер съм явно, аз мълча, те ме обвиняват. Но не се научих да обсъждам колко е вкусна шкембе чорба например, защото не ме вълнува. Пък не мога да говоря с тях за Камю, защото не са го чели. Не че искам да говоря с професори, а просто на един език“, обяснява Ерол. С лека усмивка над вече изстиналия чай, леко боязливо обаче разкри, че са си проговорили за риюниън около зачестилите сбирки за репетиции за концерта на 7 декември. „Разбрах кой е разваленият зъб и сега е изваден, но чакам да спадне оттокът“, витиевато дава надежда на феновете той и признава, че го е страх да не се подведе отново по краткотрайния ентусиазъм на колегите си. Но е категоричен, че няма да затвори нотните листове. „Моят приоритет в живота остана музиката. Тя ме изразява. На мен сцената е другото ми аз. Ако не правя музика, ще се побъркам“, с жар обяснява Ерол, който не спира да твори. Сега е насочил усилията си в собствения си проект „Генерал Йогурт“, в който влива творческа сила от години, но като че ли винаги е бил втора цигулка – все „Уикеда“ е вървяла напред. Има достатъчно много собствени песни, макар и не напълно завършени, има времето и силите, сега остава да събере музиканти, с които да го свири на живо, и най-важното – смелост. „Затова толкова дълго време го правя този проект, защото никога не съм доволен от това, което чувам, не съм достатъчно уверен да кажа: „Хубаво е!“ Като си в група, все някой те спира, когато искаш да преработиш една песен пак и пак“, осъзнава музикантът, който сега се учи да е просто Ерол, а не Ерол от „Уикеда“. За безкрайната му колебливост има и забавен светъл пример. Знаете ли, че може би най-известното парче „С Боби пием кафе“ Ерол го е написал 1994 г., а реално излиза 4 години и десетки аранжименти по-късно, защото на автора все му се е искало да го направи по-добро и по-добро. „Песента, въпреки че Боби ми е приятел от детските години, всъщност е разказ за нашето изгубено поколение. Ние сме родени 69-та. 89-та бяхме точно на 20, излезли от казармата. Там ни казваха, че светът е справедлив и всички сме равни. Като излязохме, се оказа, че „това, дето ви го разправяме, не е баш така“. Даже не знам дали е песента моя авторска, защото съм събирал лафове, мисли и виждания за живота от различни хора – от Боби, от приятели“, спомня си Ерол. В джоба си Ибрахимов крие и една изненада. Разбира се, и по нея работят от 1-2 години. Започват още с „Уикеда“ и дори имат демо, но бандата е разтурена. „Абе „Уикеда“? Ти си „Уикеда“ му казва Явор след лошата вест за бандата и продължават да работят само двамата. Парчето е почти готово, а Ерол признава, че има сериозни залитания по хип-хопа. „В музиката ми дори има влияния от Cypress Hill, House of Pain и Pubic Enemy“, казва той и си спомня как е ходил да слуша Килата още когато е пускал като диджей в „Арендби клуба“ на Мишо Шамара във Варна. Намира много общо между рапа и собствената си музика: „И при тях текстовете са дълги по три карирани листа като при мен“. Не очаквайте обаче да чуете парчето на 7-и в „Микстейп 5“. По-скоро се насладете на най-доброто от „Уикеда“ и си подарете една наистина щура вечер с нахакания Ерол, свалил свяна от лицето си, преди да се повдигне на сцената.", "date": "2018.12.01", "title": "Просто Ерол"}
{"url": "https://www.monitor.bg:443/bg/a/view/puskat-e-sistema-za-administrativni-uslugi-na-turizma-151148", "text": "От понеделник бизнесът от сферата на туризма от България и още 17 страни в ЕС ще могат да ползват по 24 часа, седем дни в седмицата електронните услуги на нашето министерство на туризма. Това стана ясно днес при представянето на системата, в което участваха министър Николина Ангелова и проф. Георги Димитров от фирмата, която я е разработила. Проф. Димитров поясни, че до месец ще е възможно от българската система да се възползват граждани от всички страни на ЕС, а до края на март - и от всяка точка на света. Първата година е-услугата ще е безплатна, а след това абонаментът е 2 лв. на месец. Ползването й започва с регистрация на сайта на министерството, включваща лицева идентификация и траеща не повече от 2-3 минути. Самото ползване на услугата, като регистрация на хотел или ресторант, трае около минута, като също се иска лицева идентификация, като и в двата случая може да бъде и с електронен подпис. За варианта с лицевата идентификация системата подава и гласови команди какво да се направи. Проф. Димитров поясни, че софтуерът е българска разработка. Министър Николина Ангелова обяви, че системата струва 120 хиляди лева без ДДС. И добави, че България е първата в ЕС с подобна услуга, като след нас тя ще бъде внедрена в австрийското министерство на дигитализацията. По думите й, системата ще спести много време и средства на бизнеса не само у нас.", "date": "2018.12.01", "title": "Със снимка от телефона регистрираме хотел"}
{"url": "https://www.monitor.bg:443/bg/a/view/bylgarija-eyr-otmeni-poletite-do-odesa-151146", "text": "Заради извънредното положение в част от Украйна полетите от и до Одеса на българския национален превозвач са отменени. „България Еър” е единствената авиокомпания, която веднъж седмично лети до Одеса. На сайта си авиопрезовачът посочва, че в зависимост от това дали обстановката ще се нормализира ще възобнови полетите до Одеса на 16 декември. Компанията съветва пътниците с билети за тази дестинация да се обърнат към центъра за обслужване на клиенти.", "date": "2018.12.01", "title": "„България Еър” отмени полетите до Одеса"}
{"url": "https://www.monitor.bg:443/bg/a/view/japonija-poiska-ot-kitaj-da-vdigne-embargoto-za-vnosa-na-hrani-151135", "text": "Премиерът на Япония Синдзо Абе е помолил президента на Китай Си Дзинпин да бъде отменена забраната за внос на храни от редица японски префектури. Искането е било отправено по време на двудневният глобален форум на Г-20 започнал в петък в аржентинската столица Буенос Айрес, съобщава агенция днес Kyodo, като се позовава на източници от японското правителство. Китайският лидер е отговорил, че страната му предприема необходимите действия за научна оценка на безопасността на продуктите, доставяни от Япония. Пекин въведе ембаргото след аварията в атомната централа във Фукушима от март 2011 г., довела до изтичането в околната среда на огромни количества радиация. Мярката се отнася за 10 от 47 общо префектури в Япония. Подобни ограничения след взривяването на ядрените реактори в АЕЦ-а въведоха още и Сингапур и Южна Корея.", "date": "2018.12.01", "title": "Япония поиска от Китай да вдигне ембаргото за вноса на храни"}
{"url": "https://www.monitor.bg:443/bg/a/view/ot-dnes-mojem-da-smenim-lichnija-si-lekar-151137", "text": "От днес до 31 декември здравноосигурените лица могат да сменят личния си лекар, като се регистрират при нов общопрактикуващ лекар (ОПЛ). За смяната не се изисква отписване от листата на досегашния личен лекар, тъй като това се извършва по служебен път в РЗОК. Ако избираме лекар за първи път, можем да го направим по всяко време на годината, но при смяна на едно джипи с друго може да подадем документи два пъти в годината - в периода от 1 до 30 юни и от 1 до 31 декември всяка година. Процедурата е възможна само в тези месеци, но ако има други особености - смяна на местоживеене, тогава се извършва с молба в Здравната каса.", "date": "2018.12.01", "title": "От днес можем да сменим личния си лекар"}
{"url": "https://www.monitor.bg:443/bg/a/view/standard-poor-s-potvyrdi-kreditnija-rejting-na-bylgarija-s-polojitelna-perspektiva-151139", "text": "Международната рейтингова агенция S&P Global Ratings потвърди дългосрочния и краткосрочния кредитен рейтинг на България в чуждестранна и местна валута 'BBB-/A-3'. Перспективата пред рейтинга също се потвърждава и остава положителна. В обобщения коментар на S&P Global Ratings, цитиран от Министерство на финансите, се казва, че паричните условия в България продължават да се подобряват, нарастването на кредитите подкрепя растежа и страната постига напредък по присъединяването си към Валутния механизъм II (ERM II). Рейтинговата агенция очаква силен ръст на БВП в периода 2018-2021 г., дължащ се на силното частно потребление и ускоряването на инвестициите. Продължаващото усвояване на средствата от фондовете на ЕС и затягането на условията на пазара на труда ще подкрепят производителността през годините. Положителната перспектива отразява значителната вероятност България да се присъедини към Валутния механизъм II. От Агенцията вярват, че този стремеж към членство в еврозоната ще подкрепи и продължаващите усилия на страната да се справи с оставащите институционални пречки и структурни проблеми. S&P Global Ratings биха повишили кредитния рейтинг, ако българският лев влезе в ERM II, което ще подкрепи по-нататък доверието и ефективността на паричната политика. Допълнителен напредък в институционалните и структурните реформи, например по отношение на съдебната система, също би допринесъл за подобряване на кредитоспособността на страната. Рейтинговата агенция може да преразгледа перспективата пред рейтинга до стабилна, ако подобренията в балансите на банките се обърнат надолу или ако се появи натиск върху платежния баланс, например поради възобновяване на дисбаланси или външен шок върху България, която има отворен тип икономика. Перспективата също така би се преразгледала до стабилна, ако пътят на България към приемането на еврото се удължи прекомерно във времето.", "date": "2018.12.01", "title": "Standard&Poor’s потвърди кредитния рейтинг на България с положителна перспектива"}
{"url": "https://www.monitor.bg:443/bg/a/view/basketbolistite-s-nov-uspeh-v-kvalifikaciite-151140", "text": "Мъжкият ни национален отбор по баскетбол записа втора поредна победа като домакин след обрат над Босна и Херцеговина с 89:82 в Ботевград снощи. Този успех запази шансовете ни за класиране на световното първенство в Китай догодина. Победата бе четвърта за България в квалификациите, като тимът ни има пет поражения. Босна и Херцеговина остава на дъното в класирането с баланс 2-7. Божидар Аврамов вкара 5 тройки и завърши с най-много точки за нашия тим - 20. Силен мач изигра и Станимир Маринов, който наниза 13 точки, като добави 8 борби и 5 асистенции. С 14 точки се отличи Александър Янев, а с 11 - капитанът Чавдар Костов. За гостите 20 точки вкара капитанът Миралем Халилович. На 3 декември България гостува на Франция в Лимож, докато Босна и Херцеговина е домакин на Финландия.", "date": "2018.12.01", "title": "Баскетболистите с нов успех в квалификациите"}
{"url": "https://www.monitor.bg:443/bg/a/view/djagata-majstorlyk-shou-i-garantirano-zabavlenie-151111", "text": "Проста игра за умни хора. Безсмъртната реплика на великия Йохан Кройф е изречена по адрес на футбола, но определено важи и за любимата на всички негова разновидност – джагата. Футболът на маса, както е официалното му име, води сериозна битка на международно ниво да бъде признат за спорт, а докато това се случва, България трупа успех след успех и се е превърнала в световна сила. Играта е патентована още в началото на миналия век, но в България първите маси се появяват чак през 60-те години на 20 век. Следва бум на джагата през 80-те години, който е последван от рязък спад на популярността ѝ в резултат на появата на електронните и компютърните игри. Малко известен факт е, че футболът на маса е бил забранен в Турция в продължение на почти половин век, заедно с флипера и рулетката, тъй като бил нарочен за хазартна игра. Чак през 2016 г. съдът вади джагата от черния списък, тъй като е доказано, че играта се базира на физически навици и не влияе пагубно на работата и семейните устои на гражданите, а също така подобрява мозъчната дейност. Какво обаче е нужно, за да се превърнеш от любител в професионалист? На първо място – желание и много, ама наистина много тренировки, в които милиони пъти се повтарят комбинации и отигравания. „Смея да твърдя, че в момента националният отбор на България по джага при жените е най-добрият в света, разказа за „Монитор“ Иван Димитров от федерацията по футбол на маса. - При мъжете също имаме сериозни успехи, но там конкуренцията е много по-голяма. Като цяло, единствено организационно и финансово отстъпваме сериозно на световните сили в този спорт – Белгия, Холандия, Германия и Италия, които могат да се похвалят с десетки хиляди професионални играчи. За сравнение – в България са около стотина. Въпреки всичко обаче благодарение на усилията ни и усърдна работа, се организират сериозни турнири, а в чужбина нашите състезатели трупат медал след медал“. Дали обаче джагата може да се превърне в професия и от това да се издържаш? У нас е невъзможно, а в чужбина – доста сложно. Ако си мислите, че самата игра е лесна, чуйте няколко любопитни факта. Има двубои, които продължават над два часа. Самите състезатели трябва да са изключително добре подготвени не само технически, но и психически. Защото основната идея е да надхитриш съперника и да се възползваш от грешките му. „На големи състезания всеки от играчите си има агитки, които крещят постоянно – точно като на истински мач на стадиона. Самите играчи също се провокират и се опитват да извадят от релси човека отсреща. Правилата обаче забраняват директните обиди, неуважителното държание, блъскането по масата, както и пластмасовите човечета да правят повече от един оборот при отиграване на топчето. Дали всички тези номера влияят? О, да! Става въпрос за максимална концентрация и напрежение, едно надлъгване, в което миг разсейване може да е фатално“, разказва една от най-добрите ни състезателки Благовеста Герова, която в тандем с Екатерина Атанасова има вече няколко световни титли в кариерата си. В международната федерация ITSF членуват над 70 държави, а България се присъединява през 2006 година, като в наши дни може да се похвали с 5 професионални клуба. В чужбина условията за игра и тренировки са повече от отлични, правят се трансфери на играчи, измислят се нови удари и комбинации, а магьосниците в този спорт започват да тренират още в ранна детска възраст. За даден период от време най-големите турнири се предават по „Евроспорт“, а именно с повторение на забавен кадър може да се видят впечатляващите неща, които правят факирите с ръчките. Само ще споменем, че понякога топчето за игра се движи с над 70 километра в час. Някои от жените са достигнали такова ниво, че могат да победят много от световния елит при мъжете. Като цяло обаче тази игра си остава предимно за силния пол, който разполага с по-голяма физическа мощ на удара, която пък дамите се опитват да компенсират с техника и тактическа хитрост. Нещо повече - оказва се, че покрай въртенето на ръчките много от състезателите успяват да завъртят и колелото на любовта. „Само в България има безброй връзки, които са започнали покрай масата за джага, споделя още Иван Димитров. - Аз самият така се запознах с половинката ми Румяна Шушулова, която в момента също е част от световния елит в този спорт. В чужбина се организират и турнири по джага за хора в инвалидни колички, тъй като това е игра, която е широко достъпна. У нас обаче, за съжаление, липсва място, където всеки да може да тренира на спокойствие. Голямата цел на федерацията е да извади футбола на маса от баровете и да се създаде център, където всеки да може да се наслаждава на играта. За това обаче имаме нужда от подкрепа и от Министерството на спорта, защото в момента всичките ни състезатели разчитат единствено на спонсори и на лични средства, за да участват в международните турнири“. В заключение, ако се чудите как да разпуснете и да се позабавлявате – джагата е доказано идеален вариант. Пък ако си мислите, че имате талант за нещо повече, спокойно може да се пуснете в някой от турнирите. Кой знае, може пък точно във вас да се крие следващата джага звезда на България...", "date": "2018.12.01", "title": "Джагата – майсторлък, шоу и гарантирано забавление"}
{"url": "https://www.monitor.bg:443/bg/a/view/stanislav-semerdjiev-v-stranite-na-filmovite-chudesa-151105", "text": "Държавите, които ректорът на НАТФИЗ Станислав Семерджиев посещава в качеството си на изпълнителен директор на СИЛЕКТ – Международната асоциация на филмовите и телевизионните висши училища, всяка година оформят внушителен списък. И сега са не по-малко от 12-13 – българският професор изнася лекции на конференции по целия свят, следи кинофестивали, инспектира нови и нови университети, напиращи за членство в организацията... Някои от страните, където кракът му неведнъж е стъпвал, няма с какво да го изненадат, но други се развиват толкова динамично, особено в областта на седмото изкуство, че всеки път му показват променено лице. Преди борени дни проф. Семерджиев се завърна от конгреса на СИЛЕКТ в Индия, където основна тема бе обучението по кинорежисура. „Методологията на преподаване в някои от водещите висши училища в света започва да става драстично различна от всичко, което познаваме. Примерно в Китай преподавателят дори не се явява пред студентите лично, работи основно чрез Интернет. Ако случайно е в сградата, комуникира с десетки или стотици студенти едновременно – всеки със своя компютър и с поставена отделна задача, чието изпълнение той контролира. Нещата се случват в реално време“, възторгва се професорът. По тази система вече се действа в Австралия и в няколко университета на САЩ, а в Европа са я прегърнали швейцарците. На Стария континент и в Латинска Америка са малко по-консервативни и все още възприемат филмопроизводството повече като деликатно и бавно изкуство, но и там се чуват гласове за промяна. Очевидно времето изисква по-бързоходни и скорострелни методи, наясно е кинаджията Семерджиев. „Миналата година бях в Университета по комуникации на Китай, където се изучава кино: контролната зала на преподавателите работят със стотици екрани...“, обяснява той, сякаш разказва научно-фантастичен филм. Всъщност, ректорът е направил груб разчет колко би струвало полагането на основите на подобна технологизация и в НАТФИЗ: според него цената не е абсурдно висока – 5-6 млн. лв. биха помогнали на първо време, а 10 млн. биха поставили по нов начин цялото обучение за години напред. Но без разбиране и подкрепа от държавата няма как да стане. Въпреки всичко в Индия Семерджиев и младите му колеги, които го придружавали, се убедили, че са на прав път и системата, която преди няколко години въведоха в кинофакултета на НАТФИЗ, е наистина авангардна – от технологична гледна точка може да не е на нивото на Китай, Сингапур, САЩ, но от методологична дори ги изпреварват: „Успяхме да изградим пълна синхроничност на процеса – студентите са в непрекъснат контакт помежду си и работят в екипна структура, което за нас бе ключът към модернизиране на педагогическите параметри. Така че не сме „купили“ новости отвън, по-скоро от нас „купиха“ опредени неща“, доволен е ректорът. През февруари от аналогичната хърватска академия ще пристигнат в София да проучат системата им, а само след седмица идва деканът на факултета по кино и телевизия от Университета в Лас Вегас, който ще изнесе мащабен уъркшоп по виртуална реалност за нашите второкурсници с перспектива съвместно обучение в бъдеще. За утеха на страните с по-скромни финансови и технологични възможности като нашата, понякога и без големи пари и висока дигитализация се създават добри филми и престиж в света на киното. Доказателство за това са международните успехи на Милко Лазаров и Симеон Венциславов или на Илиян Джевелеков (всички те са възпитаници на проф. Семерджиев) със заглавия като „Ага“ или „Везедсъщият“ - българския претендент за чуждоезичния „Оскар“. Вярно, машината на китайската киноиндустрия произвежда 700 филма и над 15 000 сериала годишно, но не повече от 10-15 имат истински естетически достойнства и не повече от 30-40 са гледаеми, дава пример професорът. В Индия, която продължава да бъде водещата киноиндустрия в света с 1300 филма годишно, вероятно картината е подобна... „В целия свят става ясно, че игралното кино е на изчезване, то ще бъде заместено от софтуерни програми, които ще създават персонажи, драматургия, режисура...“, хвърля бомбата Станислав Семерджиев. И допълва, че именно затова голяма част от обучението което все още има възможност да покаже истинския живот, да общува с истински хора, да търси истински проблеми и да задава истинските въпроси. Игралното кино ще остане фантазна област, убеден е той, ненапразно то все повече залага на комиксови, приказни, фентъзи сюжети и герои. „Още при създаването на филм по света се мисли дали продуктът ще може да се превърне във виртуална реалност, в компютърна игра, в мобилно приложение, как ще успее да намери пазарната си ниша – естетическите характеристики и самият разказ остават на заден план“, обяснява шефът на СИЛЕКТ. Но в Индия например, която притежава толкова много и дълбочинни културни и исторически пластове, го има и другото – привързаността към народната традиция и духовната същност на изконното. Преди година Стенли, както го наричат колеги и студенти, е там, за да подготвя конгреса, но успява да стигне и до едно от най-новите местни висши филмови училища, където изцяло на държавна издръжка следват деца на бедни семейства. „То се оказа дълбоко в планината, в район, където няма нищо друго освен природа и малки, чисти, подредени селца. Построено е там неслучайно – за да се запази духът на индийското кино такъв, какъвто хората по цял свят си го представяме. Студентите са откъснати от влиянията на цивилизацията и от грижите на собствения си може би мизерен живот. Имат време за самовглъбяване, за концентрация на усилията“, отбелязва българският професор и уточнява, че като влезеш вътре обаче, оборудването е ултрамодерно и НАТФИЗ може само да мечтае за такава техника... Семерджиев е поразен и от това как в друг ВУЗ – Университета по изкуства с местното население: Всичко, което те снимат, се гледа не само от преподавателите им, но още на първо въртене – и от тамошната публика. Зрителите си казват мнението и дават препоръки, които могат да помогнат как материалът да се редактира. „Това е нещо, което аз по принцип съм въвел и тука в междинен вариант – студентите от кинофакултета гледат филмите на своите колеги, обсъждат ги, гласуват. Мисля много скоро да направя тези дискусии отворени и за широката общественост“, категоричен е ректорът. Станислав Семерджиев признава, че напоследък времето за творчество не му стига (той самият е сред най-изявените родни сценаристи с близо 70 наши и международни филмови и тв проекта зад гърба си), но това, което дава на студентите си, е сериозно перо в неговия времеви бюджет. Все пак скоро ще завърши и два свои лични документални проекта. „Документализмът все повече ме вълнува. Гледам и прожектирам на студентите много документални ленти от зората на нямото кино – те са изключителен извор на идеи, защото тогава хората са наблюдавали с широко отворени очи и всичко за тях е било важно и значимо. Винаги съм вярвал, че първото нещо, което студентите трябва да разберат, е равнопоставеността на обектите: всичко има значение в този свят и ти можеш да го направиш интересно, ако си поставиш задача да го изследваш в дълбочина и да го покажеш в неговата многопластовост“, казва Стенли, зает в момента и с подготовката на гала-концерта за 70-годишнината на НАТФИЗ на 17 декември в Народния. Театралния елемент в празничния спектакъл е поверил в ръцете на проф. Пламен Марков, а архивния филмов акцент – на проф. Светослав Овчаров. Проф. Семерджиев пък ще обедини в окончателен сценарий емоциите от миналото, настоящето и предчувствията за бъдещето на любимата Академия.", "date": "2018.12.01", "title": "Станислав Семерджиев в страните на филмовите чудеса"}
{"url": "https://www.monitor.bg:443/bg/a/view/djoli-i-pit-syglasuvaha-opekata-nad-decata-151141", "text": "Американската актриса Анджелина Джоли и актьорът Брад Пит постигнаха съгласие за опеката над децата им в рамките на бракоразводния процес. Това съобщи агенция „Ройтерс”, позовавайки се на адвокатката на актрисата Саманта Диджин. „Процедурата на опеката бе съгласувана преди няколко седмици и бе подписана от двете страни, а също и от съдията”, е съобщила адвокатката. Детайлите на договореността са конфиденциални и не подлежат на разгласяване в името на децата. Звездната двойка Джоли и Пит се разделиха през септември 2016 година. Двойката живя заедно 10 години и сключи брак едва през август 2014 г. Те имат 6 деца, три от които са осиновени. Актрисата подаде молба за развод и се премести в Малибу от семейното имение в Холивуд.", "date": "2018.12.01", "title": "Джоли и Пит съгласуваха опеката над децата"}
{"url": "https://www.monitor.bg:443/bg/a/view/430-lv-ni-struva-ski-ekipirovkata-151119", "text": "Близо 430 лв. биха ни трябвали за да се подготвим за ски сезона. Сумата ще стигне, за да си вземем пълна ски екипировка, включваща ски, щеки, очила, яке, гащеризон и ръкавици, показа проверка на „Монитор“ на ски борсата до стадион „Васил Левски“. Решим ли онлайн да снабдим с необходимите неща цената, ще ни излезе двойно по-скъпо за същите стоки. Пазаруването за ски сезона започна още ноември и продължава до неговия край през февруари. Голяма част от потребителите оборудват както за себе си, така и цялото семейство - независимо дали са опитни, или не, те взимат най-често нови продукти, за да може комфортът да е сигурен. Ако решим да се екипираме от пазара, то цената на цял комплект няма как да е под 400 лева. Якета, които обикновено струват 120 евро в други европейски страни, у нас могат да се намерят за 120 лв. „При нас е постоянен Черен петък“, коментира Владимир Павлов, който за поредна година продава ски екипировка. По негови думи в момента се продава за по-малко от 200 лв. Има и якета за по 50-60 лв., но те са малко и далеч не са толкова търсени. За гащеризоните цената трудно стига над 100 лв., а термобельото също излиза 90 лв. Цените на стоките не са високи и много от търговците препоръчват да си вземем екипировка, която да ползваме и следващите години, за да нямаме излишни харчове. За ски например ще отделим стотачка, а цената може да спадне в зависимост от марката. Щеките пък трудно минават 30 лв., но търговците често препоръчват такива от по 20 лв., защото разликата между марките не е голяма. За най-малките цените са смъкнати и докато за женски ръкавици ще дадем 30 лв., то за детски те са наполовина. Същото при гащеризоните, които за децата също са трийсетачка. Най-евтините започват от малко над 100 лв., но не са толкова търсени, нито с толкова добро качество. Средно обаче ще трябва да дадем 500 лв., ако искаме децата ни да се пързалят с хубави и качествени обувки, които няма вероятност да се откопчаят от ските. Щеките, които не надхвърлят 30 лв., в интернет, също могат да стигнат стотачка. Според онлайн магазин за спортни стоки най-търсените им щеки са тези, струващите около 50 лв. По-малко популярни са тези от по 30 и от по 130 лв. Маските почти достигат средната цена на обувките - те са по 400 лв. в най-различни нюанси и форми. За тях предпочитанията варират от маски за по 75 лв. до такива за повече от 200 лв. Цените за наем на ски екипировка (ски обувки и щеки) от гардеробите в курортите варират от 25 до 30 лева на ден. Първата цифра е за възрастни на Боровец, на Пампорово стигат 29, а на Банско - 30 лв. За деца тези суми са съответно 19, 17 и 18 лева, като критерият е номерът на обувките - до 35-и. Могат да се наемат поотделно всеки от трите аксесоара, но не се знае дали ще паснат обувките на ски автоматите и рискът от дискомфорт си остава за потребителя. Комбинацията сноуборд и обувки за него е 34 лв. за възрастни и 24 за деца. За по-рядко каращите този вариант излиза по-евтин. Търговците на пазара се оплакват от потребителите, които пазаруват в последния момент „Грешката на повечето хора е, че отиват на ски утре, а идват днес да пазаруват“, коментира търговецът Владимир Павлов пред „Монитор“. Продажбата на екипировка започва от ноември и продължава чак до февруари, но клиентите винаги идват много късно. „Сега имаме много повече стока и по-добри оферти, а в края на сезона няма какво толкова да предложим“, коментира още търговецът. Очакванията за тази зима са 6000 българи да заминат в чуждите курорти. Това каза председателят на Контролния съвет на Борда по туризъм доц. Румен Драганов пред \"Монитор\". Най-търсените дестинации са Италия, Австрия, Франция, Швейцария и на последно място Германия. В съседните страни пък по-търсени са Словения, Полша и Румъния. Основен фактор при избора е това какъв спорт практикуват туристите - дали е ски бягане или нещо по-екстремно. Броят пътувания се очаква да се осъществи в периода декември-март.", "date": "2018.12.01", "title": "430 лв. ни струва ски екипировката"}
{"url": "https://www.monitor.bg:443/bg/a/view/sedmichen-horoskop-za-1-7-dekemvri-151114", "text": "Овен 21 март – 20 април Една особена събота за родените в края на Овена. Слънцето ви е в съвпад с Уран и в точна опозиция на Венера от Везни, а това положение предизвиква желания да се опита нещо по-особено и нестандартно в секса, което може да ви създаде копромат. Тази вечер не отивайте в крайности в играта. От неделя Венера навлеза в Скорпион и вече няма да ви гледа в опозиция, предстои ви неприятно изтрезняване може би до някой, когото няма да искате да видите повече. 2-и е ден за приключване и постигане на крайни цели. На 3-и нищо да не се споделя, а вечерта отново може да се върнете към неприятните партньорски въпроси от миналите дни. Дано в желанието да изпитате нещо ново не развалите старите връзки. Съветът до вторник е да се движите много внимателно и да не нагазвате в дълбоките емоционални води. На 4-и всичко потръгва по правилата, правите обезпечаваща крачка в бизнеса и личната политика и постигате нужната цел. На 5-и уредете имотни и наследстени въпроси, пътувайте водете директни преговори. Коледният дух ще покровителства уреждането на тежките семейни и родови въпроси. На 6-и властват тъмни сили. Луната изчезва в примката на новолунието и женското начало страда. Бъдете внимателни с близките си. Препоръчва се диета. Пазете очите. На 7-и между 07ч. 30мин.-09ч. 20мин. може да направите своя ход без да се притеснявате от различни влияния и въздействия. 1-и е ден с огромна преобразуваща сила. Символ е мечката. Внимавайте да не направите и да не ви направят мечешка услуга. Този уикенд не е благоприятен за нови запознанства, а сексът ще излезе от приетите рамки и може да ви постави в неочаквана, неудобна и нестандартна ситуация. Родените в първите дни на зодията ще бъдат изкушени опасно и никак не е изключено да им спретнат компромат, с който да ги изнудват. Още от неделя Венера вече ще ви гледа в опозиция от знака на Скорпиона, а това ще ви направи обект на опасни страсти и неприятни въздействия. Съветът за 2-и е да приключвате, но да не започвате нито нова връзка, нито нов бизнес ангажимент. Пазете се от случайни контакти. На 3-и е добре да потърсите консултация при специалист по възникналите въпроси. Вечерта отново възпламенява старите конфликти. Може да се провали връзка и пътуване, Луна и Венера ви гледат в опозиция. На 4-и ще срещате прегради, но не бива да отстъпвате от преследваната цел. 5-и е ден с ведра и хармонична енергетика. Дано успеете да превърнете отровата от предните дни в лекарсто. Дозирайте отношенията, спазвайте диета поне до новолунието на 7-и. Ще се пречистите и ще видете ситуацията от друг ъгъл и гледна точка. От 6-и Меркурий тръгва в директна посока, но новите бизнес начинания е добре да се отложат за неделя и понеделник. 1-и е ден с огромна стимулираща и възраждаща сила. Действайте по отношение на обезпечаващи семейството и бизнеса ви програми. Заложете здрава основа за бъдещето. В неделя нищо ново да не се започва. Неблагоприятно за сключване на брак. Навлизате в рисков период до 7-и, когато Слънцето, Нетун и Марс ще бъдат в рискови аспекти по отношение на родените около 2-12-и юни. Бъдете внимателни, аспектът засилва психичната непоносимост и кожните алергии. Може да се изприщите от нечие присъствие и въздействие, но и с храната трябва да се внимава много. Не е изключено да налетите на продукт с изтекъл срок на годност или да си позволите неща, към които знаете, че сте алергични. Това може да провали пътувания и важни делови мероприятия в следващите дни. Нищо значимо да не се започва. На 3-и и на работното ви място ще е невъзможно да се общува. Ще си проличат ясно враждите и неприязненото отношение. Очертават се конфликти. На 4-и може да решите въпрос, касаещ и други хора, но пак с много труд и пречки по пътя. На 5-и не сечете дървета, не подсичайте чуждите мечти и намерния. На 6-и конкуренцията отваря магазин до вашия, опитва да ви отстрани от играта. На 7-и имате два часа между 7ч. 30 мин. и 9ч. 20 мин., в които да вземете самостоятелно решение. След това се занимавайте само с планиране. Меркурий се връща в знака на хармоничия ви Скорпион от 1-и и до 12-и ще ви даде възможност да постигнете замислите си в посока на бизнеса и търговската инициатива. На 2-и и Венера ще го последва, а това ще е знак, че и в любовта нещата при вас може да тръгнат към оправяне. Родените в последните дни на зодията да не опитват нищо нестандартно и да не нагазват в забранени води особено в секса. Венера е в точна опозиция на Уран, а заедно двете са в квадратури към Слънцето ви, така че може да се очаква и компроматна атака, стига някой да се добере до интимните ви тайни. Преди да предприемете каквото и да било на 3-и потърсете съвет от капацитет в интересуващата ви област. Ден за среща с учителите и по въпросите касаещи бъдещето на децата. На 4-и предприетото в миналото ще завърши успешно. Ще постигнете крайната цел на водените дела и преговори. Пътят ви е с препятствия, но вече преодолими. На 5-и уредете имотен и наследствен въпрос. Най-добрият ден в месеца за покупка на жилище или друг вид недвижима собственост. И дете страни ще са доволни от сделката. На 6-и ни обгръща тъмнината на новолунието. Вероятни са сделки в сивата икономика и препродажби целящи да се замаскират истинските собствености и собственици. До обед на 7-и е неблагоприятно за планирано раждане. Не правете и крачка в нова посока. 1-и е ден даващ сила за промени и революционни преустройства. Ще получите някакво особено вдъхновение и ще намерите изход от неприятно положение. В този ден е от съществено значение да се заложи здрава основа на връзките и на бъдещите ви дейности и действия. Преценявайте всеки факт, застраховайте се, преговаряйте. Заемете се и със собственото си здраве, пийте отвари, идете на сауна и масаж. В неделя ограничете контактите. Не проявявайте никаква активност, чакайте да ви потърсят, а не търсете вие първи хората, с които ще имате срещи и разговори. Акциите ви се вдигат. Започнете диета до новолунието. В понеделник маските падат. Ще видите истинското лице на приятели и неприятели. Нужна е трезва оценка на реалностите. Не позволявайте на чувствата да ви въздействат. Родените в първите дни на зодията са на крачка от грешен избор в любовта и секса тази вечер. На 4-и се заемете с дизайнерски и реставрационни дейности. Изтупайте от прахта на забравата стар костюм за празниците, подновете и стара връзка, вместо да отивате към нова, която ще ви създаде само проблеми. На 5-и финализирайте сделка с имот. На 6-и ограничете контактите и се пазете от агресивната чернота наоколо. В петък между 07.30 ч и 09.20 ч. нито доброто помага, нито злото вреди. Направете сами избора си. Този период ще бъде белязан от неблагоприятни аспекти носещи тенденция към алергични прояви и зарази по полов път. Бъдете много внимателни в избора на партньор, а и на храната, която ще предложите на цялото си семейство. В интервала 3-5-и Слънцето от Стрелец сключва пречупващи спекти с Марс и Нептун, а и със Слънцето на родените във втората декада на Девата. Не е изключено да получите някаква алергична реакция и към лекарства или упойки. Правете си тестове, ако се налага. По някакъв начин ставаме алергични и към чуждите мисли, съвети и предписания, дори и да виждаме, че са правилни. Може да направите грешен избор, по добре не правете такъв. Посетете капацитет за съвет в проблемната област, за да не провалите празниците си или едно пътуване, което подготвяте отдавна. Добре е да се спазва диета до новолунието в петък. Прочистете се, не яжте в съмнителни заведения. 1-и противопоставя избора на деца и родители, както и гледната точка. Увеличете контрола. 2-и е ден на фатално привличане. Не планирайте запознанства. На 3-и е трудно да се разберем, но на 4-и крайната цел е лесно постижима. Новите начинания отложете за другата седмица. 5-и е ден с блага и възраждаща енергетика, но на 6-7-и проблемите при вас ще никнат като гъби. Намалете натоварването. Не планирайте секцио за 7-и до обед. Тази съботна вечер не си позволявайте смяна на партньора. Венера от последния градус на Везните е в опозиция на Уран от Овен. Родените в края на зодията има вероятност да действат първосигнално привлечени от някой, който ще им създаде само проблеми. Ден на нестандартните връзки. Каквато база заложите в отношенията дълго ще се съобразявате с нея. В неделя Венера напуска вашия знак, а в Скорпион тя стимулира повече секса, отколкото истинската любов. Може да се почувствате измамени и ощетени във връзите. 3-и е ден на безкрайни уточняващи разговори, които няма да доведат до резултати. Никой с никого не се съобразява, а изтъква само личните си доводи. На 4-и се отприщва личната в инициатива. Ще преодолеете всяка преграда, ще постигнете планираните цели, ще си получите парите, ще се издължите и ще финализирате сделка. Обединете ресурси и интереси с доказани партньори. 5-и дава възможност за покупка на жилище, но не и на зелено. Ще имате късмет при сделки със стари имоти, а не ново строителство. Планирайте отваряне на ново заведение след 6-и, когато Меркурий ще тръгне в директна посока. На 6-и властват тъмни и задкулисни сили. Не бързайте с новите инициативи, за да не попаднете в капан за наивници. На 7-и планирайте и сондирайте мнение, но нищо съществено не започвайте. На 1-и Меркурий навлиза във вашия знак и стимулира приключването на уговорените в миналото сделки и договорни отношения до 6-и, когато ще тръгне в директна посока и ще даде шанс и на новото, което сте намислили да се реализира или поне да стартира до 12-и. Родените в третата декада ще бъдат заети повече с бизнес и делови отношения в настоящия период, докато родените в първите дни ще са по-лесно провокируеми в любовта. На 2-и и Венера навлиза в Скорпион и стимулира сексуалните ви отношения. Трудно ще издържите на напиращите страсти. Този уикенд е зареден с тенденция за изневери и усвояване нови полета на опитност. На 3-и ще трябва да защитавате права и позиции и да работите върху фундаментални проекти. Тази вечер ще донесе още по-голямо опиянение, вместо изтрезняване. Луна и Венера се целуват в нощното небе в знака на Скорпиона. 4-и е белязан с желание да се постигнат отдавна гонените цели. И независимо преградите по пътя поне една важна стъпка ще бъде направена. На 5-и може да станете горд собственик на имот, на чиято база ще се развивате и работите. На 6-и тъмни сили може да яхнат опитите ни за старт на нови проекти. Ако отворите нов търговски обект друг ще го стопанисва или печели от него. В петък е време за планиране на новото, което ще започнете от понеделник. На 1-и Меркурий временно напуска вашия знак и се връща да подкрепи бизнес делата на Скорпиона. На 12-и отново ще се върне в Стрелец и ще даде шанс на новите ви идеи да намерят благодатна почва за развитие. Родените в третата декада ще имат натоварена програма през уикенда. Навлизате в период на повишена алергичност не само към храни, напитки и стимуланти, а и в отношенията с околните. Една неприязън ще избие в конфликти и агресивни действия. Но по-тежкото е, ако се възобнови стара алергия, така че внимавайте къде какво ядете. Следете срока на годност на продуктите, които консумирате или давате на децата. На 3-и и 5-и Слънцето от вашия знак е в конфликтен аспект с Марс и Нептун от знака на Рибите. До новолунието във вашия знак се постарайте да спазвате диета, да ограничите вредните храни, да се дистанцирате от хора и фактори, които могат да разстроят добре подредната ви програма. Добре е на 3-и да посетите специалист в проблемната област. Не се самолекувайте и не предприемайте рискови бизнес начинания, без да сте се посъветвали с капацитет в тази насока. На 4-и ще постигнете поне една важна за вас и децата цел. На 5-и е добре да се заемете с брокерски инициативи. Капарирайте имот. Нищо важно да не се предприема на 6-и, когато властват тъмните сили. 7-и ден за размисъл и планиране. На 1-и нализаме в период на трансформация и разрушение на старото. Осигурете необходимата база за бъдещите си действия. Планирайте приключване на имотна сделка до 7-и. През уикенда увеличете физическото натоварване, правете упражнения, работете над личния си комфорт и здраве. В неделя нищо ново да не се започва. Избягвайте случайните контакти и неочакваните промени в плана. Всичко да протича така както сте го планирали, за да не се объркат нещата от чужди намеси. В понеделник лесно се отива към преразход на сили и средства. Очертават се разправии на работното място. 4-5-и са силните ви и благодатни дни за периода. Ще постигнете целите си, ще получите по заслуги и ще подредите обърканите си емоционални връзки. Срещите ви ще позволят да се излезе от кризата на миналото и да се набележат нови стъпки към сближаване. 5-и е благоприятен и за прехвърляне на имот в полза на децата или за покупка на жилище, в което ще се настани младото семейство. Това е ден с изключително ведра и блага енергетика. Символ е разтварящият се лотос, отваряме се към света и към другите. На 6-и нищо ново да не се предприема Пазете се от негативно влияние. 7-и е най-тежкият ден в сатурновата ви дупка. Може да вземете решение за раздели или заминаване в чужбина. Алергията се превръща в непоносимост. За януарските Водолеи казват, че са големи „сухари”, че умът им сече като бръснач, но в любовта и секса хич ги няма. Но това не се отнася до тази седмица, когато може да очаквате емоционални изблици и засилване на сексуалните апетити. Още в съботния ден започва тенденция към разрушение на старите връзки. Излизате от закостенелите норми. Може да изживеете нещо вълнуващо, но ще го платите с лихвите на 4-и когато ще се чуе ехото от действията ви в предните дни или ще се разпространи компроматна информация. Родените в третата декада да не задействат нова бизнес програма в настоящия период, без да са си осигурили необходимата база за развитие. Не споделяйте планове и намерения в понеделник, когато се очертават конфликти на работното място. На 4-и родените в третата декада може да дочакат жестове на внимание и шансове да постигнат целите си в посока на по-доброто заплащане. На 5-и контролирайте емоциите и следете кръвното. Започнете прочистваща диета до новолунието. От 6-и Меркурий тръгва директно, но с новите бизнес начинания трябва да се изчака Луната да започне да нараства. Активизират се тъмни и задкулисни сили. На 7-и може да направите силен ход в интервала 07ч. 30 мин.- 09ч. 20 мин., когато може да се подпишат важни споразумения. Разчистете камъните по пътя си, върнете дълг. От събота Меркурий, а от неделя и Венера ще ви гледат в хармонични аспекти от Скорпиона. Седмицата ще мине под флага на доминиращите страсти. За родените в първата декада чувствата и секса ще са на предни позиции, докато родените в края на зодията ще планират новите се ходове в бизнеса. Пробемът в този период ще дойде от квадратурата на Слънцето от Стрелец спрямо Марс и Нептун във вашия знак. Това са аспекти стимулиращи алергични и агресивни реакции към околните, към храни, напитки и стимуланти. Още на 1-и вечета може да прекалите, да си докарате здравослоен или интимен проблем и да излезете от релсите, по които до момента вървите съвсем праволинейно. В неделя и понеделник ближете рани и сте обект на критики. Очаквайте компроматна атака, особено ако някой търси начин да ви елиминира. На 4-и с всичко ще се справите и ще постигнете важна цел. Действат творчески аспекти. Чакайте посещение на личната си муза. На 5-и е възможно духовно прозрение за бъдещето. Послушайте сетивата и интуицията си. Ще намерите решението на всеки въпрос. На 6-и се разпореждат тъмните сили. Пророчествата не са верни. Не правете нов избор, независимо тръгващият директно Меркурий. На 7-и сутринта е неблагоприятно за планирано раждане, но може да се заченат деца, които ще изживеят живот-награда.", "date": "2018.12.01", "title": "Седмичен хороскоп за 1-7 декември"}
{"url": "https://www.monitor.bg:443/bg/a/view/ah-tezi-djizys-i-zlatka-151104", "text": "Любовта от пръв поглед е характерна за холивудските филми и сапунките. Такава съдба сподели обаче и една от най-коментираните светски двойки у нас напоследък, в лицето на Златка Райкова и Благой Георгиев-Джизъса. Двамата спокойно могат да развият сюжет ала „Да се влюбиш за 60 секунди“ и да напълнят цял киносалон, съдейки по големия интерес към особите им. В края на лятото се завъртяха първите слухове, че между плеймейтката и футболиста са пламнали искри. Дни по-късно те вече споделяха снимки в социалните мрежи с банални изречения от типа на „Ти си моето всичко“. Завесата към отношенията им открехна Големия брат, тъй като двамата в момента се подвизават като участници в предаването „Биг Брадър: Most Wanted”. Викторина за между двамата показа, че нещата между тях са повече от сериозни. Преди дни те потвърдиха, че официално са заедно от три месеца, а дебютната си целувка запечатали на 13 септември в кола. Тук феновете на риалити формата направиха бърза сметка, че ако датите са правилни, то първият месец Златка и Благо изобщо не са се целували. Дебютното „Обичам те!“ пък си казали уж на майтап. Гълъбчетата, които на галено се наричат „маци“ и „любовче“, имаха различни виждания за най-милия жест на Благой към нежната му половинка. Тя смята, че най-трогателен е фактът, че футболистът я е поканил да се пренесе при него още на втория ден от връзката им. „Искам дете от нея.“, с това изречение пък Джизъса обобщи чувствата си към красавицата от Пазарджик. Нещо повече. За краткия период на връзката си, те вече са готови да се разходят до олтара. отсече в ефир русокосата изкусителка. Пред съквартирантите си Райкова изповяда страховете си, че никога няма да стане булка, защото няма кой да я търпи. Причината – тя притежава „много мъжки качества“. Според нея обаче с Благой много си приличат и се грижат един за друг, което би ги превърнало в идеалното семейство. Най-пикантно се оказа разкритието, че двамата правят секс средно по 20 пъти на седмица. Първият логичен въпрос е как изобщо имат толкова свободно време. Но откакто са заедно, по техни думи, се разделят само когато Златка е на фризьор да боядисат косата й. „Но дори и тогава си пишем“, намигна тя. Различни сценарий се въртят и около факта дали двамата не са в очакване на общ наследник. Бившата им съквартирантка Жени Калканджиева отбеляза още през първата вечер, че в медийното пространство има клюки за бебе, но очевидно такова няма. Златка обаче сподели, че под голямата рокля може да има някакво коремче и смени темата. При пренасянето на багажа Джизъса пък й забрани да вдига тежко, което отново послужи като индикация за евентуална бременност. Няколко дни по-късно Златка заяви, че първата им дъщеря ще бъде кръстена на майка й Виктория. Тя обаче изрично уточни, че Благо още не й е направил такава. Въпреки че с седмично, знае ли човек. Това би било първа рожба за Райкова и четвърта за Георгиев. Той възпитава син и дъщеря от гимнастичката Христина Витанова, като се радва на още едно момченце от татарката Есмер Омерова. Джизъса и Есмер се разделиха окончателно през март - почти година, след като си направиха огледални татуси, увековечаващи датата на сватбата им. Татарската красавица и футболистът се разделяха и затопляха отношенията си по няколко пъти на година, а сред най-тиражираните причини за това са изневери от страна на Джизъса. Те си казаха заветното „да“ през есента на 2015-а, а само година по-късно двамата посрещнаха и първия си общ наследник – малкият Елай. Дори крахът на отношенията им да е провокиран от изневяра, не е известно дали Райкова има нещо общо. Златка и Благо се определят като лудо влюбени, крайно ревниви и едно цяло. Как ще се развие приказката им, предстои да разберем. През март месец, когато Джизъса и Есмер се разделиха, Златка се сгоди. Да получи годежен пръстен, докато се разхожда в обувките на Мадона – това връхлетя плейметката в ефир, по време на участието й в предаването „Като две капки вода“. Минути след като разгърна вокалния си потенциал с изпълнение на Like A Virgin на Кралицата на попа, чаровната блондинка трябваше да отговаря на съдбоносния въпрос. На сцената на „Кшоуто с пръстен и букет в ръка се качи тогавашната й изгора - ММА боецът Георги Валентинов. Мъжът, на когото Златка е кака със седем години, беше планирал изненадата предварително. Специално за събитието се бе появил баща на Райкова, чийто настоящ адрес е в Испания. По думи на Златка, майка й пък гледала от Ирландия. Макар първоначално да не можеше да повярва, че получава предложение за брак, тя бързо се съвзе и каза „да“. Искрата между красавицата, преквалифицирала се от модел в дизайнер, и спортистът пламна през 2013 година. Според последните слухове обаче романтичната изненада не е била достатъчно условие любовта между двамата да устои във времето и скоро след това се разделиха.", "date": "2018.12.01", "title": "Ах, тези Джизъс и Златка"}
{"url": "https://www.monitor.bg:443/bg/a/view/dyshterja-na-armenski-tyrgovec-syzdala-nacionalnoto-cvete-na-singapur-151098", "text": "Най-голямата дъщеря на арменски търговец е създателят на хибриден сорт орхидея, която от 1981 година е призната за националното цвете на града – държава Сингапур, разказват служителите на националната ботаническа градина. Там се отглеждат над 1000 вида тропически растения и от 2015 година е в световния списък на ЮНЕСКО за културно и природно наследство. Името на Агнес Йоаким (Ашхен Хокакимян) 1854-1899 , второто от общо 11-те деца на арменеца Парсик (Василий) Йоаким и Урелия Захария, създателката на хибридния вид Vanda Miss Joaquim е почти които се грижат за богатството от растения и дървета върху малко повече 740 декара в мегаполиса, който вече няколко десетилетия изпълнява правителствена програма за превръщането си в град – градина. Ванда, една от най-скъпите и най-много търгувани орхидеи по света е създадена официално през юни 1893 година, но печели първото място за най-рядко цвете 6 години по-късно, два месеца преди смъртта на създателката си на 2 юли. Споровете между учените ботаници дали тя е плод на природата, или е изкуствен хибрид продължават десетилетия и дали арменката е неин създател, или това е пръст на Бога. Мнозина от изследователите отдават предпочитанията си на англичанина Хенри Никълъс Ридли,човекът който на практика превръща идеята на сър Томас Стамфорд Бингли Рафълс за в реалност. В крайна сметка през 2016 година името на Агнес Йоаким е утвърдено като официална „майка“ на хибрида от Борда на националните паркове и Съвета за национално наследство и се слага точка на научните спорове. Хибридът е кръстоска между местна, сингапурка орхидея и вирееща на остров Борнео вид- На практика Сингапур е единствената страна в света, която е избрала хибрид за свое национално цвете, като това е станало в оспорвано съревнование измежду 40 цветя, измежду които е имало още 30 други орхидеи.Аргументацията за избора включва неговата удивителна издържливост и способността да цъфти през всичките годишни сезони. Създателката на цветето е погребана в двора на арменската църква „Свети Григорий Просветител“ , която е най-старият християнски храм в града на Мерлион /построена е била през 1835 година/ и там грижовни ръце са засадили орхидея. През 1994 година на държавата с един от най-високите икономически ръстове в света. „Няма работили за селекциониране на различни видове и хибриди, които да не са оставили отпечатък върху градината, през десетилетията хора от цял свят са направили така, че тя да се превърне в скъпоценен камък…“, категорични са специалистите от центъра за хибридни орхидеи в националната ботаническа градина. И припомнят, че в тяхната лаборатория през изминалите десетилетия са регистрирани над 630 хибрида. Част от тях носят имената на личности като Нелсън Мандела, Маргарет Тъчър, Бан Ки Муун, Андреа Бочели, Рики Мартин, Джеки Чан и разбира се на принцеса Даяна. Която така и не успяла през 1997 година, когато орхидеята била селектирана, да я получи заради трагичната си кончина. Кръстени са на тях в чест на гостуването им в градината, решението за наименованието им далеч не е било леко и без спорове, стигало се дори до остри спорове дали „кръстниците“ заслужават високата чест. могат да бъдат открити сред над 30-те хиляди тома на основаната през далечната 1875 година библиотека , част от които са за свободен достъп, а друга само за специалисти. Впрочем там в специално защитено от външни влияния помещение се пазят оригинални творби по ботаника още от 1531 година, като близо 2000 от томовете са създадени преди 1890 година. В отделно помещение са архивите от епохата на колониалното владение. При повече настоятелност можеш да научиш как са били спасени във времето, когато Сингапур е бил завладян от японците през Втората световна война , когато голяма част от англичаните – ботаници са били третирани като военнопленници и и били пратени от окупаторите да …правят тухли. Въпреки нерадостните спомени от онези време сингапурците не са пропуснали да зачетат и имената на японските учени в униформи, които са успели да съхранят в голяма степен постигнатото преди тях и да го предадат на бъдещите поколения. Ботаниците от градината, основана през 1822 г. от британския пътешественик-изследовател и считан за „баща на Сингапур“ сър Томас Стамфорд Бингли Рафълс (1781-1826 г.) разказват че някога е имало 228 вида местни орхидеи, като днес за 164 от тях се смята, че са безвъзвратно загубени, 56 се смятат за критично застрашени , три са в зоната на уязвимост и едва 5 са често срещани. От 1995 година, когато започва да действа правителствената програма за опазването на това цвете 33 от натуралните видове са възстановени и съществуват под формата на 20 000 растения на 40 различни места. Какво означава това могат да разберат единствено хора, влюбени в цвета, който според една от многото легенди се е родил след като богинята Венера , докато се любела с поредния си небесен избраник …изпуснала сандала си. И той се превърнал в орхидея. Впрочем от семейство Orhidacede половин дузина, като всяка една от тях претендира за по-голяма достоверност. Аз лично си избрах онази, в която цветето се е появило от момък, влюбил се в една от придружителките на Дионис , когато богат на виното и веселието първоначално решил да убие, а накрай се смилил и превърнал в примамка.Знам ли защо, може би защото грудките на орхидеята имат формата на …тестиси, а някои от видовете са си направо хищници. В ботаническата градина на Сингапур, откъдето само през миналата 2017 година са преминали близо половината от над 14-те милиона туристи в града-държава не пропускат да напомнят, че 500 година пр. н.е. мислителят Конфуций е определил уханието на орхидеята с израза Кралско ухание. Според него тя е символ на пролетта, изяществото и приятелството, на любовта и любовното щастие, а според последователите на фънг шуй е и и носител на любов.Не зная доколко е вярно последното, но истината е че само преди година ботаниците от тукашната лаборатория са създали хибрид с ухание на …шоколад, който без съмнение си е афрозодиак от най-висша степен.", "date": "2018.12.01", "title": "Дъщеря на арменски търговец създала националното цвете на Сингапур"}
{"url": "https://www.monitor.bg:443/bg/a/view/konkurs-spira-promenite-v-klimata-151142", "text": "Поради фактът, че светът продължава да се затопля, се очаква все повече и повече хора да използват климатици, за да поддържат жизнената си среда хладна и комфортна. Но тази технология с интензивна консумация на енергия, само ще влоши проблема, който трябва да реши. Global Cooling Prize е конкурс, който ще помогне да се спрат неудържимите промени в климата, предоставяйки награда от $ 3 млн. за разработването на енергийно по-ефективни решения за охлаждане. Конкурса е подкрепен от индийското правителство и други партньори, като Ричард Брансън е поел задълженията на посланик. Организаторите показват по интересен начин, необходимостта от преосмисляне на начина, по който сега охлаждаме домовете си. Те казват, че днес съществуват около 1.2 милиарда стайни климатици в света и най-ефективните от тях работят на около 14% от максималната теоретична ефективност. За сравнение, инвестициите в научноизследователска и развойна дейност са довели до създаването на продукти, като LED светлини, които работят с ефективност до 89%. Междувременно, се очаква още 3.3 милиарда климатика да бъдат инсталирани от сега, до 2050 г., които ще бъдат малко по-ефективни. Според организаторите на конкурса това се дължи на факта, че индустрията се фокусира върху намаляването на разходите за единица продукт, като фактор за продажба, а не върху текущите разходи и консумацията на енергия, с течение на времето. Точно тук виждат възможност нещата да се променят. Подобно на конкурсите XPrize, които се стремят да вдъхновяват технологични решения на свветовни проблеми, Global Cooling Prize предлага сериозни парични награди за изобретателите, които могат да покрият няколко внимателно разработени критерии. Участниците в конкурса имат задачата да разработят технология за охлаждане на въздуха, която да може да бъде инсталирана в съществуващите домове и да има пет пъти по-малко въздействие върху климата в сравнение с настоящите базови системи, като цената и да не надвишава повече от два пъти, тази на предлаганите в момента. Консумация на енергия, при пълно натоварване не трябва да надвишава 700 W и не трябва да консумира повече от 14 л. вода на ден. Записването за конкурсът започна по-рано този месец, като срок за кандидатстване, изтича юни следващата година, като през това време участниците ще трябва да представят първоначалните си идеи. До август, трябва да представят подробно техническо приложение, като 10 от финалистите ще получат по $ 200.000, за да създадат работни прототипи, през ноември. Крайният победител ще получи $ 1 млн., през ноември или декември 2020 г.  ", "date": "2018.12.01", "title": "Конкурс спира промените в климата "}
{"url": "https://www.monitor.bg:443/bg/a/view/tir-se-obyrna-na-magistrala-trakija-i-obyrka-dvijenieto-151131", "text": "Временно е ограничено движението в изпреварващата лента при 176-ия километър на магистрала \"Тракия\" в посока Бургас поради обърнат ТИР, съобщи пресцентърът на Агенция \"Пътна инфраструктура\". Трафикът се осъществява в активната лента и се контролира от Пътна полиция. Шофьорите да се движат с повишено внимание и съобразена скорост.", "date": "2018.12.01", "title": "ТИР се обърна на магистрала \"Тракия\" и обърка движението"}
{"url": "https://www.monitor.bg:443/bg/a/view/syvetyt-na-specialista-ne-nabivajte-spirachki-pri-zaleden-pyt-151132", "text": "Резки спирачки и пренавиване на волана - това са основни грешки, които водачите допускат на снежни и заледени пътища, заяви за Дарик радио инструкторът по безопасно и майсторско шофиране Васил Жеков. Той добави, че шофьорите трябва да са особено внимателни, когато след дъжд температурите се понижат и се образува т.нар. „черен лед“. Хората се раждат с грешни инстинкти за самосъхранение при управление на автомобил, каза Васил Жеков и добави, че в практиката си на инструктор по безопасно и майсторско шофиране всекидневно става свидетел на грешки, които са следствие на това. „Имаше лед тези дни, колата поднася или не завива и ние винаги се опитваме с волана да я спасим. Това е грешно! Воланът не трябва да се пипа и да се завива повече, отколкото е нужно. Всеки шофьор се опитва да пренавие волана повече и тя продължава да не завива. Тя не завива от загуба на сцепление. А сцеплението се подсигурява с умение. Има си начини, по които можеш да си подсигуриш в ледена обстановка, в сняг, влизайки в завой по-бързо. Има си физика, която трябва да се изучи, за да могат хората да се справят с такива снежни или заледени случаи. Скачат на спирачките - това е един от най-често срещаните навици. Просто веднага хората се стряскат, ако има нещо, например преди завой или вътре в завоя, а това е строго забранено“, обясни той. Често се допускат грешки и когато занесе задницата на автомобила, посочи Жеков: „Тръгва задницата и шофьорът моментално контра завърта волана. А воланът не се пипа! Знаете ли, че при една такава ситуация трябва да се подаде газ. Вижте колко е противоположно на инстинктите и разбирането ни на автомобила“. Едно от опасните явления на пътя е т.нар. „черен лед“, които се образува, когато след дъжд се понижат температурите. Ето как може да се разбере: „Винаги когато хората потеглят с колата и направят 10-20 метра, засилват колата и веднага набиват спирачки, за да видят какъв е спирачният път и сцеплението. Също така, докато карат, по време на движението, може да се разбере от волана. Когато е хлъзгаво, има загуба на сцепление или има черен лед, воланът олеква“. Васил Жеков добави обаче, че в първите снежни дни тази седмица е видял закъсали автомобили с летни гуми, а подходящите гуми са първото условие за безопасност на пътя. „Тук вече и умение да имаш и всичко останало, ако ти не си сложил гумите за сезона, няма кой да ти помогне. Едно от първите неща, които ние трябва да си подсигурим е това. Гумата е първото нещо за безопасност“, каза той. Васил Жеков допълни още, че взимането на шофьорска книжка не означава, че водачът е усвоил всички умения. Необходими са тренировки на полигони, които симулират лед, както и познаване на физичните закони, на които се подчинява автомобила ни в зависимост от това, дали е с предно, задно предаване или 4 Х 4, добави инструкторът.", "date": "2018.12.01", "title": "Съветът на специалиста: Не набивайте спирачки при заледен път"}
{"url": "https://www.monitor.bg:443/bg/a/view/syd-razreshi-na-trans-canada-da-vyzobnovi-njakoi-raboti-po-neftoprovoda-keystone-xl-151138", "text": "Съд разреши на TransCanada да възобнови някои предварителни работи по реализацията на спорния проект за изграждането на петролопровода Keystone XL, пише Financial Post. В началото на миналия месец магистратите на практика подкрепиха природозащитните организации и представители на коренното население на САЩ, според които се налага основно преразглеждане на цялостната екологична експертиза на проекта. Собствениците на проекта, от своя страна, се обърнаха към съда за разясняване на същността на решението. От TransCanada съобщиха, че имат разрешение да извършат някои предпроектни проучвания, което ще позволи строителството да започне още през февруари. Решението на съда обаче за останалите работи по проекта ще бъде обявено следващата седмица. Проектът Keystone XL предвижда изграждането на нефтопровод с дължина 1900 км от канадската провинция Албърта до американските рафинерии на бреган а Мексиканския залив. По тръбата ще могат да се транспортират по 800 хил. барела суров претрол на денонощие. През 2015 г. предишният президент на САЩ Барак Обама отказа да одобри проекта, смятайки го за противоречащ на националните интереси на страната. Следващият обитател на белия дом Доналд Тръмп обаче разреши възобновяването на строителството на Keystone XL.", "date": "2018.12.01", "title": "Съд разреши на TransCanada да възобнови някои работи по нефтопровода Keystone XL"}
{"url": "https://www.monitor.bg:443/bg/a/view/pogvat-shofiorite-v-bus-lentite-globata-e-50-lv-151134", "text": "Центърът за градска мобилност и „Пътна полиция“ в София започват съвместна акция от началото на декември срещу нарушителите, които се движат в бус лентите. Забавянията в графика, заради шофьори, които нарушават правилата, водят до това, че десетки пътници чакат на спирките много по-дълго или стоят затворени на едно място в обществения транспорт, казват от Центъра за градска мобилност. Глобата за автомобил в бус лента е 50 лева.", "date": "2018.12.01", "title": "Погват шофьорите в бус лентите, глобата е 50 лв."}
{"url": "https://www.monitor.bg:443/bg/a/view/disni-pecheli-sredno-po-miliard-ot-vseki-rimejk-na-po-izvestnite-si-zaglavija-151103", "text": "Човек, колкото и добре да живее, рано или късно научава, че любимият му филм ще получи римейк. Противно на всякакви отзиви на фенове и критика Холивуд съвсем не се отказва от тренда да възражда класики (а и не само) без да влага кой знае каква мисъл зад проекта, но да подготвя отдалеч големите торби за печалбите от боксофиса. Като една от най-влиятелните продуцентски компании отвъд океана „Дисни“ не може да си позволи да не се включи в модната вълна. И ако някак можем да преглътнем тоталното разочарование от женския римейк на „Ловци на духове“, например, този път под обстрела на тенденцията пада една от любимите ни детски продукции за всички времена - „Цар лъв“. Първата от поредицата анимации се появи на бял свят през 1994 г., а историята на Симба спечели близо милиард долара от продажбата на пропуски за кинозалите по света. Сумата е - 45 милиона. Прогнозите за игралната версия, която ще направи премиерата си на 19 юли догодина, са повече от обещаващи. За това можем да съдим дори от появата на първия тийзър само. За 24 часа клипчето събра 224,6 милиона гледания, с което се нарежда на второ място по интерес сред филмовите промовидеа в киноисторията на Холивуд. Преди него е единствено тийзърът към „Отмъстителите: Война без край“. Игралният „Цар лъв“ определено ще е истински хит в киносалона. Причината – голяма част от дори най-ревностните противници на римейка ще се разположат пред големия екран, за да проследят приликите и разликите между любимия рисуван филм и режисираната от Джон Фавро версия на класиката. Иначе казано – За Фавро това няма да е дебют в трансфера от анимацията към игралното кино. Именно той бе авторът на „Книга за джунглата“ от 2016 г., която възроди едноименната анимация от 1967 г. Цифрите и там са в полза на римейка доказвайки за пореден път, че ходът представлява хеттрик за всеки продуцент от финансова гледна точка. Последният филм, на който Уолт Дисни застава начело, е реализиран със скромните 4 милиона долара. Следователно резултатите от боксофиса са повече от феноменални – $378 млн. Преди две години Фавро направи достоен в по-голямата си цялост „наследник“ на анимацията, като от $177 млн. разходи успя да спечели на студиото близо милиард. Колко е бюджетът на игралния „Цар лъв“? Все още няма официално изнесена информация за това. Паралелът с „Книга за джунглата“ е труден, предвид амплитудите между вложените средства още за анимационните им версии. И тук обаче ще се залага фундаментално на специалните ефекти. Тежестта на рисувания филм за лидера на джунглата обаче е далеч по-голяма. „Цар лъв“ е носител на две награди „Оскар“, „Златен глобус“. Това е и Всичко това ни води към мисълта, че бюджетът на игралната версия ще е със сигурност по-голям от този на „Книга за джунглата“. Категоричните позитиви, които отсега карат феновете да си запазят места за премиерата, са участието на Ханс Цимър в музикалното оформление на продукцията, както и на Бионсе в ролята на Нала. Доналд Глоувър ще даде гласа си назаем на Симба, а Джеймс Ърл Джоунс ще се завърне като Муфаса. Иначе казано, „Дисни“ съвсем не пести усилия, за да позиционира новия си филм сред най-гледаните заглавия в последните поне 10 години. Минусът - „Цар лъв“ със сигурност е ключов за гиганта проект, който ще се отчете като един от най-нетърпеливо очакваните от киноманите филм за следващата година. В рамките на 365-те дни на следващата година обаче „Дисни“ планира да погъделичка носталгичните ни чувства с още три римейка на култови анимации. Или средно – по веднъж на сезон ще се редим на опашки за билети в салоните, за да проследим има ли смисъл от игралните версии или ще станем свидетели на поредното поругаване на класиките. А ето и кои други рисувани заглавия ще „оживеят“ на големия екран през 2019 г.: „Дъмбо“ (1941 г.) „Аладин“ (1992 г.) и „Лейди и Скитника“ (1955 г.). Това е най-големият бум на игрални римейка на продуцентския гигант. Причината за инфарктното нарояване на филмите пък вероятно се корени в платформата за видео по заявка Disney+, която компанията планира да пусне... догодина. По този начин „Дисни“ си гарантира атрактивно съдържание почти от самото зараждане на сайта. Да си играе с трансферите между анимацията и игралното кино не е новост за „Дисни“, а и за Холивуд като цяло. През 2004 г. Хилъри Дъф влезе в ролята („Историята на Пепеляшка“), като спечели на продуцентите 70 милиона долара. Четири години по-късно пантофката си загуби Селена Гомес, през 2011 г. с „принца“ си се срещна и Луси Хейл („Малки сладки лъжкини“). Всички тези заглавия представляваха съвременен прочит на приказката и разбира се бяха таргетирани към младежката аудитория. Самата приказка последно се появи в игрален кино вариант през 2015 г. Режисьор бе Кенет Брана, Пепеляшка – Лили Джеймс. И няма да се изненадате – зад проекта отново стои „Дисни“. Лентата бе успешна, като успя да си спечели от боксофиса над половин милиард долара срещу бюджет от 95 млн. Дизайнът на костюмите пък си заслужи дори номинация за „Оскар“. Снежанка също е любима на режисьорите за игрални заглавия. В едни от най-доходоносните продукции в ролята влезе Кристен Стюарт („Здрач“). Филмът бе успешен обаче най-вече заради Крис Хемсуърт, който скочи в доспехите на ловеца и Чарлийз Терон, която бе кралицата. През 2016 г. - четири години след първия проект от поточната линия, двамата се завърнаха отново за второ заглавие. Снежанка отсъстваше, но причината за това далеч не беше липсата на интерес към героинята, а – аферата на Стюарт с режисьора на първата част – Рупърт Сандърс. „Огледалце, огледалце“ също е сред популярните заглавия, които направиха оригинален прочит на приказката за Снежанка. Джулия Робъртс и Лили Колинс се справиха повече от достойно в ролите си, но продуцентите например за своите си римейкове и така лентата грабна скромните 183 милиона от боксофиса. Сред последните хитове сред любителите на седмото изкуство, когато става въпрос за игрални версии на рисуваните филми, бе „Красавицата и звяра“. Филмът с Ема Уотсън („Хари Потър“) в главната роля спечели 1,2 милиарда от продажбата на билети. Лентата обаче повлече със себе си и феноменална вълна от продажба на мърчандайз за „Дисни“, с което абсолютно оправда съществуването си. Друг добър пример е „Господарката на злото“ с Анджелина Джоли от 2014 г., който е вдъхновен от „Спящата красавица“. Филмът съвсем скоро ще се сдобие и с продължение. „Алиса в страната на чудесата“ е друг интересен пример. Анимацията се появи през 1951 г., а римейкът й, дело на Тим Бъртън, предизвика смесени реакции у критиката. Въпреки това почитателите на историята пренебрегнаха негативите и начислиха позитиви за „Дисни“ в размер на малко над един милиард долара. И ако си мислите, че компанията ще преустанови опитите си да възроди каталога си от златните си години на миналия век след 2019 г., то не пускайте тото днес – нямате късмет в предположенията. Тази есен медийният гигант обяви, че работи по игрална версия на „Лило и Стич“, като все още пази подробностите около продукцията в тайна. „Мулан“, която оригинално завладя сърцата на любителите на рисуваното кино преди точно 20 години, също ще се възроди като феникс на екрана с игрална версия, като премиерата е предназначена за 2020 г.", "date": "2018.12.01", "title": "„Дисни“ печели средно по милиард от всеки римейк на по-известните си заглавия"}
{"url": "https://www.monitor.bg:443/bg/a/view/syvremenni-elektronni-uslugi-predstavjat-v-ministerstvoto-na-turizma-151133", "text": "Съвременни електронни административни услуги на министерството на туризма, даващи възможност да се подават заявления за издаване на разрешения, категоризация и др. Те ще могат да се ползват по 24 часа в денонощието и от всички краища на света ще бъдат представени днес във ведомството. От 13.00 часа днес в сградата на министерството на туризма министър Николина Ангелкова да даде брифинг по темата.", "date": "2018.12.01", "title": "Съвременни електронни услуги представят в министерството на туризма"}
{"url": "https://www.monitor.bg:443/bg/a/view/krystu-lafazanov-aktior-bylgarskijat-mantalitet-trjabva-da-se-kritikuva-s-usmivka-i-chuvstvo-za-humor-151083", "text": "- Честно да си кажа, аз имам малко притеснение относно ролята на Дядо Коледа. Винаги съм смятал, че това е един изключително сложен персонаж, защото хората имат предварително изградена някаква представа за него. Първата ми мисъл беше, че не знам дали ще се справя. Тук актьорът трябва хем да оправдае представата за този образ - да покаже нещо, което хората искат да видят, хем да успее да ги изненада по някакъв начин. Наистина приех поканата ей така и след като прочетох сценария, си мислех – сега тези нови технологии, компютри настъпват с бясна скорост, всичко се променя. И дали един Дядо Коледа, който е от друго време, но всички толкова обичат, ще може да си намери място в този свят. Този въпрос ми беше много интересен, докато работихме по „Smart Коледа“. В интерес на истината беше много трудно за снимане, защото гримът е много тежък. - Да, дрехите, от една страна, гримът, от друга. Постоянно исках да изляза от този костюм. Дори си късах фланелката, като си тръгвах от снимачната площадка, защото снимахме при 38-градусови температури навън, а трябваше да сме в костюмите от сутринта до вечерта с един час почивка. Но самата атмосфера на филма си заслужава всичко това. Докато гледаш „Smart Коледа“, попадаш в един съвсем различен свят. Приказен – като че ли се връщаш в детството си, далеч от тази сивота на ежедневието. Едни сладки същества – елфите, щъкаха около нас и тези очарователни деца (Константин Гергинов-Тими в главната роля на Марти и София Георгиева, която изигра по-малката му сестричка – б.а.), също бяха около нас. Всичко това ме зарежда по някакъв начин. И изведнъж тези тежки костюми и грим – това са едни снопове от брада, които се залепяха и висяха от лицето ми. През цялото време си мислех: дано не ми проличи колко ми е горещо. Според мен е станал страхотен филм, дано хората да го оценят. Мисля, че децата ще го харесат най-много, защото в крайна сметка – за тях го правим. Много се надявам да донесе малко повече доброта, смях и усмивки на този красив празник, който очакваме. - Казват, че има актьори, които ако трябва да изиграят затворник, отиват сред затворници. Аз си викам – сега трябва да стана дядо, за да мога да изиграя образа на Дядо Коледа. Помолих дъщеря ми и благодарение на нея и на внучетата, които се появиха на този свят, се справих с ролята, защото това наистина е много вдъхновяващо. Колкото до технологиите – мисля си, че не трябва да се прекалява с тях. Децата всъщност вече се раждат научени. Ето например този малък мой 2-годишен внук с неговите малки пръстчета знае точно къде и какво да си избере на смартфона, какво клипче да гледа. Малко е притеснително, защото технологиите наистина започват да изместват всякаква друга представа за всичко. Около нас има толкова красиви неща. Съгласете се, че не бива да ги виждаме тези красиви неща само на снимките от телефона. По-добре е да вдигнем нос от екрана и да ги открием сами около нас. Вярно е, човек трябва да се справи с тези нови технологии, но би трябвало да обръща и внимание на другото, на истинското, което го заобикаля. Мисля, че този баланс в „Smart Коледа“ е намерен много добре. И е красиво. Наистина имаме нужда от някакъв такъв топъл, красив, усмихнат филм, събуждащ чувства и мисли с много човечност и доброта направен. - Не съм гледал скоро детска филмова продукция. Спомням си от моето детство, че имаше много такива филми, и то знакови. Имаше наистина добри игрални заглавия за малките зрители. Колкото и да са популярни, телевизията и анимацията не могат да заместят живия, истинския, хубав игрален филм. Мисля, че е добре да има повече детски продукции. - Не знам още какво ще измислят. Изгледах „Smart Коледа“ на предпремиерата и след това, което видях, съм съгласен на всичко само и само да участвам и в другата серия. Не знам дали ще стане нещо, може би ще стане. На мен ще ми е много интересно да проследя докъде ще стигнат нещата. Може би действието ще продължи с тази очарователна сестричка на Марти. Това уникално същество - София, което играе чудесно. Уникална актриса – толкова малка, толкова чаровна... Просто влюбих се в това дете, както в собствените си внуци. Тя е наистина най-голямата актриса във филма. - Със „Столичани в повече“ е малко по-различно. Много по-бързо се снима, защото все пак е сериал и трябва да се спазват доста срокове. Историите продължават. По-малко сме останали героите във филма. Случват се много различни неща, но не искам да го разказвам, защото едно, че нямам право да разкривам подробности от сценария, и две – ще се лишим от елемента на изненадата за зрителите. Повярвайте ми - никой не може и да си представи дори какво ги очаква тези герои. Те се превръщат в едни бизнесмени, които трябва да направят нещо и, естествено, ще останат изиграни. Продължаваме с тази българска жилка, този български материал, от който са замесени героите и чрез който си показват същността – не само хубавата. Предстои ни – живот и здраве – през февруари да започнем и „Комиците и приятели“. Но наистина става трудно – толкова много неща сме изиграли, а за да бъдеш актуален, трябва да изненадваш хората. - Трябва да я има сатирата. Но по-скоро тази - иронична сатира, както бих я нарекъл аз. Тоест сатира с добро чувство. Да няма някакво злобно осмиване, защото ако трябва да бъдем реалисти, всички сме в този кюп. Ние виждаме едно, други виждат друго. За да го покажеш обаче, трябва да го направиш с чувство за хумор, което да е положително. Което хората ще го приемат, вместо да го отхвърлят като някакъв вид присмех. Аз поне съм привърженик на този хумор. Когато кажеш нещо през усмивка на човек, като че ли той по-лесно го приема, отколкото когато му говориш назидателно. Може би не сега, а след известно време той ще си даде сметка. И така, дай Боже, да успеем да го променим по някакъв начин. С усмивка и с добро чувство. - Може би актуалност и честност във взаимоотношенията между героите. Специално за сериалите е важна най вече историята, която всеки път се обогатява и надгражда. Много е важно да е интересен сюжетът, който се разказва. Хората да са съпричастни с това, което гледат, да се идентифицират с героите. Конкретно за „Столичани в повече“ мисля, че много от тях го правят, което е и разковничето за дълголетието. - Не знам... Този май ще бъде последен. Хората толкова се променихме физически. Ето – вижте дори Тими, който играе Марти в „Smart Коледа“. Снимахме преди две години, а сега той вече е един мъж, който е израснал значително в периода , в който не сме се виждали. Хората порастват. - Всичко прекрасно като спомени от този празник свързвам с Рождество Христово – времето, в което най-близките хора се събират. Връщат се деца от далечни места, обогатени, прекрасни – при родители, при баби и дядовци, които ги очакват толкова време. Коледа е един наистина очакван празник. Близките хора като че ли стават още по-близки, защото това отдалечаване – децата на повечето хора вече работят в чужбина - като че ли води до това, че става все по-истински и ценен този празник. Тогава хората трябва да бъдат малко по-смирени и да се настроят към милосърдие, защото не всички успяват да се съберат с децата си и с родителите си, роднините си. Най-приятният ми спомен е, когато всички бяхме на една огромна маса. Всеки разказва по нещо, всички са толкова щастливи и усмихнати. Сега ще се връщаме към спомените за най-близките хора и ще чакаме внучетата да ни радват и да ни карат да се усмихваме.", "date": "2018.12.01", "title": "Кръстю Лафазанов: Българският манталитет трябва да се критикува с усмивка"}
{"url": "https://www.monitor.bg:443/bg/a/view/pochina-djordj-bush-starshi-151130", "text": "Бившият президент на САЩ Джордж Буш старши почина на 94-годишна възраст, съобщи синът му - бившият президент Джордж Буш младши, предадоха световните агенции.   \"Джеб, Нийл, Марвин, Доро и аз с прискърбие съобщаваме, че след 94 забележителни години скъпият ни татко почина. Джордж Хърбърт Уокър Буш бе благороден човек и най-добрият баща, който биха могли да си пожелаят един син или една дъщеря\", заяви Джордж Буш младши в изявление, пуснато в Twitter от говорителя на семейството Джим Макграт. Буш е починал късно снощи в дома си в Хюстън, щата Тексас. 41-ият президент на САЩ Джордж Буш баща е живял по-дълго от всеки свой предшественик. По време на управлението му между 1989 и 1993 г. завърши Студената война и бе водена военната операция \"Пустинна буря\" срещу армията на иракския диктатор Саддам Хюсеин. Буш обаче изгуби шанса за втори мандат, след като наруши свое обещание да не въвежда нови данъци и на изборите от 1992 г. бе победен от демократа Бил Клинтън. Джордж Буш баща е бил и герой от Втората световна война, конгресмен от Тексас, директор на ЦРУ и вицепрезидент на Роналд Рейгън. Синът му Джордж Буш младши бе 43-ият президент на САЩ, а друг негов син, Джеб Буш, бе губернатор на Флорида. Само още един американски президент - Джон Адамс, е имал син, който също е станал президент.", "date": "2018.12.01", "title": "Почина Джордж Буш старши"}
