{"url": "https://www.monitor.bg/bg/a/view/jambolija-natrupal-39-globi-ne-plashtal-za-magistrala-v-turcija-162503", "text": "Шофьор от Ямбол e бил спрян от турските власти на ГКПП Капитан Андреево- Капъкуле, тъй като имал натрупани 39 глоби с общ размер 1132 лири, което се равнява на около 340 лева. Те са за това, че не е плащал за магистралите, по които е пътувал. Оказва се, че най-старата му е от 2016 г., научи „Монитор“.   Те попаднаха в капан от петък и през целия уикенд, след като турските власти започнаха обявеното две седмици по-рано събиране на глоби от нарушителите при напускане на страната. Принципът е плащаш или колата остава на митнически паркинг Засега суровата мярка се прилага само на ГКПП при Капъкуле-Капитан Андреево, съобщиха за \"Монитор\" пътуващи. \"Мъж пред мен плати 3 хиляди лири (почти 900 лева) за превишена скорост, нищо не обясняват“, оплакаха се пътуващи. Ако не платиш, задържат колата на паркинг на границата, разказаха очевидци. При изходящия контрол на Капъкуле че за напускащия автомобил има неплатени глоби и с собственикът трябва да се върне на гише 41 с талона на колата за уреждане на задължението. Новата мярка беше обявена още в края на март, но тогава никой не предполагаше мащаба на възможните потърпевши от нея. Сумите могат да се платят в брой или с карта на гише на самия граничен пункт. Фискалните документи са само на турски език и заради езиковата бариера голямата част от пътуващите не знаят точно за какво са сумите, нито как са се натрупали. В петък вечерта в социалните мрежи на общностите на често пътуващите до Турция се появиха адресите на два сайта, където може да се проверяват наличните глоби и това даде възможност на туристите, подлежащи на санкции засега да ги избегнат, като не минават през Капъкуле. \"Казваш в КАТ, че си изгубил номера на колата, взимаш нов и край с глобите“, дават съвет в социалните мрежи находчиви българи. Това обаче е заблуда, тъй като търсенето на глобите наистина е по номер на колата, но и няма как да избегне санкциите, ако се появи на границата. Най-честите нарушения са за движение по магистрали, мостове и тунели в Турция без плащането на тол такса, което там се осъществява с електронен стикер със заредена предварително сума в турски лири. Системата е доста либерална и позволява в случай, че бързате или нямате време да заредите пари, дори преминаване без заплащане с гратисен период от 14 дни. Ако след пътуването си платите дължимата такса в двуседмичния срок, глоба няма. Ден по-късно нередовният шофьор трябва да плати четворния размер. Електронни системи улавят автоматично и нарушителите при преминаване на червена светлина. Глобата за това от 1 януари 2019 година е 235 лири (70,34 лева). От 108 на 235 лири е по време на шофиране. Неспирането на пешеходна пътека е 488 (146 лева) лири срещу 235 в края на миналата година. Дрифт и \"катаджийско обръщане\" с газ и спирачка се наказват официално с глоби от 5 до 10 хиляди лири, което е почти 3000 лева за тавана на глобата и спиране на колата за срок от 60 дни. За тонколони, сирени или специални лампи, монтирани върху купето на колата, глобата е 1002 лири (300 лева), толкова и за МПС, което изпуска вредни емисии повече от допустимото. Движението в насрещното носи също глоба от 1002 лири. За какво още може да ви глобят в Турция на общо основание: за високо пусната музика в купето, за неработещ агрегат по автомобила, за неизползване на фарове за мъгла и дъжд, когато атмосферните условия го изискват, за изхвърляне на боклук или цигара през прозореца на колата, за смяна на лента на движение без мигач и куп други. През уикенда се оказа, че засега мярката не засяга пунктовете в Малко Търново и Лесово, както и напускащите южната ни съседка през границата с Гърция, но според турски източници било въпрос на време да свържат и сървърите на тия ГКПП с тези на приходната агенция и министерството на транспорта и инфраструктурата.", "date": "2019.04.14", "title": "Ямболия натрупал 39 глоби, не плащал за магистрала в Турция"}
{"url": "https://www.monitor.bg/bg/a/view/da-izsledvame-rolite-na-jenata-162496", "text": "Домакиня или бизнесдама – каква е ролята на жената днес? Този въпрос беше в основата на Седмицата на европейската мода, която се състоя преди броени дни в унгарската столица Будапеща. Събитието, организирано едновременно от унгарската модна агенция и националната камара на италианската мода, събра над 30 от най-обещаващите гурута с игла и конец в ръка на Стария континент, а сред тях се отличи Марко Рамбалди, почерпил вдъхновение за колекцията си от 70-те години. Със своите дрехи италианецът представя и по-конкретно на серията й от фотографии - „Роли“. Черно-белите снимки се вглеждат в различните нюанси на иначе цветната палитра от образи, които една жена е изграждала в обществото преди повече от 40 години. Ситуацията, макар и видоизменена, не се е променила коренно, ако съдим по колекцията на 29-годишния Рамбалди. Мениджър, любовница, активистка, проститутка, студентка, дори транссексуална – така младият дизайнер вижда различните роли на представителките на нежния пол. Започвайки от класическата за мъжката мода структура на дрехата, Рамбалди постепенно прибавя повече женственост към моделите си, като паралелно с това се заиграва и с цветовете. а дрехите и трикотажите винаги се отпечатват и изработват с техниката на жакарда. Декорацията обикновено представлява повтарящ се печат на конкретен колаж или паунов дизайн, използван както върху плата, така и върху трикотажа. Относно багрите Рамбалди, изглежда, не изразява конкретна пристрастност – експериментира с жълто, лилаво, синьо, зелено. Малко повече любов засвидетелства към червения цвят, който е най-често срещаният в дизайните му. Социалните послания имаха значително място в европейската Седмица на модата в Будапеща. Освен с фокус към мястото на жената в обществената йерархия, събитието премина и под знака на приобщаването на ромите към мнозинството. С тази мисия на подиума излязоха от модната къща Romani Design. Основана от сестрите Хелена и Ерика Варга, колекцията на компанията е За новата си линия те връщат лентата назад, като залагат на ретро облекло, като голяма част от тоалетите им са изработени от рециклиран деним. Моделите съчетаха традиционните за джипситата рокли с аксесоари като обеци и вериги от изкуствени гроздови зърна. „Ние не правим масово произведени тениски, а дрехи, които носят послания като това за правата на малцинствата и интеграцията“, обясни Ерика Варга в началото на Седмицата на модата. Тя самата е от ромски произход и основава Romani Design през 2010 г., като още тогава представя и първата си колекция. Към настоящия момент вечерните рокли на компанията се котират за по около 1000 евро. „Като социално предприятие, управлявано от ромите, то е уникално в света“, категорична е още Варга, в чиято фирма работят също предимно представители на малцинството. По думите й за самите джипсита, които са сочени като основни извършители на дребни престъпления, е важно да Есенно-зимната колекция на Abodi също се откроява с конкретна мисия. Модната къща загърбва идеята за полова идентичност, като отказва да обвърже облеклата си конкретно с традициите в женските тоалети. В своите артикули дизайнерите представят своята интерпретация на симбиозата между животинския и човешкия характер. Авторите на линията залагат на андрогинни костюми с фентъзи и готически привкус. Те са направени с нови технологични тъкани, вариращи от лурекс до преливащи се прежди, преминаващи през извънгабаритни юргани. Сред най-впечатляващите предложения в колекцията на Abodi несъмнено беше тоалет, изграден наполовина от булчинска рокля, наполовина от сватбен костюм на младоженец. По този начин дизайнерите акцентираха върху най-важната венчавка в живота на човек – тази със себе си.", "date": "2019.04.14", "title": "Да изследваме „Ролите“ на жената"}
{"url": "https://www.monitor.bg/bg/a/view/igra-na-tronove-se-zavryshta-sled-broeni-chasove-162492", "text": "Броени часове ни делят от дългоочакваната премиера на осмия сезон на „Игра на тронове“. Още в 4 ч. тази сутрин (15 април) родните фенове на сериала ще могат да намерят първия епизод в платформата на HBO Go. Въпреки че Бран Старк оглави класацията на букмейкърите за героят, който е най-вероятно да седне на Железния трон в края на сагата, според софтуер, разработен специално, за да провери шансовете за оцеляване на всеки един от персонажите, той е и в топ 5 на тези, които вероятно ще намерят смъртта си в осмия сезон. Майката на драконите Денерис Таргариен пък има най-висок коефициент да остане жива до последния епизод. „Няма как да създадеш уникално добър сценарий, който да задоволи всички зрители по света. Затова сме решили, че когато излъчват финала, ще се покрием възможно най-далеч от интернет и от реакциите на феновете“, заричат се продуцентите Дейвид Бениоф и Дан Вайс. По време на световната премиера на осмия сезон, двамата споделиха, че сред големите им притеснения преди старта на снимките била липсата на реакция относно сценария от страна на Кит Харингтън. „Влагаме много усилия в това да измислим правилния ход за героя му Джон Сноу. След като му изпратихме индивидуалния сценарий обаче така и не получихме никаква обратна връзка. Когато го видяхме за първата репетиция на маса го попитахме каква е причината и той отговори много просто: Не съм го чел. Обичам да съм изненадан“, върнаха лентата назад Бениоф и Вайс пред Entertainment Weekly.", "date": "2019.04.14", "title": "„Игра на тронове“ се завръща след броени часове"}
{"url": "https://www.monitor.bg/bg/a/view/grisho-se-zavyrna-s-pobeda-na-klej-162505", "text": "Григор Димитров започна участието си в сезона на клей с победа. В мач от първия кръг на турнира \"Мастърс\" в Монте Карло най-добрият ни тенисист се наложи трудно със 7:5, 6:4 над Матео Баретини (Ит). Срещата продължи близо два часа, след като започна с 3 часа закъснение заради дъжда и предложи множество обрати, печеливш от които излезе Димитров. Първият сет не започна зле за хасковлията с 0:2 след ранен пробив. Той беше на крачка от 0:3, след като позволи на италианеца да стигне до нов брейк-пойнт. До края обаче Гришо успя да навакса изоставането си и с късен брейк си гарантира преднина със 7:5. Вторият сет също започна с пробив за Беретини, но Григор Димитров не се предаде и успя бързо да навакса пасива си, след което с пробив в десетия си гейм си гарантира крайния успех. Във втория кръг Димитров ще срещне Денис Шаповалов или Ян-Ленард Щруф, а при нови успехи е възможен дуел с 11-кратния шампион в Монте Карло - Рафаел Надал. Именно испанецът спря Григор там преди 12 месеца, когато двамата се срещнаха на полуфиналите.", "date": "2019.04.14", "title": "Гришо се завърна с победа на клей"}
{"url": "https://www.monitor.bg/bg/a/view/ansambylyt-grabna-i-srebro-sled-zlatoto-ot-mnogoboja-162504", "text": "Ансамбълът на България по художествена гимнастика грабна и сребро във финала 3 обръча и 2 чифта бухалки на Световната купа в столичната зала \"Арена Армеец\", ден след като спечели златото в многобоя. Състезателките на треньорката Весела Димитрова и нейната помощничка Михаела Маевска - Симона Дянкова, Стефани Кирякова, Мадлен Радуканова, Ерика Зафирова и Лаура Траатс, изиграха изключително трудно съчетание под бурните аплодисменти на публиката, изпълнила почти докрай трибуните на най-голямата спортна зала в страната. В началото те обаче допуснаха малка грешка с уредите, която беше замаскирана почти съвършено, но не остана незабелязана за съдийките. Така златните ни момичета получиха оценка 24,050 точки (15,900 за трудност и 8,150 за изпълнение). Това ги прати на второто място, защото тимът на Украйна се оказа по-прецизен и събра 24,100 т. Трети пък се нареди ансамбълът на Япония с 23,600 т. В другия финал, на 5 топки, българският ансамбъл изпълни също много трудно съчетание, но за лош късмет направи доста по-груба грешка. Една изпусната топка се търколи по килима и развали ритъма на изпълнението, което беше оценено за 21,050 точки. Щабът на тима ни подаде контестация срещу оценката, но тя не беше уважена от съдийската комисия. Така грациите ни останаха 6-и в това състезание. Златото взеха гимнастичките на Беларус с 23,600 т., втори са тези на Япония с 23,600, а трети - на Русия с 23,150. Серия от контестации съпътстваше изпълненията на ансамблите след като станеха ясно резултатите. Италианките направиха два опита - и двата успешни, но не достатъчно за да вземат отличия. Катрин Тасева се превърна в главния герой за българките в индивидуалната надпревара. След като спечели бронз в многобоя, тя прибави още три сребърни отличия във финалите на уредите - на топка, лента и бухалки. На лента Тасева беше оценена за 19,400 т., а първа е Александра Солдатова (Рус) с 19,700. С бронз завърши Линой Ашрам (Изр) с 19,150. На бухалки Катрин стана втора с 20,650 т. Първа е Линой Ашрам с 20,900, а трета - Солдатова с 20,05. На топка пък тройката е Екатерина Селезньова (Рус) - 20,700 т., пред Тасева - 19,95- и Ашрам - 19,600. Невяна Владинова пък е шеста с 19,600. За нея остана признанието \"Кралица на Световната купа\", което спечели за втори път при гласуването на акредитираните журналисти. На четвъртия уред - обръч, нашите представителки не не стигнаха до отличията. Невяна Владинова завърши 4-а с 20,000 т., а Тасева - 6-а с 19,600, а начело се наредиха Ашрам с 21,200, Селезньова с 21,050 и Солдатова - 20,750. Така домакинството на България на кръга от Световната купа завърши с общо 6 медала - злато и сребро за ансамбъла, бронз и 3 сребърни за Катрин Тасева и много, много емоции за феновете в \"Арена Армеец\" и пред ТВ екраните.", "date": "2019.04.14", "title": "Ансамбълът грабна и сребро след златото от многобоя"}
{"url": "https://www.monitor.bg:443/bg/a/view/sestrata-na-javor-ot-gravity-co-pochinal-e-ot-poboj-a-ne-ot-droga-162497", "text": "Фронтменът на Gravity Co. Явор Захариев не е починал от наркотици, а е бил пребит, смята сестра му Рая. Броени часове преди поклонението пред тленните останки на музиканта вчера, тя се обърна през Фейсбук към онези, които са побързали да го нарекат „наркоман“ и да разтръбят, че е загубил битката с дрогата. „На всички вас държим да кажем, че това не е поредната наркоманска история, която от първия момент ни нагнездихте насила в главите, без дори да знаете какво точно се е случило „по не потвърдени данни“. По изключително....и подчертаваме, по изключително потвърдени данни, Явор не е имал наркотици в тялото си. Абсолютно никакви. Явор е бил бит...пребит от бой и тялото му, което беше също толкова чупливо, както и душата му не издържа. Това е истината за Явор и за неговата смърт“, написа в социалната мрежа покрусената сестра. Емоционалното изявление е подписано от Рая и дъщеричката й, 10-годишната Ива, която музикантът обожавал. От столичната полиция не потвърдиха твърденията на сестрата Рая за смъртта на музиканта. От СДВР казаха за „Монитор“, че засега нямат основна версия и разследването работи по всички възможни. От Софийска градска прокуратура подчертаха отново, че лекарите, извършили първоначалния оглед на тялото на Захариев, не са констатирали следи от насилие. В столичната църква „Свети Седмочисленици“ днес Явор бе изпратен от повече от сто приятели и почитатели. Сестра му Рая Крумова и племенницата, бившата му съпруга Нора Тотина, подкрепяла го безусловно в борбата с наркотичната зависимост, приемаха съболезнования. Сред опечалените, дошли да отдадат почит на талантливия певец, бяха тв звездата Ники Кънчев, момчетата от група Jeremy?, китаристът на „Гравити Ко“ Иво Чалъков и още много колеги. Актьорът Любо Ковачев произнесе прощално слово за отишлия си без време приятел Явор. Актьорът припомни какво голямо сърце е бил Явор, колко добра душа и приятел. Как е умеел да завихря хората около себе си с детската си чистота и вярата в доброто. „Обичам те, Явка“, завърши той.", "date": "2019.04.14", "title": "Сестрата на Явор от Gravity Co: Починал е от побой, а не от дрога"}
{"url": "https://www.monitor.bg:443/bg/a/view/100-leva-globa-za-shofior-na-rejs-minal-na-cherveno-162452", "text": "Със 100 лева глоба олекна шофьор от градския транспорт в Пловдив, който минал на червен светофар. Решението е на районния съд в града и не е окончателно. Водачът на рейса бил сгащен на 25 октомври м.г. около 19,53 часа от пешеходец. Мъжът вървял по бул. „Шести септември” близо до кръстовището с ул. „Йоаким Груев”, когато видял как автобус по линия 22 минава на червен светофар. Човекът запомнил номера на рейса и се обадил на 112, за да съобщи за нарушението. Малко по-късно пътен полицай спрял возилото, установил самоличността на шофьора, който в същия ден в сградата на ОД на МВР в Пловдив получил акт за установяване на административно нарушение. Защитната версия на шофьора била, че бил на едва един метър от кръстовището на „Шести септември” с „Йоаким Груев”, когато светофарът изведнъж светнал в жълто. Той нямало как да спре автобуса веднага без с това да застраши останалите участници в движението. В съда обаче бил разпитан пешеходецът, който подал сигнала и който потвърдил какво е видял в края на октомври. Районният съдия Георги Гетов потвърдил глобата в акта, което решение може да се обжалва в 14-дневен срок пред Административния съд в Пловдив.  ", "date": "2019.04.14", "title": "100 лева глоба за шофьор на рейс, минал на червено "}
{"url": "https://www.monitor.bg:443/bg/a/view/motorist-i-starica-zaginaha-na-mjasto-pri-katastrofa-na-podbalkanskija-pyt-162491", "text": "30-годишен моторист и 82-годишна жена загинаха на място при катастрофа на подбалканския път в неделя около 14 часа. Пътното произшествие е станало на разклона за ханче „Певците”, съобщиха от полицията в Пловдив. По първоначални данни 79-годишен шофьор на лека кола „Рено” предприел ляв завой и така отнел предимството на мотоциклет „Хонда”. На място загинал 30-годишният моторист. Въпреки усилията на екипа на Центъра за спешна медицинска помощ, починала и 82-годишна пътничка в колата. На местопроизшествието се извършва оглед, изясняват се причините и обстоятелствата около инцидента. Движението в участъка бе затруднено.", "date": "2019.04.14", "title": "Моторист и старица загинаха на място при катастрофа край ханче \"Певците\""}
{"url": "https://www.monitor.bg:443/bg/a/view/kupuvat-8-kuvioza-s-pari-ot-sybrani-nad-50-tona-kapachki-162498", "text": "Доброволци събраха пари за осем кувьоза среден или шест висок клас от пластмасови капачки по време на традиционната инициатива, която се проведе в събота във Варна, Пловдив и София. Общото количество материал е над 50 тона, установи проверка на „Монитор“. Между 20 и 40 стотинки е изкупната цена на един килограм капачки. Кувьоз от двата класа струват съответно 18 000 и 25 000 лева. Един килограм капачки заемат обем от около 5 литра, като всяка тежи около 1 грам, а изкупната й цена е 0,0003 лева. Това означава, че в една 5 литрова туба от минерална вода се събират около 1000 капачки. За един кувьоз от 18 000 лева е необходимо да бъдат събрани и предадени 60 000 000 капачки.  Най-мащабна бе акцията във Варна, където стотици се стекоха още от рано сутринта в събота да дадат своя принос. Благодарение на инициативата хиляди доброволци са предали досега над 48 тона пластмасови капачки. Средствата са достатъчни за закупуването на животоспасяваща техника за Специализираната болница по акушерство и гинекология „Проф. Д-р Димитър Стаматов“ и прецизен неонатален веноскоп за Многопрофилната болница „Св. Анна“. Организатор на кампанията пред катедралния храм „Успение Богородично“ бе сдружение „Аз Вярвам и помагам“, осъществена със съдействието на община Варна. В голямото предаване на капачки се включват над 25 000 души от цяла Североизточна България, обявиха от „Аз вярвам и помагам“. Събраният от тях материал пристигна с два тира. Въпреки дъжда стотици граждани събраха близо 20 тона капачки. От началото на благотворителната инициатива, която стартира през 2016 г., са събрани над 69 тона, което прави 45 000 броя капачки, предадени от над 500 000 човека. По време на първата мащабна акция през септември миналата година те бяха 21 тона. С парите от тяхното рециклиране бяха направени пет дарения в помощ на новородените в АГ-болницата СБАГАЛ „Проф. д-р Димитър Стаматов“ и МБАЛ „Света Анна“. Акцията продължи до 16 часа и е по-мащабна от последното подобно събитие.  Близо 20 тона събраха в столицата, където акцията се проведе до стадион „Васил Левски“ в събота от 9 до 15 часа. „Повече от 10 000 души минаха през стадиона, някои оставиха и пари. Събрани са към 25 тона капачки, ще стигнат за закупуването на четири кувьоза, като все още не е решено за кои родилни домове ще бъдат“, каза една от организаторките Мартина Йорданова. След последното масово събиране на капачки през септември са закупени кувьози за три общински болници - в Кнежа, Троян и Нова Загора, каза за БНР Йорданова. „Всяко трето дете, което е било в кувьоз, получава увреждане на очите. Затова е важно апаратурата да е от добър клас,“ посочи тя. Определените за дарението лечебни заведения ще бъдат съобщени допълнително. Капачки бяха събрани и в Пловдив. До късно след обяд акция имаше и в Благоевград.", "date": "2019.04.14", "title": "Купуват 8 кувьоза с пари от събрани над 50 тона капачки"}
{"url": "https://www.monitor.bg:443/bg/a/view/hiljadi-tichaha-i-karaha-kolelo-v-sofija-162495", "text": "Общо 1023 столичани и гости на най-големия български град участваха във велошествието и атлетическото бягане под мотото „София кара колело и тича за по-чист въздух“. В инициативата се пуснаха над 800 души с велосипеди и 200 бегачи. Въпреки хладното време още от сутринта на площад \"Народно събрание\" се изпълни от множеството желаещи да потеглят по маршрута през \"Орлов мост\" покрай Перловската река, НДК и после по бул. „Витоша“ до Южния парк. Там ги очакваше колоритен спортен празник с много музика, надпревари, конкурси за деца, велоактивности, песни, танци и томболи и награди за над 2000 лв. Стартът на велошествието беше даден от Никола Стойнев, зам.-председател на Столичния общински съвет, а на кроса - от Анатоли Илиев, организационен секретар на \"София - европейска столица на спорта. В Южния парк към участниците се присъединиха още няколко хиляди зрители и излезли на на чист въздух в неделния ден. Събитието беше организирано от фондация „София – европейска столица на спорта“, Центъра за градска мобилност и Столична община. В него участваха и много звезди на спорта, начело с Евгения Раданова и Йордан Йовчев, фигуристката Александра Фейгин, фехтувачката Йоана Илиана, алпинистът Дойчин Боянов и др.", "date": "2019.04.14", "title": "Хиляди тичаха и караха колело в София"}
{"url": "https://www.monitor.bg:443/bg/a/view/borbata-za-priem-v-pyrvi-klas-v-stolicata-zapochva-162499", "text": "Борбата за прием в първи клас в столицата започва. От утре до 15-и май родителите могат да подават заявления в избраното от тях училище, като водещ критерий е уседналостта. С най-голям шанс да бъдат приети в желаното от тях училище имат децата, живели в района на училището през последните 3 години, както и тези чиито братя или сестри до 12-годишна възраст са възпитаници на същото школо. Те попадат в първа група. Във втора са тези с непроменян между 1 и 3 години адрес. Хлапетата, чийто адрес е сменян в рамките на по-малко от година пък се нареждат в трета група. В последната четвърта група пък са децата, чийто постоянен или настоящ адрес е извън прилежащия район на училището, в което подават заявление. Когато децата от една група са повече от обявените места в план-приема на дадено школо, малчуганите се класират по допълнителни критерии. Сираци и полусираци ще получават 6 точки. Толкова ще има и за хлапета с над 50% трайни увреждания.  По 5 точки бонус има за близнаци семейства с повече от две деца, както и хлапета, чийто адрес е граничещ с прилежащия на район на училището, в което кандидатстват. Малчугани с подготвителна група в избраното школо и такива с братче или сестриче над 12 г. получават 4 точки към допълнителните критерии. Най-малък е бонусът за деца, които са настанени за отглеждане в приемно семейство или на роднини и близки, както и хлапета с един неизвестен родител или осиновени. Запазена е и възможността за жребий със случайни номера, когато броят на кандидатстващите деца, които отговарят на еднакви условия, е по-голям. Директорът на 119-о СУ „Акад. Михаил Арнаудов“ в столичния кв. „Изток“ Диян Стаматов обясни, че тази година 400-500 деца попадат в района на школото. „В план-приема сме заложили пет паралелки. Когато видях, че ще има 500 кандидати, увеличих максимално броя на децата в тях до 29, за да намаля напрежението от страна на родителите“, обясни Стаматов. Така в училището ще могат да бъдат приети 145 деца. Директорът обясни, че при подаване на заявленията за прием родителите трябва да носят акт за раждане на детето и личните си карти, за може да бъде проверен адресът им. Ако има разминаване с него и настоящият им адрес, трябва да донесат и документ от общината. Стаматов уточни, че за децата с братя или сестричета в школото е необходимо само да изпишат имената на по-голямото хлапе в заявлението без да носят други документи. Резултатите от първото класиране стават ясни на 3-и юни, а записването на приетите е от 4-и до 17 ч. на 6-ти. На 6-ти в 18 ч. пък се обявяват и местата за второ класиране, а заявленията за участие в него се подават от 7-и до обяд на 10-и юни. Вечерта на 10-и става ясно и кои са приетите ученици, които имат два дни да се запишат. На 12-и в 18 ч. училищата обявяват колко са свободните места за трето класиране, които се подават заявления до 12 ч. на 14-ти юни. Класираните се обявяват същия ден вечерта, а записването е до 18-ти юни.", "date": "2019.04.14", "title": "Борбата за прием в първи клас в столицата започва"}
{"url": "https://www.monitor.bg:443/bg/a/view/serial-po-otmystitelite-dava-start-na-strijminga-na-disni-162494", "text": "Телевизионна поредица, вдъхновена от оборотната сага на Marvel “Отмъстителите“, ще е сред новите продукции, които „Дисни“ ще предложат на своите фенове с пускането на дългоочакваната си стрийминг платформа. Disney+ ще заработи от 12 ноември, като цената на абонамент ще струва 6,99 долара на месец или 69,99 долара на година. Над 500 филма и 7500 сериала – всеки проект на „Дисни“ някога плюс нови заглавия, ще съставят каталога на сайта за видео по заявка. Фалкон и Зимният войник от „Отмъстителите“ ще са сред първите, които ще помахат на зрителите за „добре дошли“ на платформата. Именно около тях се очаква да се върти предстоящият сериал. Паралелно с това се работи и върху други два игрални филма. Единият от тях ще гравитира около Локи, другият – около Хоуки. Шоу, вдъхновено от хитовите заглавия „Училищен мюзикъл“, „Междузвездни войни“ и много други продукции ще очакват зрителите наесен в Disney+. По думите на представители на компанията, всеки потребител на платформата ще може да създаде различен профил за всеки член на домакинството, с което ще се улесни родителският контрол. Цялото съдържание в Disney+ ще бъде достъпно и за офлайн даунлоуд.", "date": "2019.04.14", "title": "Сериал по „Отмъстителите“ дава старт на стрийминга на „Дисни“"}
{"url": "https://www.monitor.bg:443/bg/a/view/katrin-taseva-sys-srebro-na-topka-162493", "text": "Катрин Тасева спечели сребърни медали на във финалите на топка и бухалки на Световната купа по художествена гимнастика в София. Катрин, която в събота взе бронз в многобоя, се представи великолепно на топка и беше оценена с 19,950 точки. Невяна Владинова допусна малки неточности в изпълнението си на този уред и остана на шесто място с 19,100 точки. Шампионка на топка стана рускинята Екатерина Селезньова с 20,700 т., а трета е Линой Ашрам (Изр) с 19,600 т. Тасева продължи стабилното си и класно представяне с финала на бухалки. Чистото й изиграване беше оценено на 20,650 точки и съвсем малко я раздели от златото, което стана притежание на Линой Ашрам от Израел. Израелката получи 20,900 т. Бронзът остана за шампионката в многобоя Александра Солдатова, за чието изпълнение съдиите дадоха 20.050 точки. На обръч Невяна Владинова изигра много добре своето съчетание, за което получи оценка 20,00 т., с което зае четвърто място. Така тя ще запомни своето участие само с второто й избиране за \"Кралица на Световната купа\", признание от журналистите, отразяващи надпреварата в \"Арена Армеец\". Катрин Тасева пък стана 6-а с 19,600 т. за своята стабилна композиция. Първа на обръч стана Линой Ашрам (Изр) с 21,200 т. След нея се наредиха рускините Екатерина Селезньова с 21,050 и Александра Солдатова с 20,750 точки. Ансамбълът на България завърши на шесто място на финала на пет топки на Световната купа по художествена гимнастика в София. Възпитаничките на Весела Димитрова в състав Симона Дянкова, Стефани Кирякова, Мадлен Радуканова, Ерика Зафирова и Лаура Траатс допуснаха грешка (изпусната топка) и бяха оценени с 21,050 точки. Българският щаб подаде контестация за преразглеждане на оценката, но тя не беше уважена от съдиите. Победител на финала на пет топки стана Беларус с 23,600 точки, а втората и третата позиция заеха съответно Япония с 23,250 и Русия с 23,150 точки. Италия остана на четвърто място. От щаба също подадоха контестация и оценката беше повишена от 21,250 на 21,750.", "date": "2019.04.14", "title": "Катрин Тасева със сребро на топка и на бухалки"}
{"url": "https://www.monitor.bg:443/bg/a/view/folti-tauyrs-e-naj-dobrata-britanska-tv-komedija-162390", "text": "Любимият на малки и големи ситком „Фолти Тауърс“ отново бе обявен за най-добрия британски комедиен сериал. Поредицата, чиято премиера се състоя през далечната 1975 година, тогава успя за два сезона време да омагьоса зрителите и сега се закотви на върха на класацията на радио „Таймс“. На второ място се нарежда „Отец Тед“ от 1995 година, а третата позиция е за „Аз съм Алън Партридж\". Топ 5 на най-добрите комедийни британски сериали се допълва от историческият ситком \"Черното влечуго\" с Роуан Аткинсън и поредицата \"Таткова армия\" с Джим Пери и Дейвид Крофт. В подредбата намират място също сериалите \"Само баламите бачкат\" и Porridge (\"Овесена каша\"). През 2017 година \"Фолти Тауърс\" беше обявен за най-добрата британска телевизионна комедия на всички времена след допитване, обхванало комедийни сценаристи и актьори.", "date": "2019.04.14", "title": "„Фолти Тауърс\" е най-добрата британска тв комедия"}
{"url": "https://www.monitor.bg:443/bg/a/view/instruktori-iskat-preporychitelna-taksa-i-poveche-chasove-za-kormuvane-162490", "text": "Държавата да разработи препоръчителна такса за шофьорските курсове и да бъдат увеличени часовете за кормуване в реални условия, настояват от Съюза на преподавателите по авто-мото подготовка след заседание на УС на територията на Старозагорска област през уикенда. По думите на  председателя на УС на организацията, инж. Йонко Иванов в момента голяма част от часовете за кормуване отива за подготовка по улиците на населените места, а не по магистралите и по бързите пътища, където на практика стават повечето произшествие с ранени и загинали. Себестойността на един учебен час, която сега е между 20 и 30 лв., се запазва, но се променя броят на часовете. Инструкторите смятат, че сегашните 31 часа по практика за най-масовата категория Б - любители шофьори, са малко, те ще се вдигнат до 40-50 часа за курс, най-вероятно - 44 часа. \"Занапред ще се наблегне на шофирането на магистрала и в тапи - ситуации, за които днешните водачи не са подготвени. Трябват повече часове за междуградско шофиране, както и за нощно шофиране, което сега не е задължително. Практиката днес е масово инструкторите да учат курсистите си само по маршрутите, където се провеждат изпитите\", смята Иванов. В същото време часовете по теория могат да бъдат намалени от 40 на 20-28 часа, тъй като сега се учели ненужни неща като устройството на автомобила или административните мерки срещу нарушенията. От СПАМП настояват за въвеждането на обучение по пътна безопасност през целия живот, като на 10 години и при подмяна на свидетелствата водачите преминават през опреснителен курс от по 90 минути, за които да плаща държавата. Като „измиване на ръцете“ от отговорните за състоянието на магистралите  фактори окачестви наслаганите наскоро по трасето на АМ „Тракия“ ограничителни знаци за скорост от 90 км /час в отсечки от по 33 км. Инж. Йонко Иванов е против изпитите на сега съществуващите полигони, които не отговарят на никакви изисквания и напомни че във всички страни от ЕС с изключение на България държавите са финансирали създаването на модерни полигони с реално пресъздаване на опасностите. „Няма нужда от наизустяване на отделни правила или технически характеристики, а от обучение в реална обстановка. Нека МВР не пишат актове за т.нар. „несъобразена скорост“, а да направят най-после анализ за причините, водещи до тежки катастрофи при завой на пътя.“, настоя председателят на УС на СПАМП.Предложенията на инструкторите ще бъдат предоставени на създадената работна група към МОТ за  промени в  обучението. От сдружението на автоинструкторите напомнят, че  приетата директива на ЕС предвижда до 2030 година броят на жертвите по пътищата да бъде намален с 30 на сто, а до 2050-а те да бъдат сведени до нула.  ", "date": "2019.04.14", "title": "Инструктори искат препоръчителна такса и повече часове за кормуване"}
{"url": "https://www.monitor.bg:443/bg/a/view/borisov-pred-aktiva-mnogo-trojanski-kone-shte-vljazat-v-ep-sled-evrovota-162483", "text": "Много троянски коне ще влязат в ЕП след еврозиборите. Това коментира премиерът и лидер на ГЕРБ Бойко Борисов при представянето на платформата на партията за евровота на 26 май и прудпреди актива, че опонентите им искат да ги вкарват само в компроматна игра. Борисов дойде изненадващо за актива на формацията, събрал се в кино \"Азарян\" в НДК. \"Мислех да не идвам, но трябваше да ви кажа, че ми харесвате\", каза той и добави, че всички кандидати за евродепутати, които представяха платформата на ГЕРБ, са показали компетентност по всяка тема. Според него опонентите им няма шанс да ги \"надборят\" по нито една тема.  Той обаче веднага обърна темата към листата на БСП за изборите, в която отсъства лидерът на ПЕС Сергей Станишев, но за сметка на това на избираемото 4-то място се нарежда Иво Христов, който оглавява кабинета на президента Румен Радев. \"Днес като им видях листата, може би имат само един човек, който нещо разбира от европейска работа. Това е г-жа Деница Златева. Оттам нататък списъкът е -  шпионин - Държавна сигурност, шпионин  - Държавна сигурност“, заяви премиерът.  По думите му изборите не са важни, заради властта и колко хора ще вкарат в Европейския парламент, а защото в ЕП ще влязат много троянски коне. Борисов поясни, че е бил готов да се обзаложи, че Иво Христов ще бъде в листата. Той отново изтъкна, как  двамата с Нинова се гледали на заседанието на КСНС преди дни и как е бил организиран съвета - \"от нищото, само да се говори\". \"Ще започват и ще свършват с апартаментите и тераси. Ние нашите уроци си ги научихме, шамарите си ги изядохме. Това не трябва да го допускаме”, заяви премиерът, визирайки скандала \"апартаментгейт\" и няколкото оставки в кабинета и ГЕРБ след казуса.  Премиерът не пропусна да изтъкне, че невключването на Станишев в листата на червените за вота, БСП нямат нищо общо с евросоциалистите. Той коментира и Елена Йончева, която оглавява листата на БСП , без обаче да назовава името й. Той на няколко пъти изтъкна, че е много лесно да си закачиш етикета \"разследващ журналист\".  \"Защо се обявяваш за разследващ журналист когато си в опозиция, а не когато си във властта\", попита риторично той.  Борисов предупреди актива на ГЕРБ, че предвид, че България се е справила с мигрантската вълна и навсякъде е давана за пример. \"Сега понеже няма мигранти бъдете внимателни да не разиграят отново етническата карта\", обърна се той към съпартийците си. \"Толкова ме е яд, че ми идва да взема един чук и да счупя всички покриви и тераси\", заяви шеговито той, изтъквайки постиженията на правителството и колко \"добри неща се правят. Той не пропусна да отбележи, че опозицията ще използва пропагандата на Гьобелс и една лъжа повторена 100 пъти ще се превърне в истина. Именно в тази връзка Борисов даде примера с твърдението на Нинова, че всяка година у нас се крадат по 10 млрд. лева. \"Сигурно искат тези 10 млрд, които са ги крали, да ги припишат на нас\", поясни Борисов.  каза още той.  Иначе покрай коментарите за листата на червените, премиерът изтъкна, успеха  на БГ председателството, което се признавало от всички в ЕС и се давало за пример. Именно в тази връзка той отбеляза, че срещата ЕС - Турция е била в София, докато тази с Китай вместо в съседна Румъния била в Брюксел. Финансовият министър Владислав Горанов във Вашингтон пък подписал със Световната банка да направят изнесен център в София. В същото време в Пекин пък са взели решение глобалният мозъчен тръст 17+1 да бъде пак в София. По време на последния форум 16+1 в Дубровник пък Борисов си говорил с хърватския си колега Андрей Пленкович, които пък се похвалил, че именно в Хърватия са се снимали сериалите \"Игра на тронове\" и \"Междузвездни войни\". Това по думите му се случило заради специалните условия и облекчения, които се давали на киноиндустрията, а същевременно това била огромна реклама за страната. В тази връзка Борисов заръча на културния министър Боил Банов да събере \"културтрегерите\" и да се говори по темата, като изтъкна, че в съседни  на нас страни също има такива по-облекчени условия, докато само ние се движим по инерция.  Догодина Берлинския процес също щял да бъде в София. Борисов даде да се разбере, че има вероятност и Китайската народна банка да открие свой офис у нас. Догодина у нас се готви среща между президента Румен Радев и китайския  държавен глава Си Дзинпин, когато по думите на Борисов ще се подпишат и договорят \"сериозни неща\".  Тази седмица с транспортния министър Росен Желязков пък се надяват да направят първа копка на третия мост над Дунав край Свищов, който ще направим с публично-частно партньорство. Румънците не искали да бъде при Русе, тъй като там било тресавище и трябват много тежки обществени поръчки, от които те се плашели. В последна фаза бил жп проекта от Солун през Александруполис през Бургас, Варна до Русе.  По думите на премиера този месец се готвят да направят поне 2 копки на пътни проекти. Борисов изтъкна, че червените олигарси са знаели, че ГЕРБ ще строят пътища и за това навсякъде земеделските земи са изкупени. Именно затова пътния възел край Белокопитово буксувало известни време. Въпреки това премиерът обясни, че магистрала \"Струма\" върви по план, а от важно значение е и пътя Ботевград - Мездра.  заключи Борисов.  Ускорено влизане в еврозоната и повече пари за България от ЕС в следващия програмен период. Това обещаха от ГЕРБ при представянето на предизборната си платформа, в която влизат 13 приоритетни области. Те бяха представени от част от кандидатите за евродепутати, начело с Мария Габриел, като излагането на приоритетите се превърнаха в своеобразен отчет за свършеното досега. Сред важните точки в програмата на ГЕРБ са цифровизацията, устойчивата икономиката, сигурността и отбраната, кохезионната политика и транспортните проекти, бюджетът на ЕК,  външната политика, образование, здраве, социална политика, енергетика и екология.  Ева Майдел изтъкна, че България има най-добрите икономически показатели в новата ни история и сме на трето място в ЕС по ръст на икономиката. Включването ни в еврозоната ще донесе пък икономически и политически ползи и именно затова ГЕРБ ще работи за ускорено влизане в еврозоната. Андрей Новаков пък изтъкна, че ще направят всичко възможно и парите за България да се увеличат от 14 на 18 млрд. за периода 2021 - 2027 г. Лиляна Павлова пък обеща довършване на големите транспортни коридори, а ГЕРБ да работи за увеличение от 70 на 85 % на парите за най-слаборазвитите региони. Емил Радев пък изтъкна, че сме изпълнили всички критерии за Шенген. \"Ние функционираме като шенгенска страна, но все още не сме такава\", каза той.  Самата Мария Габриел пък поясни, че техен основен приоритет остава цифровизацията, защитата на личните данни, борбата с дезинформацията. Габриел отбеляза, че силата на ГЕРБ са ценностите, защитавани и от ЕНП. Имаме най-силният отбор на тези европейски избори, каза още тя и добави \"Отборът на ГЕРБ излиза с резултати от постигнатото\". ", "date": "2019.04.14", "title": "Борисов пред ГЕРБ : Много троянски коне ще влязат в ЕП след евровота (ОБНОВЕНА)"}
{"url": "https://www.monitor.bg:443/bg/a/view/ombudsmanyt-sezira-prokuraturata-za-parka-zad-hotel-sankt-peterburg-snimki-video-162488", "text": "Националният омбудсман Мая Манолова ще направи пълна проверка на документацията относно парка зад хотел „Санкт Петербург” в Пловдив, след което се очаква да сезира прокуратурата. Това съобщи самата тя пред протестиращите вече близо месец хора, които в неделния следобед я посрещнаха с цветя. Децата на живеещите около парка подариха на Манолова букети с бели хризантеми, а председателят на Инициативния комитет на протестиращите в защита на парка Асен Костов й даде саксия с бяла орхидея. „Искаме си парка”, „Не искаме поредния жилищен мастодонт”, „Искаме да има къде да играем”, й казаха и малки, и големи по време на протеста. Манолова веднага прие да се включи и в подписката с искане да бъде запазен паркът, като зелена зона и да не бъде застрояван. Преди да се подпише, тя внимателно прочете какви са исканията на хората в една от многото им тетрадки с подписи. Разбра, че вече над 6 000 пловдивчани са се подписали в защита на парка, сред които и много деца. „Да, мога да кажа, че е имало опит и намерения да се промени предназначението и  от „зелена площ”, да се направи опит да стане за „обществено обслужване”, тоест паркът да бъде застроен. Може би първата стъпка за това е било безобразното отсичане на 67 дървета, което пък от друга страна е свършило своята работа и е предупредило гражданите, че има опит да се посегне на парка”, заяви тя пред протестиращите. След това уточни, че екипът й ще направи пълна проверка на документите, които се съхраняват в община Пловдив и ще отправи препоръки в Общия устройствен план (ОУП) и в Подробния устройствен план (ПУП) мястото да бъде отбелязано като зелени площи и да не се правят никакви опити да се променя предназначението му. Второто обещание, което даде пред протестиращите националният омбудсман, бе да се направи проверка в община Пловдив и в Министерство на отбраната (МО) защо двата публични обекта, които са в територията на парка – подземните бункери в МО и обществената тоалетна на община Пловдив, мистериозно са изчезнали от кадастралната карта. „Би следвало те да имат своите кадастрални номера и да са отбелязани по предвидения за това ред. Така че ще настояваме това да бъде направено. Тоест, общината и държавата да си влязат във функциите и да защитават своята собственост”, каза Мая Манолова. Третият ангажимент, който тя пое пред протестиращите, е да направи пълна проверка как са били отрязани 67 дървета от парка зад хотел „Санкт Петербург”. „Дали кметът на Пловдив е изпълнил своите ангажименти по член 63 от ЗУТ, дали дърветата са били надлежно картотекирани, дали в публичния регистър, който трябва да има община Пловдив за всички паркове, зелени площи и дървесна растителност, са били надлежно отбелязани отсечените дървета, кой как и защо е издал разрешителните за строеж и дали те са били спазени?”, зададе отсега въпросите, на които ще се търси отговор, Манолова. Тя бе категорична, че в зависимост от резултатите след всички тези проверки, има намерение да сезира прокуратурата. „Общината и държавата трябва да направят всичко възможно, за да си защитят собствеността в този парк. Ако процедурата за окончателно одобряване на ОУП и ПУП каже, че това място ще бъде единствено и само зелена площ, то това много съществено ще повлияе на цената, на която общината би си откупила този парк. Така че, ако държавата и общината си свършат работата, цената за данъкоплатците няма да бъде висока”, каза още националният омбудсман. На място в парка зад хотел „Санкт Петербург” я чакаше и издателят Божана Апостолова, която по-рано тази седмица написа в социалните мрежи, че строеж разрушава скалите на Бунарджика. Националният омбудсман е поела ангажимент да разучи и този казус, свързан с опазването на едно от тепетата в Пловдив. Снимки и видео авторът  ", "date": "2019.04.14", "title": "Омбудсманът сезира прокуратурата за парка зад хотел „Санкт Петербург” (СНИМКИ, ВИДЕО)"}
{"url": "https://www.monitor.bg:443/bg/a/view/zlostornici-v-germanija-zalojiha-kapan-za-vlakove-ot-reshetki-za-kanali-162482", "text": "Влак в немската провинция Северен Рейн Вестфалия се заби във висящи на въжета откраднати решетки от уличната канализация, вързани на мост над железопътната линия, съобщи в. „Билд“. Невероятният капан за влакове висял на въжета от моста и се състоял от няколко тежки канализационни решетки, бил е заложен в събота сутринта. Решетките са откраднати от близкия град Хилхенбах. Влакът, който е пътувал по маршрут Бад Берлебург-Зиген-Алтенкирхен, се е ударил в една от тях, като предното стъкло на кабината на машиниста е потрошено. Като по чудо пострадали няма. Машинистът на локомотива е действал инстинктивно и правилно, благодарение на което е бил само леко ранен. Още по-голям късмет е, че при това пътуване във влака не е имало пътници. Независимо от липсата на жертви, със случая се е заел отдел убийства от местната полиция, защото въпросното деяние се разглежда като опит за убийство.", "date": "2019.04.14", "title": "Злосторници в Германия заложиха капан за влакове от решетки за канали"}
{"url": "https://www.monitor.bg:443/bg/a/view/elica-vasileva-na-polufinal-v-italija-162485", "text": "Елица Василева се класира със своя тим \"Савино дел Бене\" (Скандичи) за полуфиналите в италианската волейболна Серия А1. Волейболистките на треньора Карло Паризи надиграха категорично като домакини \"Епиу Поми\" (Казалмаджоре) с 3:0 (17, 22, 18) във втория мач от 1/4-финалната серия, изигран в \"Паладзето дел Спорт\". В първия тимът на Скандичи се наложи с 3:1 гейма и с 2-0 успеха продължава напред. Следващият му съперник е победителят от двойката \"Игор Горгонзола\" (Новара) - \"Ил Бизонте\" (Флоренция), който ще стане ясен двес. Василева игра на обичайното си високо ниво и се разписа с 12 точки (2 блокади),с което стана втора по резултатност. Топреализатор е Изабеле Хаак с 18 т. (2 аса, 2 блока). За \"Поми\" Даниеле Кутино беше над всички с 21 т. Капитанът на националите ни Виктор Йосифов и неговият \"Веро Волей\" (Монца) пък отпаднаха в плейофите на Суперлигата при мъжете. Тимът на Монца загуби като гост в Перуджа от шампиона \"Сър Сейфти Конад\" с 0:3 (-22,-22,-17) в мач №3 от двойката, с което \"Сър Сейфти\" взе серията с 2-1 победи. Йосифов се отчете едва с 5 точки (3 блок), а Олег Плотнийцкий направи 14 (3 аса). За отбора на Перуджа със 17 т. ( (2 аса) завърши Вилфредо Леон, а за MVP беше избран сърбинът Алаксандър Атанасийевич, забил 11 т. (1 блок, 53% в атака).", "date": "2019.04.14", "title": "Елица Василева на полуфинал по волейбол в Италия"}
{"url": "https://www.monitor.bg:443/bg/a/view/pojar-beljaza-starta-na-koachela-162486", "text": "С пожар на територията на мобилните душове – така меломаните ще запомнят старта на тазгодишното издание на „Коачела“. Пламъците се разярили в събота сутринта, обясниха органите на реда пред CBS News, като към момента не е докладвано да има пострадали. Пожарът е овладян в рамките на около 30-ина минути. Междувременно най-големият музикален фестивал отвъд Океана направи първия си по-сериозен реверанс към K-pop-а, като покани на сцената си момичешката група Blackpink, смятана за една от най-оборотните южнокорейски формации в момента. Сред акцентите в програмата на първия уикенд на „Коачела“ несъмнено бяха още J Balvin, Били Айлиш, която се появи с час по-късно пред феновете си, и Чайлдиш Гамбино. Рапърът, чието рождено име е Доналд Глоувър, не пропусна да изрази недоволството си от факта, че присъстващите го снимали с телефоните си вместо да се забавляват на шоуто. „Това не е концерт. Това е църква. Ако сте тук, за да чуете любимите си песни, приберете се вкъщи да го направите. Ако сте тук само за да си заредите профила в Инстаграм със снимки и други такива глупости... просто отидете най-отзад“, обяви от сцената Гамбино, който отдаде почит към покойния си баща, Мак Милър и Нипси Хъсъл.", "date": "2019.04.14", "title": "Пожар беляза старта на \"Коачела\""}
{"url": "https://www.monitor.bg:443/bg/a/view/skauti-na-lacio-gledaha-talant-na-septemvri-162481", "text": "Скаути на \"Лацио\" и \"Салернитана\" наблюдаваха на живо изявите на младия талант на детско-юношеската школа на \"Септември\" Владимир Николов, съобщава Viasport.bg. Италианските съгледвачи посетиха мача от Първа лига \"Септември\" - \"Локомотив\" (Пловдив), както и двубоя от Елитната U19 \"Септември\" - \"Монтана\". Роденият през 2001 година Николов игра 20 минути при победата с 1:0 над \"черно-белите\" в петък, а ден по-късно бе титуляр при успеха с 2:1 над \"Монтана\" при юношите старша възраст. В срещата от Елитната U19 Николов отбеляза гол от пряк свободен удар през второто полувреме за 1:1, а след това столичният тим стигна до победата. Владимир Николов е юношески национал, влиза в сметките и на селекционера на младежкия национален отбор Александър Димитров. Припомняме, че юношата на \"Септември\" е преминал обучение в школите на клубове като \"Манчестър Юнайтед\", \"Еспаньол\", \"Лацио\" и \"Аталанта\". Скаутите от Италия ще продължат да следят развитието му, като се очаква в края на сезона отново да гледат на живо българския състезател.", "date": "2019.04.14", "title": "Скаути на \"Лацио\" гледаха талант на \"Септември\""}
{"url": "https://www.monitor.bg:443/bg/a/view/dete-postrada-pri-katastrofa-s-kolata-na-lutvi-mestan-162487", "text": "6-месечно бебе загина, а 10-годишно дете и майка им бяха ранени при катастрофа, в която участвал и Лютви Местан. Лидерът на ДОСТ е шофирал автомобила си и при него не е имало други пътници, потвърди говорителят на главния прокурор Румяна Арнаудова пред „Монитор“. По-късно стана ясно, че лидерът на ДОСТ Лютви Местан е под полицейска охрана в болницата, тъй като му предстояли изследвания. \"Водачът на Фолксвагена\" е бил задържан, след като лекарите от болницата в града, където той беше под охрана са потвърдили, че здравословното му състояние позволява да прекара едно денонощие в ареста, съобщиха официално от областната дирекция на МВР в Кърджали. Не са го съобщили като име, но е ясно за кого става въпрос. Става въпрос за полицейско задържане, което може да продължи максимум 24 часа, ако не бъде издадено прокурорско нареждане за 72 часа. Инцидентът е станал около 13,30 часа, а сигналът за него е подаден 10 минути по-късно. Всичко се е случило на пътя Кърджали – Маказа, когато Местан се е включвал в главното движение от Т-образно кръстовище на разклона от село Загорско, където е имало знак \"Стоп\". Тогава е станал и сблъсъкът. В другата кола се возело младо семейство. Автомобилът им излетял на повече от 20 метра извън шосето. На място загинало 6-месечното бебе, а жена на 28 години и 10-годишното й дете пострадали сериозно. Според информацията от неделя следобед по-тежко е състоянието на младата жена. „И двамата шофьори са били проверени на място за алкохол в кръвта. Пробите им са били отрицателни“, обясни Арнаудова. Местан обаче е откаран в болницата в Кърджали, където да му бъде направен и кръвен тест. През това време разследването е поето от окръжния прокрурор на Кърджали, който също пристигнал на мястото. „В следващите часове прокуратурата ще вземе решение за последващите си действия и ще приложи закона както и в други случаи за причиняване на смърт по непредпазливост“, категорична беше Румяна Арнаудова в неделя следобед.  Окръжният прокурор на Кърджали Желязко Стефанов обясни, че обвинения ще има едва след като станат готови техническите експертизи. Той допълни, че към момента образуваното досъдебно производство е срещу неизвестен извършител. Стефанов поясни, че Наказателният кодекс предвижда от 2 до 6 години затвор за подобно престъпление.", "date": "2019.04.14", "title": "Прокуратурата потвърди: Местан е шофирал при катастрофата, убила бебе (ОБНОВЕНА)"}
{"url": "https://www.monitor.bg:443/bg/a/view/beroe-sydijata-reshi-macha-s-cska-162484", "text": "Ръководството на „Берое” входира жалба срещу съдийските решения при загубата с 2:0 от ЦСКА на стадион „Българска армия“. Спортният директор Валентин Грудев посочи конкретните оплаквания на „заралии“ и изрази съжалението си, че реферите освен, че са повлияли на срещата са осакатили състава на старозагорци за следващия мач с „Черно море“. „За съжаление имаше едни хора, които повлияха на резултата с обратните си отсъждания и дузпата, която е много, много спорна. Цялостното съдийство Бяхме нашарени без никакви основания. Не стига, че съдията повлиява на резултата, но ни осакатява и за следващия мач“, коментира разгневеният Грудев. Наставникът Александър Томаш също се оплака от реферите. „Осем или девет картона, дузпа, до 12-ата минута двамата централни защитници са с жълти картони. Няма да се предадем до края. В България съдийството е фактор“, коментира Томаш, който получи и друга лоша новина след мача. Халфът Владимир след като в 75-ата мин. се приземи лошо на левия крак и напусна терена само 3 минути, след като влезе. Прегледите пък установиха, че той ще пропусне мачовете до края на сезона. В лагера на ЦСКА очаквано посрещнаха със задоволство победата над „Берое“, която приближи „червените“ до лидера „Лудогорец“. „По-рано трябваше да падне вторият гол. Хубаво е, че играта ни в защита е на ниво. Тиаго Родригес е анализиран от докторите, така че се надявам да не е сериозна травмата му. Не зная дали ще мога да го използвам в следващия мач. Сега имаме Купа на България, така че продължаваме битката. Календарът ни е натоварен, но ние бързо се пренастройваме. Въпросът е да се възстановим и да изиграем успешен мач в Пловдив”, завърши Любослав Пенев, акцентирайки върху това, че дербито с „Левски“ в момента не е на дневен ред.", "date": "2019.04.14", "title": "„Берое“: Съдията реши мача с ЦСКА"}
{"url": "https://www.monitor.bg:443/bg/a/view/bum-na-zalozi-za-imeto-na-bebeto-na-hari-i-megan-162489", "text": "Принц Хари и съпругата му, херцогинята на Съсекс Меган, решиха, че ще запазят в тайна плановете си раждането на първото им отроче. Това обаче не попречи на британците да продължат да правят залози за името и пола на кралското бебе. Съдейки по най-масовите залози, приемани от букмейкърска къща \"Уилям Хил\", поданиците на Нейно Величество смятат, че отрочето на Меган и Хари ще е момиченце, а Даяна ще е едно от няколкото му имена. Начело в букмейкърската листа е именно Даяна. Следват Виктория, Алис, Грейс и Елизабет. Най-популярните предположения за име на момченце са Албърт, Артър и Джеймс.", "date": "2019.04.14", "title": "Бум на залози за името на бебето на Хари и Меган"}
{"url": "https://www.monitor.bg:443/bg/a/view/edna-treta-ot-plajovete-vyv-varnensko-bez-naemateli-162472", "text": "Една трета от плажовете във Варненска област остават без наематели. Липсата на интерес се дължи на лошата инфраструктура и високите наеми, които обезсмислят инвестицията на концесионерите. Така 24 от общо 70-те плажа във Варненско няма да имат стопани това лято. Един от тях е в курортния комплекс „Камчия“, където е  една от най-големите плажни ивици по морето. Миналата година плажът беше разделен на няколко зони, като наемът за всяка от тях беше по 500 000 лв., припомня БНТ. Въпреки, че тази година цената е близо десет пъти по-ниска, отново няма интерес към 5-те плажа, на които е разделена ивицата. Плажът на „Камчия“ е и една от най-опасните, заради подводните течения, които се образуват при вливането на реката в морето. Това е още една причина да се обмисли и вариант, при който плажовете там да се стопанисват без наем, срещу ангажимент за почистване, осигуряване на медицинска помощ и водно спасяване. За поредна година концесионери няма да имат и за плажовете „Паша дере“, „Карадере“ и „Фичоза“, които се посещават основно от почитатели на дивото къмпингуване. Предвижда се и тази година държавата да отпусне средства за водно спасяване на най-посещаваните неохраняеми плажове в областта, които според областния управител Стоян Пасев, ще са прогнозно около 373 000 лева.", "date": "2019.04.14", "title": "Една трета от плажовете във Варненско без наематели"}
{"url": "https://www.monitor.bg:443/bg/a/view/facebook-se-srina-162475", "text": "Платформата за социално общуване Facebook падна едновременно по целия свят в неделя в ранния следобед по българско време, ключови услуги днес са неизползваеми както у нас, така и за потребителите н голяма част по света. Днес засегнати са основни функции на Facebook, както и неговите две приложения – Messenger, Instagram и WhatsApp. Причината за срива все още не е оповестена.  Сайтът Down Detector показва, че засегнати от проблемите на социалната мрежа са Великобритания, САЩ и големи области в Европа.   За разлика от предишната криза с мрежата, когато можеше да се чете, но не можеше да се обновяват статуси и да се изпращат снимкови съобщения, този път изобщо не е достъпен домейнът на мрежата. За да се оплачат и излеят мъката си потребителите са принудени да споделят жалби в лаконичния Twitter. Последният път, когато Facebook имаше подобен проблем, беше съвсем наскоро – 14 март, когато няколко часа потребителите не можеха да ползват социалната мрежа. Засегнатите тогава бяха около 2,3 млрд. души.", "date": "2019.04.14", "title": "Facebook се срина, потребителите се жалят в Twitter (ОБНОВЕНА)"}
{"url": "https://www.monitor.bg:443/bg/a/view/kradlite-na-italija-se-sybraha-na-panair-v-milano-162478", "text": "Приключващият в Милано Международен мебелен панаир и съпътстващата го Седмица на дизайна привлякоха в града не само над 300 хил. гости от цял свят, но и всички джебчийки на Италия – констатираха без да се церемонят медиите на Апенините. Ако се вярва на пишещото братство, става дума за истинско стълпотворение на циганки-обирджийки, каквото финансовата и модната столица на страната не помни. И което буквално задръсти чакалните на полицейските управления с пишещи жалби жени и мъже, останали без портфейли, пари, бижута, телефони и даже без компютри. Като най-често жертвите на ловките крадли са били чужденци, които вероятно са били свикнали да ходят в родните си страни с незатворени чанти, а портфейлите и телефоните им да стърчат от някой джоб. Според ченгетата предпочитаното поле за изява в Милано на мургавите джебчийки през изминалата седмица са били станциите и мотрисите на стигащата до панаирното градче линия №1 на метрото. Обикновено пък налазилите града стотици крадли са се развихряли през сутрешните и вечерните часове, когато пероните и вагоните са бъкани от народ, а блъсканицата е голяма. Така например само между 7 и 8 часа в четвъртък сутринта полицията е засякла с камерите в станцията „Амендола“ 30 обирджийки. При последвалата масирана акция служителите на органите на реда закопчават 17 от мургавелките, но по-късно се оказва, че усилията на полицаите са били едва ли не напразни – 13 от задържаните са бременни и не може да им се направи нищо друго, освен да бъдат пуснати на свобода. Почти същото се случва и с най-малката от арестуваните, която е 16 годишна и тъй като е малолетна, е пратена в... изправително школо! Независимо от факта, че девойката е задигнала майсторски 1000 евро от китаец, предала ги е на изчезнала яко дим нейна аверка и гостенинът е останал с пръст в устата. Интересното е и това, че всичките 17 арестувани джебчийки са били без документи за самоличност, а по думите им те гастролирали специално за Седмицата на дизайна от циганските катуни край Милано, край Торино, Рим, Неапол, о. Сицилия и т.н.. Случили са се също така бдителни и оправни гости като 26-годишната малтийка, която в петък привечер успява да блокира на станцията до Централната гара вече докопалата портфейла й мугргавелка и да й забие няколко шамара. За съжаление обаче в огромното мнозинство от случаите джебчийките са постигали целта си безнаказано, като доказателство за това е полицейската статистика. Защото според нея едва ли някой от „ужилените“ през Седмицата на дизайна в Милано стотици чужденци ще види обратно задигнатите му документи, пари и ценности. Доколкото до произхода на въпросните жертви, то те най-често са били гости от Азия, от арабскиите страни, от Русия и от Северна Европа.", "date": "2019.04.14", "title": "Крадлите на Италия се събраха на панаир в Милано"}
{"url": "https://www.monitor.bg:443/bg/a/view/bojinov-se-podloji-na-specialna-terapija-162473", "text": "Нападателят на „Левски“ Валери Божинов продължава да се възстановява от травмата, която получи в мача с „Витоша“, спечелен от „сините“ с 2:0. Тогава той падна лошо на крака си при борба за висока топка и пропусна няколко двубоя на тима, включително дербито с ЦСКА. За да вдигнат Божинов на крака от лекарския щаб на „Левски“ се обърнаха към специална терапия, която се прилага в България за първи път. Футболистът посети спортната клиника „Евро Вита“, където му бе приложена регенеративна технология, известна като Endoret (prgf). Доктор Мариян Добрев приложи терапията на Валери Божинов, а нападателят на „Левски“ стана първият спортист у нас, който се възползва от тази технология, с цел подобрение на проблемите в глезена му. Очаква се съвсем скоро Божинов да подобри значително състоянието си и наставникът Георги Дерменджиев да може да разчита на него за повече игров минути.", "date": "2019.04.14", "title": "Божинов се подложи на специална терапия "}
{"url": "https://www.monitor.bg:443/bg/a/view/jana-bergendorf-napravi-transfer-kym-pajner-video-162480", "text": "Отличничката от X Factor Жана Бергендорф изненада феновете си, след като преустанови музикалната си пауза с песен, продуцирана от „Пайнер“. Своеобразният трансфер не е представлява тотален обрат в жанровите предпочитания на звездата, а се дължи на това, че дуетната й половинка Дамян Попов е част от каталога на компанията. Парчето им носи заглавието „Едно“ и гравитира предимно в поп и R'n'B стилистиката. В рамките на само два дни официалният видеоклип към него (дело на Люси Иларионов) пък привлече любопитството на над 65 хиляди меломани. „Жана в пайнер?! Всичко видях вече“ и „Страхотна поп песен. Жана е супер, красив глас, радвам се да чуя нова песен от нея\" гласят част от коментарите на феновете онлайн. Мнозина от тях изразяват и надеждата си, че близо година, след като представи България на Евровизия заедно с групата Equinox, Жана ще се събере с останалите музиканти от нея - Владимир Михайлов, Георги Симеонов-JJ, Джони Манюел и Трей Кембъл, за нова продукция. Припомняме, че миналото лято те обявиха, че работят по съвместен албум, продуциран от Universal. Бергендорф не е първата поп звезда, пристанала на \"Пайнер\" заради Дамян Попов. Преди две години певецът се разписа и с дуетно парче с Дивна – \"Твоето момче\".", "date": "2019.04.14", "title": "Жана Бергендорф направи трансфер към „Пайнер“ (ВИДЕО)"}
{"url": "https://www.monitor.bg:443/bg/a/view/producentyt-na-igra-na-tronove-adaptira-bestselyra-rojakyt-162389", "text": "В момента се подготвя нов високо бюджетен сериал, посветен на екологично бедствие. И то не от кого да е, а от продуцента на кървавата сага „Игра на тронове“ - Франк Долджър. За проекта заяви самият той по време на международния аудиовизуален панаир MIPTV в Кан. Долджър, който в актива си има пет награди „Еми“ за „Игра на тронове“, ще адаптира сценария на новата поредица по бестселъра на немския писател Франк Шетцинт - „Роякът“. Еко-трилърът е написан в периода 2003-2004 година, преведена е на над 25 езика и до днес става все по-актуална. Сюжетът на книгата се завърта около заплахата над човечеството от апокалипсис, вследствие на замърсяването, като океаните и обитателите им водят борба с хората. Долджър даде заявка, че в сериала по „Роякът“ ще заложи на качествени специални ефекти.", "date": "2019.04.14", "title": "Продуцентът на „Игра на тронове“ адаптира бестселъра „Роякът“"}
{"url": "https://www.monitor.bg:443/bg/a/view/korbin-na-pyt-da-izmesti-mej-162474", "text": "В случай, че в близко време във Великобритания бъдат свикани парламентарни избори, партията на премиера Тереза Мей ще се озове в ролята на опозиция, пише британският в. „Дейли Телеграф“. Изборите ще бъдат спечелени от лейбъристите, а техният лидер Джеръми Корбин ще стане премиер на страната и ще превземе резиденцията на Даунинг стрийт №10, гласят резултатите от преведено от вестника проучване. Според тях консерваторите ще трябва да се задоволят с 259 места в парламента, а лейбъристите ще спечелят 296. Така торите ще имат 59 места по-малко от сега. Причината за спадането на популярността на управляващите е свързана с това, че не е било изпълнено обещанието на Тереза Мей Великобритания да напусне Европейския съюз на 29 март. Междувременно във Великобритания се проведе първият голям митинг на новата партия на Найджъл Фараж \"Брекзит\". Стотици хора се събраха в Бирмингам, където Фараж обяви началото на кампанията си за европейските избори, но подчерта, че страната му всъщност не би трябвало да участва в тях. Бившият лидер на ЮКИП даде заявка, че ще разруши двупартийния модел във Великобритания и изрази увереност, че партията му \"Брекзит\" ще получи няколко места в следващия Европейски парламент. Според друго проучване опозиционната Лейбъристка партия в момента е подкрепяна от 24% от британците, а управляващите Консерватори - от едва 16%. Смята се, че голяма част от хората, които традиционно гласуват за торите, ще бойкотират евроизборите, което ще даде преднина на новата партия на Фараж. Много е вероятно втори референдум за Брекзит да бъде поставен за разглеждане пред парламента, заяви същевременно Филип Хамънд, съобщи в. „Индипендънт“. Канцлерът заяви във Вашингтон, че ново публично гласуване е „предложение, което може да бъде поставено в парламента на определен етап“. Той обаче допълни, че ще са необходими около шест месеца, за да се проведе референдум, и че няма да има достатъчно време, преди Великобритания да напусне ЕС по новия краен срок от 31 октомври. Той обаче подчерта, че „позицията на правителството не се е променила... Правителството се противопоставя на повторен референдум и затова не го подкрепяме“. Идеята за нов референдум беше сред няколкото алтернативи на Брекзит, които бяха поставени на депутатите през последния месец - но всички останаха без мнозинство в парламента. Досега премиерът не успя да привлече собствената си партия зад споразумението за развод, което тя договори с други лидери на Европейския съюз миналата година. Тя беше принудена да поиска от блока отлагане и да започне преговори с лейбъристите за това как да се излезе от задънената улица в парламента. Много лейбъристки депутати са оказали натиск върху своя лидер Джереми Корбин да включи нов референдум в исканията си в преговорите с правителството. Междувременно Хамънд се сблъсква с критики от поддръжниците на Брекзит за това, че е казал, че Великобритания трябва да остане близо до блока.", "date": "2019.04.14", "title": "Корбин на път да измести Мей"}
{"url": "https://www.monitor.bg:443/bg/a/view/hamiltyn-sys-75-ta-pobeda-v-start-1000-na-formula-1-162476", "text": "Петкратният световен шампион Люис Хамилтън с \"Мерцедес\" спечели своята 75-а победа по време на историческия старт №1000 във Формула 1. Петкратният шампион потегли в Гран при на Китай агресивно от втора позиция, изпревари съотборника си Валтери Ботас още преди първия завой на пистата \"Шанхай\" и диктуваше събитията до края на състезанието без проблеми. Ботас завърши втори, с което узакони двойния удар за тима на \"Мерцедес\". За третото място се пребори Себастиан Фетел с \"Ферари\", който води трудна битка първо със съотборника си Шарл Льоклер, който го изпревари на старта, а в края и с атаките на Макс Верстапен с \"Ред Бул\", за да стъпи за първи път на подиума през сезона. Холандецът остана четвърти, а Льоклер - пети. „Уикендът ми не беше особено гладък, призна след победата Люис Хамилтън. - При пристигането си не бяхме наясно къде ще се намираме спрямо \"Ферари\". Но Валтери (Ботас б.р) беше много бърз през цялото време и двойна победа в състезание №1000 е нещо много специално. Фантастичен резултат за отбора, всички се трудиха изключиха упорито. Ключовият момент бе на старта. Стратегиите бяха на ниво. Нямам представа какво ще стане в следващия старт.” Фетел също не беше особено приказлив. \"Радвам се, че стигнах подиума, но още от старта беше трудно да се поддържа скоростта на болидите на \"Мерцедес\", сподели германецът. -. Битката с Макс (Верстапен б.р.) беше чудесно забавление, но целта беше да опитам да настигна Люис и Валтери. Те бяха прекалено бързи за нас, но поздравления за успеха им. Надявах се към края Шарл да изпревари Макс, но се оказа прекалено назад.” След 3 старта Хамилън води във временното класиране с 68 т., следван от Ботас с 62, Верстапен - 39, Фетел - 37 и Льоклер - 36.", "date": "2019.04.14", "title": "Хамилтън със 75-та победа в старт №1000 на Формула 1"}
{"url": "https://www.monitor.bg:443/bg/a/view/vnuk-razbi-glavata-na-djado-si-s-buhalka-162479", "text": "Внук вилня с бухалка и прати дядо си в болница с помлян череп. Семейната драма се е разиграла във фамилната къща в козлодуйското село Крива бара в събота вечерта, съобщиха от областната дирекция на МВР. Сигнал за екшъна в полицията е подала бабата към 21 часа. Възрастната жена изплакала, че нейният съпруг и внукът й се скарали жестоко, след което младежът халосал дядо си два пъти с дървена бухалка по главата.. Старецът е транспортиран в болницата в Козлодуй. При прегледа лекарите установили, че пенсионерът има счупен череп вляво с кръвоизлив в мозъка. Това наложило пострадалият да бъде закаран до Университетска болница в Плевен за лечение. Внукът му пък е задържан за 24 часа в районно управление на Козлодуй. По случая е образувано досъдебно производство.", "date": "2019.04.14", "title": "Внук разби главата на дядо си с бухалка"}
{"url": "https://www.monitor.bg:443/bg/a/view/ibrahimovich-s-novo-shou-v-sa-sht-162477", "text": "Златан Ибрахимович продължава да впечатлява феновете на футбола в САЩ със своите изяви с екипа на „Лос Анджелис Галакси“. 37-годишният швед реализира и двата гола за успеха с 2:0 над „Филанделфия“ в мач от шестия кръг на Мейджър Лийг Сокър. Ибра откри с глава в 27-ата минута, а по-малко реализира и дузпа. Така след 6 кръга „Галакси“ е на трето място в Западната конференция. Ибра пропусна два мача заради проблеми с ахилеса, но въпреки това от 4 двубоя вече има 6 гола на сметката си. Шведът е част от МЛС от пролетта на 2018-а, като през миналия сезон в 27 мача вкара 22 гола. Не такъв успех обаче има бившият му съотборник в „Манчестър Юнайтед“ Бастиан Швайнщайгер, чийто „Чикаго Файър“ стигна само до 1:1 с „Ванкувър“.", "date": "2019.04.14", "title": "Ибрахимович с ново шоу в САЩ "}
{"url": "https://www.monitor.bg:443/bg/a/view/sedmichna-prognoza-za-vremeto-15-21-april-162445", "text": "Облачна и дъждовна седмица ни очаква. Температурите ще достигнат най-високи стойности чак през почивните дни. Валежите ще спрат в деня на майстора, но облачността ще остане в по-голямата част на страната. Първият ден на новата седмица ще започне с валежи в западната част над страната. В Централна и Източна България ще остане облачно. Максималните температури ще са между 10 и 13 градуса.  Във вторник облачността ще е променлива и валежите ще намалеят. Температурите ще се повишат и максималните ще достигнат 17 градуса. В сряда и четвъртък валежи се очакват над източната част от страната. В Западна България ще има променлива облачност. Максималните температури ще са между 8 и 16 градуса. В петък, събота и неделя валежите ще спрат. Облачността ще е променлива. Очакват се максимални температури между 12 и 19 градуса.", "date": "2019.04.14", "title": "Седмична прогноза за времето (15-21 април)"}
{"url": "https://www.monitor.bg:443/bg/a/view/mitropolit-joan-blagoslovi-nova-cyrkva-v-dobrich-162471", "text": "Негово Високопреосвещенство Варненският и Великопреславски митрополит Йоан отслужи водосвет и благослови изграждането на нова църква в Добрич. Първата копка на новия православен храм „Св. Лука Кримски“ в квартал „Добротица“ бе направена днес. Храмът ще се изгражда изцяло от дарения, като цялата инвестиция възлиза на около 500 000 лева. Общинският съвет гласува безвъзмездно отстъпване на над 5 дка терен за изграждане на църквата. Проектът на храма е дарение от арх. Петър Николов и инж. Пенчо Керванов. До момента има събрани около 50 хиляди лева, благодарение на бизнеса и дарители сумата ще набъбне до 200 000 лева. Църквата ще е висока 16 метра, което я определя като най-високата в Добрич. В подкрепа на каузата в петък в зала „Добротица“ се състоя благотворителен концерт, в който участваха Миро, Преслава, Ваня Вълкова, Ивелина Колева, ПФА ‚Добруджа“, добрички таланти и деца от училище „Св. Климент Охридски“.", "date": "2019.04.14", "title": "Митрополит Йоан благослови нова църква в Добрич"}
{"url": "https://www.monitor.bg:443/bg/a/view/mladi-frankofoni-ot-varna-grabnaha-zlatnata-maska-162469", "text": "Голямата награда „Златната маска“ от 26-то издание на международния франкофонски ученически театрален фестивал, който се провежда по традиция в Стара Загора т.г. замина за Варна с възпитаниците на тамошната езикова гимназия „Фредерик Жулио Кюри“, които впечатлиха журито със спектакъла си „Експеримент“. Проявата, в която взеха участие 8 български трупи и една от Тунис се организира от Френски институт-България, Асоциацията на преподавателите по и на френски език в България /АПФБ/ и Алианс Франсез Стара Загора е част от международната мрежа Фестивалите за Франкофонски ученически театър - „10 от 10“:десет драматурзи са написали 10 пиеси за деца и младежи, които се играят от участниците. Сред гостите бяха един Ан Новак, един от създателите на мрежата Ян Новак и трима от авторите: Ева Бондон, Гуендолин Сублен и Лоран ван Ветер. Наградата за най-добра актриса грабна Мария Божинова от благоевградското училище“Людмил Стоянов“ за ролята си на администраторката в пиесата Хармония пилот“ от Гуендолин Сублен. При момчетата с приз се поздрави  Виктор Марков от Пета езикова гимназия за ролята на рецепциониста от пиесата „Усмивката“ на Ева Бондон.Наградата за млади надежди остана в старозагорския тим от  ГПЧЕ „Ромен Ролан“ , а гостите от Тунис получиха приза на града – домакин Стара Загора за пиесата  „По дяволите“ от Елизе Хофнер.   Френски институт България удостои с награда ловечката гимназия „Екзарх Йосиф“ за „Усмивката“ от Ева Бондон.", "date": "2019.04.14", "title": "Млади франкофони от Варна грабнаха „Златната маска“"}
{"url": "https://www.monitor.bg:443/bg/a/view/poli-genova-trygva-na-turne-s-falshiv-geroj-162468", "text": "Малко повече от един месец – толкова ще продължи отпускът по майчинство на Поли Генова, преди да се завърне отново на голямата сцена. Изпълнителката на If Love Was A Crime  в петък. Още в края на месец май пък Генова ще се включи в националното турне на спектакъла „Фалшив герой“. След като завладя публиката в зала 1 на НДК през октомври миналата година, представлението ще обиколи още три града. Стартът ще бъде в Русе (на 27 май), като в главните роли отново ще видим солистите Ненчо Балабанов, Поли Генова, Димо от група P.I.F. и Хилда Казасян. Следва втори поклон пред столичната публика в НДК (6 юни), а месец по-късно екипът на продукцията ще отпътува за Бургас (8 юли) и Варна (19 юли). Фалшив Герой“ е базиран на най-обичаните песни на Тодор Колев, но представени с различни аранжименти. На сцената редом до солистите ще се качат още музикантите от Симфоничния оркестър на Държавна опера – Русе с диригент Димитър Косев, балетът на Държавна опера – Русе с хореограф Зорница Петрова, Михаил Йосифов (тромпет), Стоян Янкулов – Стунджи (барабани), Борис Таслев (бас), Ангел Заберски (пиано), Велислав Стоянов (тронбон), Димитър Льолев (саксофон), Александър Логозаров (китара) и Трио „Тринити“ (бек-вокали: Миглена Русева,Божана Спасова, Славина Калканджиева).", "date": "2019.04.14", "title": "Поли Генова тръгва на турне с „Фалшив герой“"}
{"url": "https://www.monitor.bg:443/bg/a/view/poletja-naj-golemijat-samolet-v-sveta-162462", "text": "Най-големият самолет в света се нарича Stratolaunch. Той излетя от пустинята Мохаве край Лос Анджелис, Калифорния и кацна успешно след два часа във въздуха. Размахът на крилете му е с дължината на стадион за американски футбол - 117 метра (това е доста повече от размаха на крилете на досегашния лидер - Ан-225 „Мрия” – 88 м), дължината на машината - 53 метра, височината - 15 метра, двигателите са 6. Stratolaunch Systems Model 351 тежи без товар 226 тона, а максималното му допустимо тегло с товар е около 590 тона. Stratolaunch е предназначен за извеждане на космически апарати в орбита. Предвижда се ракетата-носител да бъде разполагана между двата фюзелажа. Още през 2011 г. създателят на самолета Пол Алън - един от основателите на Microsoft, обяви намерението си да построи летателен апарат за извеждане на товари в орбита. Негов партньор стана известният американски конструктор Бърт Рутан, чиято компания Scaled Composites построи самолета по поръчка на Stratolaunch.", "date": "2019.04.14", "title": "Полетя най-големият самолет в света (ВИДЕО)"}
{"url": "https://www.monitor.bg:443/bg/a/view/prokuraturata-poiska-15-godini-zatvor-za-ivancheva-162470", "text": "По 20 г. затвор поиска прокуратурата за бившата кметица на столичния район „Младост“ Десислава Иванчева, заместничката й Биляна Петрова и посредника и също бивш кмет на района Петко Дюлгеров, които са подсъдими за получаване на подкуп от 70 000 евро от строителния предприемач Александър Ваклин. Освен това държавното обвинение настоя съдът да наложи на тримата подсъдими по 30 000 лв. глоба и конфискация на цялото имущество, а на Иванчева и Петрова – Това е средният размер на предвиденото в закона наказание от 10 до 30 г. затвор за злоупотреба със служебно положение чрез изнудване в особено големи размери. Иванчева е подсъдима като извършител на престъплението, а Петрова и Дюлгеров – като помагачи. Преди дни стана ясно, че Иванчева няма намерение да се отказва от политиката и е регистрирана като кандидат за евровота в края на май. Заключителните пледоарии по делото започнаха в неделя сутринта в спецсъда и продължиха целия ден. Един след друг тримата прокурори пледираха в продължение на 3 часа, като резюмираха свидетелските показания за ситуацията в община „Младост“ - как кметицата искала от строителните предприемачи да правят градинки и площадки и въпреки, че го изпълнявали, преписките за строежите им се бавели без основание в общината. Такъв бил и случаят с Ваклин, на когото Петко Дюлгеров съобщил искането на Иванчева да плати по 20 евро за квадратен метър от разгърнатата площ на строежа си или общо 250 000 евро, за да бъде придвижена преписката. Уговорено било плащането да стане на 3 вноски по 70 - 80 000 евро. На 2 април 2018 г. Ваклин осигурил 70 000 евро в банкноти от 500 и 100 евро в КПКОНПИ, където вече бил подал сигнал за искания подкуп. Прокурорите са изчислили, че Иванчева поискала подкуп от 1917 минимални работни заплати (при 510 лв. минимална работна заплата), а получила като първа вноска пари колкото за 268 минимални работни заплати. по ръцете на Дюлгеров, по ръцете, устните и деколтето на Петрова, по тялото на Иванчева и по служебната кола, която тя управлявала – ключа за запалване, волана, скоростния лост, отвън и отвътре на предната лява врата. Събраният по делото изобилен материал и досъдебното производство и в съдебната фаза потвърждава обвинението, категорични са от прокуратурата. Адвокатите на подсъдимите се опитаха да убедят съда, че Иванчева нямала опит и умения и затова били бавени преписките на строителните предприемачи, но не било умишлено, че се работело, но не можело да стават бързо нещата. А по същество - защитата отрича Иванчева, Петрова и Дюлгеров да са се срещали и разговаряли какъв подкуп да искат от Ваклин. Пред журналисти прокурорите напомниха, че са искали отвод на съда, защото преди време отказа в съдебната зала да бъдат изслушани СРС-тата от разговорите за подкупа, макар че те бяха приобщени към делото. „Тогава всички щяха да чуят кой какво е казал“, заяви прокурор Илиян Рангелов. „Има преки доказателства за престъплението. Дейността на тримата е еднаква и затова искаме еднакво наказание“, добави прокурор Георги Николов.", "date": "2019.04.14", "title": "Прокуратурата поиска 20 години затвор за Иванчева /ОБНОВЕНА/"}
{"url": "https://www.monitor.bg:443/bg/a/view/tejlyr-suift-puska-nova-pesen-do-kraja-na-april-162463", "text": "Поп старлетката Тейлър Суифт загатна, че ще зарадва феновете си с нова музика до края на месец април. Това изпълнителката на I Knew You Were Trouble направи, като пусна обратно броене на официалния си уебсайт, както и на страницата си в Инстаграм, а заветната дата е 26 април. Фенове отдавна спекулират относно кога любимката им ще се завърне в звукозаписното студио. „Харесва ми страстта ви, вниманието ви към детайлите и интереса ви. Когато има нова музика, вие ще сте първите, които ще разберете“, каза неотдавна певицата. Последният й диск Reputation излезе на пазара през ноември 2017 г., като продаде 1,2 милиона копия само в първата си седмица на бял свят.", "date": "2019.04.14", "title": "Тейлър Суифт пуска нова песен до края на април"}
{"url": "https://www.monitor.bg:443/bg/a/view/giga-zarejda-ustrojstvata-ot-vjatyra-162467", "text": "Къмпинг ваканциите предоставят възможност за почивка без електронни устройства, но LED фенерите, GPS устройствата, радиостанциите и екшън камерите използват батерии, които се нуждаят от зареждане. Giga е създаден да прави точно за това, използвайки силата на вятъра. След поставянето на Giga, перката й се върти от вятъра през целия ден или нощ. За разлика от слънчевите панели за зареждане, Giga не се нуждае от слънчева светлина или поставяне в поток или река, както преносима водна турбина. Също така, дъждът не е проблем за Giga, тъй като електрониката е водоустойчива. Това не е първата преносима вятърна турбина, въпреки че формата й е сравнително различна. Други примери включват сгъваемата Trinity, както и Micro Wind Turbine и WindPax, като донякъде подобна е Waterlily. Giga в момента набира средства в Kickstarter. Срещу £ 99 желаещите може да получат една вятурна турбина, когато и ако достигне производство. Планираната цена на дребно ще е £ 149.", "date": "2019.04.14", "title": "Giga зарежда устройствата от вятъра"}
{"url": "https://www.monitor.bg:443/bg/a/view/obitatelite-na-karasivrija-izprevariha-razrushitelite-162465", "text": "Близо половината от подлежащите на събаряне 54 незаконно построени къщи в местността Карасиврия край ромския квартал Лозенец в Стара Загора са вече съборени доброволно от обитателите им, установи репортерска проверка в неделя, ден преди да там да навлезе техниката на разрушителите. Въпреки проливния дъжд  мъже и жени  пренасяха тухли, арматури, черчевета и каси на врати към импровизирани складове из дворовете на различни места в близката махала. Част от доскорошните обитатели са се върнали от Германия, Испания , Гърция и други страни на ЕС, където са на работа, за да помогнат на близките си. Сред дошлите от Германия е и Асен Великов, който показва нотариален акт за терена, върху който през последните близо 4 десетилетия родителите му са вдигнали две масивни двуетажни къщи.Мястото било купено като земеделска земя от бившия собственик. Асен признава, че няма строително разрешение за нито една от сградите, изразява и съжаление че това не е било направено по-рано, преди баща му да закъса със здравето. Съжалява и за заведеното м.г. съдебно дело срещу решението за отстраняването на къщите, освен пари за адвокати сега ще трябва да плаща и близо 1 800 лв за направените от общинската администрация разноски. Надява се поне да му разрешат да прибере материалите, които ще използва за нова къща, но след како извърви целия административен път по узаконяването.Така както е направил дошлият си от Испания Христо, който преди 5 години купил 4 дка за 7 000 лв и похарчил още почти толкова за разрешение и проектиране. Неговата двуетажна къща  е там, където свършва дори импровизираната пътека, по някакво чудо автомобилът му не се е преобърнал в дерето, по чийто протежение са повечето от незаконните сгради, подлежащи на събаряне. Близо месец ще продължи събарянето на постройките, пресмятат от отдел „Контрол по строителството“ в община Стара Загора, където се подготвят  за акцията от няколко месеца. Разрушаването е поверено на кооперация „Синвекс“, която има вече дългогодишен опит в тази дейност, тя е избрана след провеждане на обществена поръчка. Същата кооперация миналата есен събори 24 незаконни къщи върху терен от 4 дка общинска земя в квартал „Кольо Ганчев“, цялото начинание тогава е струвало на местната хазна около 40 000 лв, част от средствата били за изнасяне на отпадъците и заравняване. От община Стара Загора са категорични: определените за събаряне не подлежат на узаконяване, повечето били върху терени, определени за зелени площи, процедурите са започнали преди повече от година, заведените съдебни дела са завършилия с определения в полза на администрацията. Междувременно е започнала процедура и за още 80  смятани за незаконни сгради в ромския квартал „Лозенец“, където живеят близо 30 000 души. 172 са съборените до сега незаконни къщи в Стара Загора през двата мандата на кмета Живко Тодоров, заедно с разрушителите в понеделник от 9,00 часа ще вървят представители на ВиК и електропреносното дружество „ЕвН“. Очаква се на място да има поне 100 представители на сектор „Охранителна полиция“ при ОД на МВР – Стара Загора , имало готовност при необходимост да бъдат въведени и сили на жандармерията, макар на този етап да няма сигнали за готвени провокации. От ВМРО авансово съобщиха, че на място ще бъде евродепутатът Ангел Джамбазки.", "date": "2019.04.14", "title": "Обитателите на Карасиврия изпревариха разрушителите"}
{"url": "https://www.monitor.bg:443/bg/a/view/kazanlyk-si-iska-pano-na-dechko-uzunov-162466", "text": "Стенопис  с огромни размери, една от последните работи на академик Дечко Узунов  да бъде обявен за движим паметник на културата и изкуството, настояват в подписка до министъра на културата жители на Казанлък. Творбата , озаглавена „Розоберачка“  е създадена по проект на големия творец през пролетта на 1981 година , тя се намира във фоайето на новооткрития  хотел „Казанлък“ на Балкантурист. Изпълнена е от ученици и студенти на бай Дечко, който въпреки напредналата си възраст лично следял за изпълнението й.Стенописът е дарен на търговското дружество, което след промените през 1990-а е приватизирано. Близо 3 десетилетия вече творбата е скрита за погледите на гостите чрез монтирани върху й гипсокартони след разпарчетосването на фоайето и отдаването му под наем на различни фирми. Вижда се само едно от ъгълчетата като горчив спомен за майстора.От управата на хотела са категорични, че скриването на розоберачката е станало съвсем законно, с подписа на някогашния главен градски архитект. Стотици жители и гости на Града на розите са сложили вече подписите си с настояването стенописът да бъде върнат към нов живот.", "date": "2019.04.14", "title": "Казанлък си иска пано на Дечко Узунов"}
{"url": "https://www.monitor.bg:443/bg/a/view/pledoarii-po-deloto-sreshtu-ivancheva-i-petrova-162457", "text": "В неделя се провеждат заключителните пледоарии по делото срещу бившата кметица на \"Младост\" Десислава Иванчева, заместничката й Биляна Петрова и също бившия кмет на столичния район Петко Дюлгеров. Заетост на защитниците е причина за необичайното решение на съдия Иво Хинов да насрочи съдебното заседание по делото в почивен ден. Първи пледират прокурорите по делото. В 10,30 ч докато една от прокурорките пледираше с трясък се срути пейка с три седалки в съдебната зала и на земята паднаха трима от хората на Иванчева - Петър Кърджилов и 2 жени.", "date": "2019.04.14", "title": "Пледоарии по делото срещу Иванчева и Петрова"}
{"url": "https://www.monitor.bg:443/bg/a/view/10-mesechen-spad-v-prodajbite-na-koli-v-kitaj-162451", "text": "Десет поредни месеца продажбите на леки коли в Китай намаляват, съобщава „Синхуа”. Агенцията цитира данни на Китайската асоциация на производителите на леки коли (CPCA). През март продажбите на пътнически автомобили в най-голямата комунистическа държава са паднали на годишна с 12% до 1,78 млн. броя. Спрямо февруари обаче е регистриран скок от цели 48,7 на сто. За цялото първо тримесечие на 2019-та Китай отчита спад на продажбите в сегмента от 10,4% до 5,16 млн. автомобила. Независимо от негативните тенденции обаче, има бум на покупките на автомобили с алтернативни източници на енергия. В периода януари март ръстът на годишна основа е 117,8% до 254 хил. возила. От CPCA прогнозират по-големи продажби през април, заради понижаването на ДДС за леките коли от началото на месеца.", "date": "2019.04.14", "title": "10-месечен спад в продажбите на леки коли в Китай"}
{"url": "https://www.monitor.bg:443/bg/a/view/kakvi-roditeli-sme-spored-zodijata-162454", "text": "Какви родители сме според зодията? Възпитаваме ли правилно децата си или допускаме грешки? Всички знаем, че характера на даден човек, много зависи от това коя зодия е. Същото важи и за това какви родители сме. Начина по който възпитаваме децата си, много зависи от това какъв е характера ни, а той е определящ именно от това какъв е зодиакалния ни знак.   Овенът обича децата си и се гордее с тях, нещо повече той може да покори сърцето на всяко дете. Родителят Овен разбира детето и често е негов приятел и съветник. Майките, родени под знака Овен често имат строги принципи, те обичат децата да ги слушат безпрекословно. Те трябва да контролират себе си и да бъдат по-търпеливи. Естественото желание на Овена да е първи във всичко той прилага и в родителството си. Все пак нека не забравя, че не трябва да се съревновава с детето си, а да им позволи да извличат уроци от грешките си и само да изберат пътя си.   Телец е най-любвеобилния знак. Бащите Телци изискват прекалено много от децата си. Сами те са честни, искрени, надеждни и се опитват да възпитат същите качества у чедото си. Те са търпеливи и не обичат да бързат. Родителят Телец трябва да внимава да не възпита детето си като краен материалист. Избягвайте да го обграждате с разкошни предмети, давайте им такива, които ще спомогнат за развитието им – музикални инструменти, гимнастически уреди, вместо скъпи дрехи.   Близнаци – често родителското бреме за тях е прекалено тежко. Близнаците се отнасят с децата си като с равни, но не са особено внимателни към тях. Затова понякога родителят Близнаци е неприятно изненадан от липсата на уважение от страна на децата му. На тези родители не им достига твърдост и настойчивост, но с времето се научават. Родителите учат от децата си и обратно. В семейство с родители Близнаци, децата са щастливи, именно защото приемат родителите си като равни и споделят всичко с тях. По този начин родителите са спокойни за децата си и децата са спокойни, че родителското тяло винаги ще ги защити.   Рак – това е идеалният родител – търпелив, любящ, интересуващ се от всички детски проблеми. Бащите Рак обикновено са много привързани към дъщерите си. Родителите не дават много свобода на децата си, тъй като се притесняват за тях. Родителите Рак обичат повече децата си от половинката. В семейство с родител Рак всички трябва да са спокойни. Раците управляват финансите на всички много добре и обгрижват децата си с възможно най-добрите неща. Старят се децата им да не усещат липса за каквото и да е. Лъвът обича децата си до самозабрава, без да забелязва недостатъците им. В същото време той не понася неуважение от страна на детето. Сърцето на Лъва винаги е отворено за мачугана и децата обичат и ценят усилията на родителите си. Лъвът е упорит, но дори за децата е ясно, че той повече „лае, отколкото хапе. Лъвът обича да се гордее с децата си и обикновено се хвали с тях пред всичките си приятели. Амбициозни са и искат децата им да постигнат много, затова ги записват на всевъзможни кръжоци и курсове, за да открият скрития талант или гений.   Дева – за този зодиакален знак родителските задължения не са леки. Тези родители се притесняват за неща, за които другите дори не се сещат. Родителят Дева настойчиво възпитава в децата си дисциплина и навици. Първо работата – после играта! Бащата Дева обикновено не е любвеобилен. На него не му достига търпение и го дразни детското суетене. Голямо значение родителят Дева отделя на интелектуалното развитие на детето си. Майката Дева е много строга по отношение на реда в къщата. Изпада в ужас когато види разхвърляни играчки или дрехи. Помага с домашните за училище и е готова да седи цял ден с детето си, за да му помогне да разбере нещо в училище. Везните уважават децата си и ги възпитават в уважение към останалите и в това да си „сътрудничат“ с другите деца. Децата с баща Везни са късметлии, те винаги може да разчитат на съдействие от негова страна, помощ и съвет. Родителите Везни имат невероятната способност да възпитават тактично и леко, в резултат на което имат висок авторитет пред децата си. Майката Везни винаги следи за външния вид на децата си и се стараят те винаги да изглеждат перфектно. Почти постоянно купуват нови дрехи и обувки на децата си. Скорпионът обикновено има голямо семейство, но трудно умее да поддържа добри отношения с хората. Те са властни собственици. Безграничното им честолюбие предават и на децата си. На майката – Скорпион често й липсва търпение, но с времето го изграждат. Бащите Скорпиони са много предпазливи с децата си и понякога прекалява с грижите. С цел да ги опазят, много често си спечелват омразата им. Всичко, което Скорпионите правят, за да защитят деца си е от любов, но понякога децата им го разбират много късно.   Стрелецът – се разбира с децата. Родителските задължения не са бреме за тях. Те са гостоприемни и често домът им е пълен със съседски деца. Като родители, стрелците са природни ентусиасти, които намират децата си за поредното предизвикателство. Може да са малко неспокойни, но пък се очароват от развитието на детето си.   Козирогът вярва в стабилността, дисциплината и установените навици. Представителите на този знак не понасят съвременните теории и експериментите във възпитанието. Предпочитат да се придържат към простите, изпитани мерки. Що се отнася до практическите въпроси – няма по-добри родители от тях. Сърдечните и духовни тайни обаче, остават неразрешими. Родителите козирог имат силно чувство за собственост и искат децата им да са много успешни. Понякога дори може да ги побутват твърде много. Водолей - децата им наследяват широкият кръг интереси. Родителите от този зодиакален знак се ползват с доверието на децата си, в семейство им цари разбирателство. Все пак понякога не отделят необходимото внимание и време за семейството си. Родителите Водолеи са сдържани и рационални към децата си. Те искат децата им да са независими и да мислят сами за себе си. Риби – родителите от този зодиакален знак боготворят децата си, но не умеят да възпитават. По натура Рибите са способни към саможертва и не могат да устоят на исканията на чедата си, но затова пък се грижат чудесно за духовното им развитие. Техният девиз е: “да дам на детето си това, от което съм бил лишен в моето детство.” Рибите се стремят да осигурят лек и приятен живот на децата си. Родителите риби са толерантни, мили и спокойни, когато става въпрос за децата им. Често са доста снизходителни към малките, тъй като им се вижда трудно да налагат дисциплина.", "date": "2019.04.14", "title": "Какви родители сме според зодията"}
{"url": "https://www.monitor.bg:443/bg/a/view/novichok-napravi-solsbyri-naj-dobro-mjasto-za-jiveene-vyv-velikobritanija-162460", "text": "Град Солсбъри - прочул се напоследък с извършеното миналата година нападение с \"новичок\" срещу бивш руски шпионин и дъщеря му - бе обявен за най-доброто място за живеене във Великобритания. Градът в Южна Англия получи тази \"титла\" от вестник \"Сънди таймс\", донякъде и заради това, че след атаката през март срещу Сергей и Юлия Скрипал е проявил \"истински колективен дух\" при справяне с последиците от нападението, обясни редактор Хелън Дейвис. Все още продължава почистването на някои части на града, но местната общност показа изключителни качества, като бързо се съвзе от удара и дори стана по-силна, каза Дейвис. Градът, известен с историческата си катедрала, е отличен и заради близостта си до морето и Лондон, добрите си образователни институции и богатия си културен живот. Сергей и Юлия Скрипал оцеляха от нападението, но миналата годината местната жителка Дон Стърджис почина, след като партньорът й Чарли Роули й подари изхвърлено шишенце с парфюм, което, както изглежда, е съдържало нервнопаралитичното вещество. Роули все още има здравословни проблеми, свързани с отравянето. Великобритания обвини за отравянията двама служители на руското военно разузнаване. Москва отрича да е виновна за атаката с \"новичок\".", "date": "2019.04.14", "title": "\"Новичок\" направи Солсбъри най-добро място за живеене във Великобритания"}
{"url": "https://www.monitor.bg:443/bg/a/view/stanishev-aut-ot-evrolistata-na-bsp-162458", "text": "Тайният вот след пленума на БСП пренареди листата на червените за евроизборите, а лидерът на ПЕС Сергей Станишев все пак остава в нея. До това се стигна след инфарктно заседание, продължило шест часа и балотаж за конкретното място между Станишев и Иван Кръстев, които при първото гласуване събраха еднакъв брой гласове – 95. Балотажът обаче бетониора Станишев на пето място, а Кръстев съответно на шесто. Това обаче не е единствената промяна в първоначалният вариянт на листата, предложена от соцлидера Корнелия Нинова. Второто и третото място също бяха решени след балотаж между Петър Витанов и Цветелина Пенкова, като Витанов заема втората позиция след водача Елена Йончева, а Пенкова съответно  трета. Пенкова е предсатвител на структурата на БСП в Лондон, Четвърти е шефът на кабинета на президента Румен Радев - Иво Христов, който влиза като гражданска квота. Деница Златева и Румен Гечев пък са изместени едва на седмо и осмо място. Девети е Момчил Неков, а Велизар Енчев е 10-ти като част от гражданската квота. Янаки Стоилов си е дал самоотвод, след като от изпадна от второ на 12-то място след балотажа. Отвод си е дал и Антон Кутев. Така от 11 до 17 място, листата се подрежда както следва – Димитър Данчев, Тодор Стоилов, Валери Жаблянов, Мариела Модева, Десислав Тасков, автомобилният състезалтел Крум Дончев и Емил Георгиев като представител от на коалиционните партньори от „Екогласност“. Така на практика пленума бламира листата на лидера на БСП Корнелия Нинова. По-рано през деня стана ясно, че изпълнителното бюро на БСП предлага листа, в която името на Станишев отсъства. Соцлидерът Корнелия Нинова предложи 17 имена, а по време на заседанието на пленума, вътрешната опозиция добави още 9, сред които и това на Станишев и Валери жаблянов, в опит да пренареди листата. Така червените трябваше да избират между 26 души. Нинова предлагаше на второ място, след Елена Йончева, да бъде Янаки Стоилов, следван от Деница Златева, а депутатът Румен Гечев да бъде пети. Гражданската квота и коалиционните партньори имат 4 места в цялата листа. Именно тук дойде и голямата изненада, тъй като Нинова предложи на избираемото 4-то място да попадне човек на президента Румен Радев – шефът на политическия му кабинет Иво Христов, което било одобрено от 92 от членовете на пленума, 20 са били против, а други 22 са се въздържали. Липсата на Станишев от листата бе причината за ожесточени спорове на пленума, като от вътрешната опозиция дали заявка, че ще контраатакуват място по място листата, за да я пренаредят. Първо предложили гражданската квота да не заема 4-то, а 6-то място но това не било подложено на гласуване. После предложил 4-то място да не бъде Христов, а Петър Курумбашев, който Нинова планираше да сложи на 9-то място. Самият Курумбшев се почувствал обиден, заявил, че това е подигравка и отказал въобще да бъде включен. Опонентите на Нинова в партията пък открито й заявиха, че отстранявайки Станишев го поставя в ситуация да се бори за нейното председателско място. По-рано през деня на влизане на пленума самият Станишев обяви, че с предложената от Нинова листа, БСП прави голям подарък на ГЕРБ. Сега след гласуването и преподреждането на листата, Станишев поясни, че на евроизборите ще се реши дали редкатиранатра листа е по-добра от варианта на Нинова. Станишев призна, че това е бил най-тежкият от всички пленуми в живота му.", "date": "2019.04.14", "title": "Станишев влиза в листата на БСП,  тайният вот я пренареди (OБНОВЕНА)"}
{"url": "https://www.monitor.bg:443/bg/a/view/za-8-godini-svobodnite-profesii-v-gyrcija-zagubili-14-mlrd-evro-162456", "text": "Кризата оряза доходите на свободните професии и търговци в Гърция с 14 млрд. евро, пише в. „Катимерини”. От 2010 -та до края на 2017-та. броят на самонаетите в южната ни съседка е намалял от 1 милион на 610 хиляди, а доходите им са се свили от 24 млрд. евро на 10 милиарда. Общо за годините на кризата са загубени 27 млрд. евро, добавя изданието и определя периода като армагедон за свободните професии и търговци. През 2010 г. самонаетите са декларирали доход от 100,3 млрд. евро на държавната хазна, докато през 2017 г. - 73,6 млрд. евро. Мнозина от тази група прекратиха дейността си други я свиха, а трети продължават работа, като крият значителна част от печалбите си, пише още изданието. За 8 години обявените доходи на земеделските производители са намалели с 28,2% или с 1,25 млрд. евро. Кризата намали данъчните постъпления и от други категории хора с доходи. За 2010 г. 2 млн.служители са отчели доход от 39,7 млрд. евро, докато през 2018 г. - 30,7 милиарда. Средният доход им е паднал за периода 20 000 на 13 850 евро за 2017-та. През 2010 г. 1,6 млн. пенсионери отчитат приходи от 26,8 млрд. евро, а в момента 2,25 милиона пенсионери имат доход 25,2 млр. евро. Средното му ниво обаче е паднало с 34,3% от 16 750 евро до малко над 11 000 евро.", "date": "2019.04.14", "title": "За 8 години свободните професии в Гърция загубили 14 млрд. евро"}
{"url": "https://www.monitor.bg:443/bg/a/view/vijte-pyrvija-trejlyr-za-mejduzvezdni-vojni-9-video-162455", "text": "„Всяко поколение има по една легенда.“ С този надслов върви първият официален трейлър на деветия епизод на „Междузвездни войни“. След редица спекулации стана ясно и заглавието на лентата - The Rise of Skywalker (буквален превод: „Възходът на Скайуокър“), а само за два дни промоционалното видео е изгледано от вече над 18 милиона фенове. “Това е филм за новото поколение и за това, което е наследило то“, обясни пред зрителите на специално събитие, свързано със сагата, режисьорът Джей Джей Ейбрамс. „Предадохме всичко, което знаехме. Сега в теб живеят хиляда поколения. Но това е твоята битка\", казва и Марк Хамил в ролята на Люк Скайуокър в новото рекламно видео, което потвърди още веднъж, че в деветия епизод ще участва и покойната вече Кари Фишър. Неизползвани кадри от „Силата се пробужда“ с нейно участие в ролята на принцеса Лея са включени тук. „Това позволи историята да бъде продължена“, обясни още Ейбрамс.", "date": "2019.04.14", "title": "Вижте първия трейлър за „Междузвездни войни 9“ (ВИДЕО)"}
{"url": "https://www.monitor.bg:443/bg/a/view/nepylnoleten-pogubi-bashta-si-v-katastrofa-162461", "text": "Непълнолетен уби себе си и баща си при катастрофа след несъобразена скорост. Трагедията се е случила в ранните часове в неделя на пътя Исперих - село Свещари. Лек автомобил \"Алфа Ромео\", собственост на 39-годишния родител от град Исперих, се управлявал от неправоспособния му 17-годишен син. При движение с несъобразена с пътните условия скорост непълнолетният изгубил контрол над колата и се ударил в крайпътно дърво вдясно. На място загинали водачът и возещият се на предната седалка мъж. Сигналът за произшествието е подаден в 02.50 часа на 14 април на тел.112, съобщават от Областната дирекция на МВР. По случая е образувано досъдебно производство.", "date": "2019.04.14", "title": "Непълнолетен погуби себе си и баща си в катастрофа"}
{"url": "https://www.monitor.bg:443/bg/a/view/eltyn-djon-predstavja-biografijata-si-v-kan-162453", "text": "Сър Елтън Джон ще се поклони пред любителите на седмото изкуство в Кан. Повод за това ще даде представянето на филмовата му биография Rocketman, която ще направи световната си премиера именно на френската Ривиера. Датата е 16-и януари, потвърдиха представители на Rocket Pictures и MARV Films в общо изявление. казват още те. Връзката на Елтън Джон с Кан датира още от 1983 г., когато той снима там видеото към песента си I’m Still Standing. Освен него, пред публиката на фестивала ще се поклонят още режисьорът Декстър Флечър (той замести Брайън Сингър за финала на „Бохемска рапсодия“) и Тарън Еджъртън, който е специално избран за главната роля в заглавието от самия сър Елтън Джон. Филмовият фестивал в Кан ще стартира тази година на 14 май, а първата прожекция в рамките на събитието ще бъде на лентата The Dead Don’t Die, режисирана от Джим Джармуш.", "date": "2019.04.14", "title": "Елтън Джон представя биографията си в Кан"}
{"url": "https://www.monitor.bg:443/bg/a/view/akcioneri-iskat-da-eliminirat-zukyrbyrg-ot-upravlenieto-na-facebook-162459", "text": "Акционери на компанията Facebook отново са поискали на годишното събрание на акционерите да бъде обсъдена оставката на основателя на социалната мрежа Марк Зукърбърг от поста „председател на съвета на директорите“ и промяна на структурата на компанията.  В документи, изпратени до Комисията по ценни книжа, компанията е уведомила, че ежегодното събрание на акционерите ще бъде проведено на 30 май и е потвърдила предложенията на инвеститорите, които ще бъдат подложени на гласуване. В две от осемте предложения за обсъждане се иска промяна на структурата на компанията и назначаване на „независим председател”. Шансът да бъде прието такова нещо е изключително малък, тъй като Зукърбърг е собственик на повече от 50% от акциите на компанията. През лятото на миналата година инвеститорите на Facebook приеха мерки, поискаха оставката на основателя на социалната мрежа от позицията „председател на съвета на директорите“.", "date": "2019.04.14", "title": "Акционери искат да елиминират Зукърбърг от управлението на Facebook"}
{"url": "https://www.monitor.bg:443/bg/a/view/fitnes-s-klavdija-162450", "text": "Спомням си я още от времето на „Стар Академи“. Впечатли ме, както с нежния си глас и любовта си към танците, така и с чистосърдечността, с която реагираше на всяка една реплика, хвърлена по неин адрес. Днес, 14-години по-късно, Клавдия Драганова продължава да своя устрем към голямата сцена. Невинното момиче порасна до здраво стъпила на земята жена, която не само знае какво иска, но и има стриктно изграден в главата си план как да го постигне. Дриблирането между музиката и танците/спорта обаче си остана все така непокътнато. Само преди няколко месеца Клавдия просълзи публиката в Македония, като запя баладата „Боже, чуваj jа од зло“ на големия Тоше Проески, който почина при трагичен инцидент преди 11 години. Поводът беше концерт в негова памет, а нашето момиче се качи на сцената редом до десетина от най-големите звезди на Балканите. Последният успех, с който Драганова погъделичка чувството ни на патриотизъм пък е свързан с фитнеса. Нареждайки се в топ 10 на избраните от България инструктори по Sh’bam и GRIT тя влезе в елитния списък от едва 1000 души в целия свят, които могат да преподават тези специфични стилове. И то – в която и да е точка на планетата. Престижният документ й е издаден от оборотната фитнес компания Les Mills, носеща името на новозелански атлет и политик, дал началото на няколко стила в тренировките. Прясно спечелила сертификата си, Клавдия вече е залята от предложения да започне работа като инструктор. Предупреждава обаче – ако попаднете в неин клас, заедно със спортния си екип задължително трябва да носите и целия си запас от хъс и амбиция. Sh’bam е 60-минутна тренировка изцяло върху различни видове танци. Наподобява зумбата, но ако там във фокус е латиното, тук по-скоро упражненията се градят върху хип-хопа, джаза и други стилове. GRIT, от друга страна, не е за всеки. Препоръчвам го на напреднали спортуващи хора“, обясни пред „Монитор“ инструкторката. Самата тя дължи добрата си форма в момента именно на фитнеса, на който се отдава всяка сутрин. Но упражненията в залата далеч не изчерпват любовта й към двигателната динамика – тя продължава да се занимава и с танци, зумба и дори бокс. „Чрез спорта се разтоварвам. Това са ми минутките, в които си почивам, не си поглеждам телефона. Тренировките са ми като пеенето – давам на 100% всичко от себе си. Съсредоточавам се само и единствено върху спорта и това ми се иска да предам и на своите ученици – че трябва да работиш съвестно, за да имаш резултатност“, убедена е Драганова. Върл противник е обаче на диетите и по-конкретно – ограниченията, които те водят със себе си. Признава, че обича да хапва здравословно, макар забързаното й ежедневие да не й дава възможността да си изгради точен график на ядене. В нейна полза, от тази гледна точка, работи и фактът, че трудно се изкушава от сладкото. „Като малка бях алергична от шоколад“, намигва тя. И ако си мислите, че спортните начинания на Клавдия са поставили временно на трупчета музикалните й подвизи, то помислете отново. Възможността си да жонглира с няколко проекта наведнъж и то с впечатляващ успех, тя демонстрира още веднъж с трибюта си на номинирания за „Оскар“ филм „Роди се звезда“. „Все още плача, когато го гледам“, откровена е звездата, която се припознава в героинята на Лейди Гага. И допълва: А в „Роди се звезда“ има четири много силни такива“, казва ни още Драганова, която е идейният двигател на целия проект. На сцената в Joy Station тя излезе в компанията на Петър Рангелов (китара и вокал), Йордан Борисов (барабани), Пламен Борисов (бас китара) и Ангел Якимов (пиано), а в бъдеще планира да представи трибюта си на още сцени из страната. А защо не и извън нея... „Любовта – това е нещото, което ме грабна във филма и което ме движи мен самата. Дори бележникът в телефона ми е пълен с текстове за песни, които ми изникват в главата, когато преживея нещо“, изповядва се Клавдия и си пожелава съвсем скоро да събере феновете си в зала, за да представи албум от изцяло свои произведения. „Като върна лентата назад до „Стар Академи“ си давам сметка – аз съм вече 10 години на сцена. Много хора, оказва се, ме помнят от това риалити. Това беше моят старт, моето първо стъпало. Сега, ако ме пуснат в такава къща, ще ги изям“, кани се изпълнителката на „При мен остани“. Категорична е, че подобни предавания са полезни за младите таланти и то не само заради школовката, която дават, но и заради челния сблъсък със света на шоубизнеса. Колкото до „Стар Академи“, Клавдия е успяла да запази приятелските си отношения с голяма част от останалите участници, сред които победителят Марин Йончев, Дидо от D2, Наталия Тенева и Ивайло Колев. Танците се оказват онази страст за Клавдия, която никога няма да напусне сърцето й. Независимо дали ежедневието й е ангажирано в звукозаписното студио или във фитнес залата, именно те гравитират като естествен спътник около заниманията на младата певица. Това е и причината Драганова да е доброволец в академията на Петър Илиев (Iliev Dance), благодарение на която ежегодно се запознава с някои от най-добрите хореографи от цял свят. „Всяка година той води танцьори и хореографи от Щатите, които работят в Ел Ей и Чикаго. Изпраща и танцьори от България там“, казва ни Клавдия, която благодарение на академията успява да си „открадне занаят“ дори от хореографката на Риана – Андреа Бър. „Много се радвам, че след като им показвам колко е страхотна България, София най-често, успявам да вляза безплатно в часовете на тези хора. Прави впечатление, че всеки хореограф се съобразява с уменията на конкретния танцьор – независимо дали е още дете или е възрастен“, обяснява певицата, като си пожелава един ден да работи със същите тези хореографи и по свои видеоклипове.", "date": "2019.04.14", "title": "Фитнес с Клавдия"}
{"url": "https://www.monitor.bg:443/bg/a/view/vremeto-oblachna-nedelja-mygli-v-planinite-162447", "text": "В последния ден от седмицата не ни очаква рязка смяна на времето. И днес ще се задържи предимно облачно. С временни прекъсвания валежите в източните райони ще продължат, а след обяд и в Западна България ще превалява, като на места в планините ще са интензивни, според прогнозата на НИМХ. Ще духа слаб до умерен север-североизточен вятър. Максималните температури ще са между 11° и 16°. Атмосферното налягане е по-ниско от средното за месеца, на към края на деня ще започне да се повишава. По Черноморието ще бъде облачно и дъждовно. Ще духа слаб до умерен север-североизточен вятър. Максимални температури между 10° и 13°. Температурата на морската вода е 11- 12°. Вълнението на морето ще е 2-3 бала. Над планините ще бъде облачно, на много места и мъгливо. Ще има валежи от дъжд, по-значителни след обяд над масивите от Югозападна България, където е възможно и да прегърми. Над 1800 метра дъждът ще преминава в сняг. Ще духа умерен вятър от североизток. Максимална температура на 1200 метра около 7°, на 2000 метра – около 1°.", "date": "2019.04.14", "title": "Времето: Облачна неделя, мъгли в планините"}
{"url": "https://www.monitor.bg:443/bg/a/view/evroizbori-2019-gerb-predstavja-platformata-si-162446", "text": "ГЕРБ представя политическата си платформа за предстоящите европейски избори на 26 май. Събитието ще се проведе от 12.30 часа в театър „Азарян“ в НДК. Преди седмица партията избра за слоган на евровота – „Европа ни чува“. От ГЕРБ залагат на най-малко 7 евродепутати в бъдещия Европарламент.", "date": "2019.04.14", "title": "Евроизбори 2019: ГЕРБ представя платформата си"}
{"url": "https://www.monitor.bg:443/bg/a/view/deset-arestuvani-predi-snoshtnija-protest-v-gabrovo-162449", "text": "Десет хулигани, въоръжени като за война, са арестувани по време на най-големия Граждански протест, който се проведе в Габрово в събота вечерта. Някои от задържаните са криминално проявени и при проверката са били и без документи за самоличност. При проверката у лицата са намерени и иззети два ножа, четири бокса и две метални палки. Пред полицаите обяснили, че носят опасните предмети за лична самозащита, ако бъдат нападнати. Въпреки това обаче, десетимата са били задържани за кратко. След като оръжията са конфискувани, на притежателите им са съставени актове и са освободени. Освен тях по време на протеста са иззети още 120 пиротехнически средства, предимно пиратки. Директорът на жандармерията, старши комисар Красимир  Добрев обяви, че жандармерията ще остане в Габрово до когато е необходимо. „Ние ще бъдем тук и уверяваме гражданите, че ситуацията ще бъде контролирана”, категоричен беше той. Около 2000 хора от Габрово и околните населени места взеха участие в най-големия досега граждански протест в съботната вечер. И този път протестът премина мирно и без ексцесии и нагнетяване на напрежението. В знак на толерантност жандармерията и този път свали каските и щитовете си пред гражданите. За което някои униформени дори получиха цветя.  На подстъпите към улиците, на които живеят роми, отново бяха поставени полицейски постове. До тяхна намеса обаче, не се стигна. В началото на ул. Батак, на която живеят цигански семейства, някои от протестиращите се опитаха да пробият полицейския кордон, но останалати им попречиха и до полицейска намеса така и не се стигна. В съботния протест за пръв път се включи и човекът, станал причина за ескалиралото напрежение, пребития от тримата роми Венцислав Иванов. „Благодаря за цялата подкрепа. Благодаря ви, че подкрепяте България и справедливостта”, каза той.", "date": "2019.04.14", "title": "Десет арестувани преди снощния протест в Габрово (ОБНОВЕНА)"}
{"url": "https://www.monitor.bg:443/bg/a/view/nina-dobrev-stana-bulka-snimki-162371", "text": "Актрисата с български корени Нина Добрев се разходи до олтара. 30-годишната красавица каза заветното „да“ на своя колега Тоун Бел. За успокоение на ухажорите на звездата от „Дневниците на вампира“, сватбата се състоя само на екран. Актрисата обаче не пропусна да зарадва феновете си със свои снимки в булчинска рокля. Добрев и Бел се венчаха в последния излъчен епизод на сериала Fam, в който играят главните роли. Наскоро Добрев апелира феновете си за помощ, тъй като Fam е с неясна съдба. Комедийната поредица не жъне успех с първия си сезон, поради което още не е получила зелена светлина за втори. Затова Нина призова телеманиаците да пишат в социалните мрежи хаштаг с надпис „Подновете Fam“. Сериалът получи оценка от критиците в Rotten Tomatoes едва 4.7 от 10. Във Fam светлината на прожекторите пада именно върху Добрев и героинята й, която трябва да дриблира между комичните си опити да се хареса на свекървата и бъркотиите, предизвиквани от доведената й сестра след като е избягала от тираничния им баща.", "date": "2019.04.14", "title": "Нина Добрев стана булка (СНИМКИ)"}
{"url": "https://www.monitor.bg:443/bg/a/view/s-5-3-poskypnaha-jajcata-dve-nedeli-predi-velikden-162448", "text": "С 5,3% поскъпнаха яйцата на едро две седмици преди Великден и средната им цена достигна 0.20 лв./бр., сочат данни от бюлетина на Държавната комисия по стоковите борси и тържищата (ДКСБТ). Кокошият продукт, основен символ на Възкресението отчита най-голямо поскъпване в групата на млечните, месните и другите продукти. Следват: пакетчето краве масло от 125 гр. с 4% до 2,33 лв./брой, брашното тип 500 с 2,3% до 0.92 лв./кг, кравето сирене с 1,2% до 6.03 лв./кг, олиото с 1,1% до 1,92 лв./кг, каймата с 0,6% до 4,83 лв./кг.     с 1,9% до 3,69 лв./кг. Следват: захарта с 0,9% до 1,15 лв./кг, оризът с 0,5% до 1,87 лв./кг и кашкавалът „Витоша\" с 0,3%. За пръв път от средата на март всички храни на едро поскъпват, след три поредни седмици на поевтиняване, отчитат още от ДКСБТ. През отминалите пет работни дни от 8 до 12 април е отчетено седмично поскъпване с 0,23%, спрямо предходната (1-5 април), когато цените се понижиха с 0,26%. От началото на годината Индексът на тържищните цени (ИТЦ), който се поддържа от ДКСБТ и отразява динамиката на цените на хранителните стоки на едро, се е повишил със 7.6%, докато на годишна база, спрямо 13 април 2018 година, повишаването на цените на едро на храните е с 1.4%. Базовото ниво на индекса от 1.000 пункта е от 2005 година. През миналата седмица повечето зеленчуци и плодове са поевтинели.     до 0,55 лв./връзка. Следват: доматите от внос с 8,1% до 2,28 лв./кг., морковите със 7,8% до 1,06 лв./кг, краставиците от внос и оранжерийните краставици с по 4,9% до 1.55 лв./кг и при двата вида. На седмична база са поскъпнали само лукът кромид с 4,3% до 1,45 лв./кг и зелената салата с 3,6% до 0,58 лв./бр, а без промяна в цената са картофите до 1,15 лв./кг и зелето до 1,44 лв./кг. На годишна база, спрямо цените на 13 април 2018 г., има поевтиняване само при краставиците от внос с 1,10 лв. от 2,65 лв./кг и при зелената салата с 0,12 лв. от 0,70 лв./брой. Всички останали наблюдавани зеленчуци са поскъпнали, като най-голяма е разликата на цените при зелето, което е поскъпнало до 0,84 лв. от 0,60 лв./кг. Следват: лукът кромид до 0,80 лв. от 0,65 лв./кг; картофите до 0,58 лв. от 0,57 лв./кг; морковите с 0,23 лв. от 0,83 лв./кг и доматите от внос с 0,08 лв. от 2.20 лв./кг. На седмична база всички плодове са поевтинели, като     цените на които са спаднали със 7,5% до 0,86 лв./кг. Следват: ягодите от внос с 3,5% до 4,41 лв./кг, бананите с 1,8% до 2,15 лв./кг и лимоните с 0,5% до 1,83 лв./кг. На годишна база, спрямо цените на 13 април 2018 г., всички плодове също са с по-ниски цени.", "date": "2019.04.14", "title": "С 5,3% поскъпнаха яйцата две недели преди Великден"}
