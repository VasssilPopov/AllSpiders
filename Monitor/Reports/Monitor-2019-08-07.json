{"url": "https://www.monitor.bg/bg/a/view/jega-utre-razhlajdat-sofijanci-s-mineralna-voda-172460", "text": "Утре ще е слънчево, около и след обяд – горещо. Ще духа слаб югоизточен вятър. Максимални температури между 33° и 38°. Това съобщи за Агенция „Фокус“дежурният синоптик Красимир Стоев от НИХМ. Над Черноморието ще бъде слънчево със слаб югоизточен вятър. Максималните температури на въздуха ще са 27°-30°, а температурата на морската вода е 25°-27°. Вълнението на морето ще бъде 1-2 бала. Над планините също ще бъде предимно слънчево, като ще духа слаб, по билата до умерен северозападен вятър. Максимална температура на височина 1200 метра около 27°, на 2000 метра – около 18°. В петък и събота ще бъде предимно слънчево. В следобедните часове ще има временни увеличения на облачността, главно над планините и планинските райони, но само на изолирани места през първия ден в Западна България, а в събота – в Източна Стара планина, ще превали слаб краткотраен дъжд. За кратко в Дунавската равнина ще се появи северозападен, а в събота - североизточен вятър, предимно слаб. Температурите ще са почти без промяна, като ще са малко по-високи от обичайните за първата половина на август - преобладаващите максимални ще бъдат между 32° и 37°. В неделя ще бъде слънчево и горещо. Дневните температури ще достигнат 33°-38°. Заради жегата на 8 и 9 август от 14.00 часа минерална водата ще се раздава на четири пункта в столицата– на площадното пространство при храма „Св. Неделя”, на \"Орлов мост\" – при езерото „Ариана”, на пилоните на Националния дворец на културата и на пл. „Славейков“, съобщиха от общината. Инициативата е част от ежегодната кампания на кметството за предоставяне на вода на гражданите в горещите летни месеци. Водата ще бъде раздавана от служители на общината до изчерпване на количествата.", "date": "2019.08.07", "title": "Жега утре, разхлаждат софиянци с минерална вода "}
{"url": "https://www.monitor.bg/bg/a/view/minutkata-na-svilen-video-172443", "text": "5 от 6 е резултатът на Свилен Ноев и първия му самостоятелен проект в „битката“ с Youtube. 5 от общо 6 песни в албума му Different вече имат визуализация. Последната е към Minute и направи премиерата си днес. Това е може би най-дългоочаквания клип от вокала на „Остава“. В началото на месеца видеото стана основен „виновник“ да тръгне мълвата, че актьорът Явор Бахаров и половинката му Рая Пеева са минали под венчило. Клюката обаче не беше разбрала, че всичко се е случило на снимачния сет на Minute край морето, а халките им са били част от реквизита. Ефектът за Свилен обаче беше положителен – чудна предварителна реклама на поредното му брилянтно парче. Да, Minute е брилянтно. И най-вече – то е най-силното доказателство, че соловата кариера на Свилен, не се бие с изявите му с „Остава“. Именно в тази песен най-далечно се усеща влиянието на бандата. Синтовете взимат връх и превръщат звученето в носталгично 80-тарско. Електрониката в това парче е толкова в страни от работата му с групата, толкова негова и толкова яка. А текстът си е в чуден синхрон – леко дарк послание за несбъднатост във веселяшка мажорност. Клипът по традиция е дело на съпругата му Невена Спасова, която отново е заложила на внушенията на пустия морски бряг, а Свилен се появява за кратко като страничен наблюдател на една любовна история с неочакван край. Minute е за онези замечтани дни, в които времето спира, нищо не се случва и ти единствено можеш да създаваш светове в мислите си, които после пукаш като сапунен мехур.", "date": "2019.08.07", "title": "Минутката на Свилен (ВИДЕО)"}
{"url": "https://www.monitor.bg/bg/a/view/po-5100-na-den-moljat-za-toplo-temata-172456", "text": "По над 5100 българи средно на ден подават заявления-декларации за помощ за отопление. От началото на кампанията на 1 юли до 5 август заявление за отпускане на целева помощ за отоплителен сезон 2019/2020 г. са внесли 139 829 души. Отказ са получили 7176 кандидати, съобщиха пред „Монитор“ от Агенцията за социално подпомагане. Броят на поискалите енергийна помощ само през първия месец на срока за подаване, който продължава до края на октомври, се равнява на 70% от всички, получили средства за отопление през сезона (2018-2019 г.). С целева помощ за отопление бяха подпомогнати 209 647 случая на лица и семейства, а изплатената сума е в размер на 98 898 841 лв. Заповед за отказване на отпускането на целева помощ за отопление се издава, когато лицата и/или семействата не отговарят на едно или повече от условията за отпускане на този тип социално подпомагане. Целевата помощ може да се използва и за отопление с ток, парно или природен газ. Тази година критериите за отпускане на помощта са променени. С поправките е разширен и обхватът на подпомаганите лица и семейства чрез увеличаване на индивидуалните коефициенти за достъп до целевата помощ. Това са възрастните хора и особено онези от тях, които живеят сами, хората с увреждания и родителите, отглеждащи сами децата си, включени в образователния процес. Предприети са и мерки, за да не се допусне отпадане на хора от енергийно подпомагане поради увеличението на пенсиите от 1 юли с 5,7%. на 93,18 лв. със заповед на социалния министър Бисер Петков, съобщават от ведомството. Така сумата, която се изплаща от Агенцията за социално подпомагане за периода 1 ноември – 31 март, ще се повиши с 91,75 лв. – от сегашните 374,15 лв. на 465,90 лв. Повишението е заложено в промени в наредбата за условията и реда за отпускане на целева помощ за отопление, която беше обнародвана в „Държавен вестник“ на 28.6.2019 г. Според нея размерът на помощта нараства от 385 киловатчаса на 500 квтч. Причина за увеличението на помощта са и определените от Комисията за енергийно и водно регулиране по-високи цени на електрическата енергия, които влязоха в сила от 1 юли. През тази година в бюджета на Министерството на труда и социалната политика са осигурени 40 милиона лева допълнително за енергийно подпомагане. Това ще позволи разширяване на обхвата и увеличаване на размера на помощта. Целта на мярката е да се стимулира връщането на децата в училище. Право на целева помощ за отопление имат лицата и семействата, чийто средномесечен доход за предходните 6 месеца преди месеца на подаване на заявлението-декларация за получаване на помощта е по-нисък или равен от диференциран минимален доход за отопление. Лицата и семействата също така трябва и да отговарят на условията, регламентирани в Правилника за прилагане на Закона за социално подпомагане.  Заявления-декларации за отпускане на целева помощ за отопление се подават в дирекциите \"Социално подпомагане\" по настоящ адрес до 31 октомври. Заявленията са достъпни на интернет страницата на Агенцията за социално подпомагане. От общо 28 държави в Европейския съюз 17 имат осезаем проблем с енергийната бедност. Това става ясно от изследване на Open Exp (базирана в Париж организация с фокус върху устойчивото развитие), публикувано от Европейската коалиция за право на енергия. Според изследването в България, Словакия и Унгария нивото на енергийна бедност е „екстремно“, като 40 на сто от нашенците са енергийно бедни според стандартите на Европейската комисия. Най-добре се представят Швеция и Финландия, където нивото на енергийна бедност е най-ниско.", "date": "2019.08.07", "title": " По 5100 на ден молят за топло (ТЕМАТА)"}
{"url": "https://www.monitor.bg/bg/a/view/spipaha-gorski-v-bolnichen-da-prevozva-nezakonno-dyrva-172459", "text": "Товарен автомобил ЗИЛ 131 без регистрационни номера, незаконно превозващ 10 пространствени куб. метра широколистни дърва за огрев и управляван от горски служител в „ДГС Земен”, е задържан край с. Ракиловци, община Ковачевци. Нарушението е разкрито преди дни при проверка, извършена от колеги на А. Д. Заловеният нарушител е представил фалшив електронен превозен билет, който не отговаря на обема на натоварената дървесина. От представените обяснения от експедитора, посочен в документите, става ясно, че същият не е присъствал на мястото на експедицията и не е издавал билет. Задържаният камион не е имал разрешително за достъп до горски територии, каквито са изискванията на нормативната уредба. Автомобилът и дървата са иззети и оставени за съхранение в базата за конфискувани вещи и материали в териториалното поделение на ЮЗДП. Не стигнало това, но уличеният в незаконно транспортиране на дървесина горски служител е избягал от мястото на нарушението. Потърсено е съдействие от органите на МВР. По-късно се оказало, че водачът на автомобила е действащ горски стражар на охранителен участък „Дивля” към „ДГС Земен”, който по време на проверката е бил в отпуск по болест. Това е поредно нарушение през годините на горския А.Д. Същият е възстановен на работа с решение на Върховния административен съд от 19.06.2019 г., след като през 2017 г. е дисциплинарно уволнен за злоупотреба с доверието на работодателя и други тежки нарушения на трудовата дисциплина.", "date": "2019.08.07", "title": "Спипаха горски в болничен да превозва незаконно дърва"}
{"url": "https://www.monitor.bg/bg/a/view/metallica-se-zabyrka-v-skandal-s-bileti-za-koncerti-172424", "text": "Титаните от Metallica този път забъркаха името си в новина със значителен негативен оттенък. Докато осъществяват едно от най-успешните си турнета, престижното сп. Билборд оповести, че притежава уличаващ запис. В него президентът на компанията, организираща концерти Live Nation - Боб Рокс директно преговаря с Тони ДиЧиочио - представителя на групата, отговарящ за билетите, да бъдат прехвърлени близо 90 000 пропуска директно към сайтове за препродажба на нерегулирани цени, вместо да бъдат пуснати по официалните канали – Ticketmaster и официални сайт на Metallica. В записа двамата обсъждат схемата в подробности. Според сметките бандата ще получи 40% от печалбата, както и Live Nation, а останалите 20% ще се разпределят между посредниците, един от които е самият ДиЧиочио. От цялата тази схема се облагодетелстват всички, с изключение на феновете, които купуват билети за така желаното шоу на любимата група на завишени цени, просто защото пропуските не са налични по друг начин. Това е вторият път, в който името на Live Nation като един от най-големите организатори на концерти в света се забърква в подобен скандал. Билборд изрично отбелязва, че записът е от февруари 2017-та, точно преди старта на Северноамериканската част от актуалното турне Worldwired. След като скандалът се осветли Live Nation не отрекоха подобна практика, която може да е неприятна, но се движи от правилната страна на границите на закона. Според промоутърите, в периода 2016-2017 г. десетки изпълнители са ги молили да пуснат директно към прекупвачи част от билетите им за турнетата. През следващите години обаче са добавени услуги към тикетинг системата Ticketmaster като VIP и Platinum абонаменти, които дават предимства и ако клиента желае да ги има плаща повече – така и групите продават билетите си на така желаните по-високи цени. Според представилите на Metallica пък ДиЧиочио е толкова близък на групата, че е като пети член, но музикантите не са били осведомени за договорките му с Live Nation. Към момента той все още работи като консултант за билетите на бандата.", "date": "2019.08.07", "title": "Metallica се забърка в скандал с билети за концерти"}
{"url": "https://www.monitor.bg/bg/a/view/sled-ubijstvoto-v-narechenski-bani-sevdalin-probval-da-si-osiguri-alibi-sys-sudjuci-obzor-172382", "text": "Подсъдимият за убийството на софийския бизнесмен Венцислав Младенов Севдалин Боюклиев на 47г. се опитал да си осигури алиби след зверството със суджуци. Това стана ясно в Окръжния съд в Пловдив след разпоредителното заседание срещу Севдалин и сина му Марин. Мотив за престъплението са над 50 000 лева, които убитият е инвестирал в крайпътното им заведение до село Нареченски бани. Венцислав Младенов им давал на части тези пари, като понякога дори майка му Иванка ходела да тегли от банковата си сметка, за да преведе на бащата и сина от Нареченски бани. Убитият имал подозрения, че Севдалин и Марин дори укриват около 2 000 лева месечен оборот от него. Тъй като само наливал пари в кръчмата на двамата и не бил видял нито лев доход от тази инвестиция, софиянецът отишъл на 21 март 2018г. до Нареченски бани, за да си потърси парите. Това бил и поводът, заради който бащата Севдалин се нахвърлил първи с юмруци върху столичанина. В настаналото сборичкване и суматоха се включил и Марин, който впоследствие направил пълни самопризнания. Той заявил пред разследващите убийството на Венцислав, че фаталните удари по главата на бизнесмена били нанесени с брадва от баща му. След престъплението Севдалин Боюклиев се върнал в кръчмата си и свалил цял наниз суджуци. Взел ги и с апетитното мезе отишъл в местния пенсионерски клуб. Дал ги на възрастните хора да се почерпят, като стоял с тях. Така искал да си осигури алиби, за да не бъде обвинен в убийството на бизнесмена. Това обаче не проработило, защото при разпитите в хода на досъдебното производство пенсионерите дори не успели да си припомнят в кой от дните през онзи март м.г. Севдалин им занесъл суджуците. След като Венцислав Младенов не се върнал при близките си в София, те го обявили за издирване в столичното 9-то районно. Приживе убитият бил монтирал камера в крайпътната кръчма в селото. Севдалин и Марин не знаели, че тя наистина работи. Мислели, че е бутафорна. След като майката и сестрата на Венцислав алармирали полицията, съпругът на сестрата на убития отишъл в Нареченски бани и намерил захвърлената на боклука камера. Записът бил изгледан в София и станало ясно как е загубил живота си Венцислав Младенов. В голямото помещение на кръчмата той бил нападнат с юмруци от Севдалин, в мелето се включил и синът Марин. Когато изпаднал в безпомощно състояние, бил замъкнат от двамата в съседна стаичка, където бил доубит с три удара с тъпата част на брадва по главата. Според съдебно-медицинската експертиза софиянецът е починал от 3 черепно-мозъчни травми, едната от които била по-голяма в тила. Именно тя довела до настъпването на смъртта. На 26 март бащата и синът били арестувани. Севдалин мълчал и не признавал нищо, но синът Марин направил пълни самопризнания и завел полицаите до водоема, където изхвърлили трупа. След убийството Севдалин и Марин Боюклиеви се опитали да прикрият следите си. Те първо овързали с найлонова торбичка главата на убития, като на шията я завързали с въже. След това завили тялото му в завеса от заведението и пак го овързали с въже. После опаковали мъртвеца пак в найлон, който отново завързали здраво с въже. Натъпкали го в голям бидон, който затворили с метален капак от шахта за тежест и отново всичко овързали с въже. Превозили бидона с трупа до пътя над село Косово и го захвърлили в река Чепеларска. Именно оттам на 26 март т.г. с помощта на водолази трупът бил изваден. Бащата и синът изгорили окървавените си дрехи, а подът в кръчмата почистили с кислол. Другите дрехи изпрали, а остатъците от материалите, с които опаковали тялото, изхвърлили. По време на разпоредителното заседание срещу Севдалин и Марин Боюклиеви стана ясно, че бащата не желае да признае фактите и обстоятелствата в обвинителния акт, за разлика от сина си, за да се възползва от възможността за съкратено съдебно следствие и евентуално намаляване с една трета на присъдата. Така бащата и синът ще бъдат съдени по т. 1 на чл. 371 от НПК, според който страните в процеса се споразумяха да бъдат разпитани само четирима от всички свидетели. По искане на прокурора Костадин Паскалев съдия Христо Симидчиев назначи ДНК експертиза на кръв, открита по водопроводна червена метална врътка, която експертиза трябва да изясни дали кръвта е на убития. В рамките на разпоредителното заседание стана ясно, че и бащата, и синът били съдени преди години, като за по-младият присъдата била за опит за кражба. Следващото заседание в процеса е насрочено за 28 октомври т.г. в окръжния съд в Пловдив.", "date": "2019.08.07", "title": "След убийството в Нареченски бани: Севдалин пробвал да си осигури алиби със суджуци (ОБЗОР)"}
{"url": "https://www.monitor.bg/bg/a/view/viki-ot-mastilo-rodi-vtora-dyshterichka-172455", "text": "Вокалистката на група \"Мастило\" Виктория Терзийска стана майка за втори път. Щастливата вест бе споделена от самата певица. Изпълнителката на \"В ръцете ти е най-добре\" и съпругът й Петър Величков посрещнаха втора дъщеричка. \"На бял свят се появи дъщеря ни София! Нека е здрава, щастлива и благословена! Наздраве за София!\", написа Терзийска в социалните мрежи. Двамата възпитават и тригодишната Маргарита, която гордо носи името на своята баба. Искрата между Вики и Петър пламна през пролетта на 2015 г., а по време на почивка на остров Капри певицата получи и предложение за брак. Величков е шеф на верига бензиностанции и има двама сина от предишния си брак. ", "date": "2019.08.07", "title": "Вики от \"Мастило\" роди втората си дъщеричка"}
{"url": "https://www.monitor.bg/bg/a/view/14-000-chujdi-studenti-uchili-u-nas-za-godina-172458", "text": "Чуждестранни студенти от близо 115 държави са учили висше образование у нас през учебната 2017/2018 г., показват данни от анализ на Евростат за мобилността при получаване на висше образование в страните на ЕС. Общият брой на чуждестранните студенти за посочения период е бил 14 000, а на българските - 207 000, като делът на чужденците в нашите ВУЗ-ове е бил около 6 процента според Евростат. Делът на чужденците, които се обучават в наши висши училища, се увеличава значително през годините, като спрямо учебната година 2015/2016 техният брой е нараснал с 10 на сто, а спрямо периода 2013/ 2014 г. - с 33 процента, предава БТА. Най-голям е бил броят на чуждестранните студенти от Гърция - 26 процента или около 3600 души. Следват студентите от Великобритания - 14 на сто или около 2000, от Турция - 10 на сто или 1 400, от Германия - 8 на сто или 1 120 и от Украйна - 5 на сто или 700 студенти. Чуждестранните докторанти през въпросния период са били 529 души от общо 6546 докторанти в страната, като най-голям е бил броят на докторантите от Гърция - 138 души, от Турция - 75 души и от Казахстан - 50 души. По 1 студент има от такива екзотични дестинации като Сейшелските острови, Мексико, Куба, Ангола, Кения, Еритрея и Таджикистан.", "date": "2019.08.07", "title": "14 000 чужди студенти учили у нас за година"}
{"url": "https://www.monitor.bg/bg/a/view/noi-ni-prashta-esemes-za-plashtane-na-obezshtetenija-172453", "text": "Националният осигурителен институт (НОИ) изпраща съобщения за изплатени парични обезщетения за временна неработоспособност, майчинство или при осиновяване на дете по електронен път само след заявка през интернет страницата на институцията, съобщиха от пресцентъра на Националния осигурителен институт. От 12 август 2019 г. осигурените, които желаят да получават чрез есемес или по електронна поща информация за преведените им суми, е необходимо да заявят това чрез електронната услуга \"Въвеждане/промяна на координати за получаване на съобщения от НОИ за изплатени парични обезщетения и помощи от ДОО\". Тя е достъпна след въвеждане на ЕГН и персонален идентификационен код (ПИК) на НОИ и се намира в рубрика Е-услуги/Справки/По ЕГН и ПИК на НОИ/Справки за парични обезщетения и помощи, припомнят от държавния осигурителен институт.", "date": "2019.08.07", "title": "НОИ ни праща eсемес за плащане на обезщетения "}
{"url": "https://www.monitor.bg/bg/a/view/promjana-v-zakuskata-topi-kilogrami-za-ljatoto-172454", "text": "Лятото е в разгара си и топлото време налага да променим режима си на хранене. Една от причините е да изглеждаме по-добре, разбира се. Другата обаче е чисто физиологична - по-дългият ден и съкращаването на часовете за сън променят обичайното време, в което сме свикнали да се храним. Също така според експерти повишаването на температурите, особено с около 10 градуса, ускорява химичните реакции в организма. Така потребността от енергия намалява. Затова и се смята, че през лятото имаме нужда от по-малко храна. Така че спокойно можем да намалим приема на калории поне с 5 - 10%. Затова и някои хора през летния сезон заменят изцяло тлъстите меса с риба и морски дарове, също така консумират повече растителни продукти. Експерти по диететика са на мнение, че закуската е най-важното хранене за деня. Затова, ако целим отслабване през лятото, е важно да започнем деня си по възможно най-добрия начин. Ето как може да свалите до пет килограма, като промените леко дори само закуската. Всички знаем, че захарта е водещ фактор за затлъстяването и диабета. А захарта в закуската се крие на много места - в чашата с кафе или чай, във фреша. Започнете закуската с две чаши вода. Проучвания показват, че 30 от 59 американци, участвали в експеримент, са свалили килограми само увеличавайки водата. Ако го пиете със захар и сметана, по-добре ги премахнете. Кафето само по себе си е чудесен антиоксидант и основа на множество добавки за контрол на теглото. Експерти са сметнали, че ако се откажем от сметаната в млякото, можем да свалим до 5 кг за 6 месеца, без да променяме нищо друго в режима си. Много хора обичат да ядат някакъв плод за закуска. В случая е добре да заложите на грейпфрут. Един такъв плод съдържа 42 калории, докато бананът - 3 пъти повече. Освен това цитрусът забързва метаболизма. Препоръчително е също така да хапвате само един вид плодове, а не няколко. Ежедневният прием на плодове обаче да е поне 500 г. Експерти по хранене съветват също да избягвате белия препечен хляб на закуска, тестените изделия, както и маслото. •Приемайте храни, източници на антиоксиданти – зелен чай, зеле, броколи, чесън, лук. Натуралните антиоксиданти укрепват имунната система и я правят устойчива на вируси и инфекции, забавят процеса на стареене на кожата и подпомагат зрението. •Консумирайте повече пълнозърнести храни и техни продукти – пълнозърнест хляб и паста, кафяв ориз, овесени ядки, трици. Те са отличен източник на разтворими и неразтворими фибри, които са важни за оптималното функциониране на стомашно-чревния тракт. •Добре е да имате повече движение - ходете пеша, изкачвайте стълби или спортувайте по 30 минути два пъти седмично. Спортът ни зарежда с положителни емоции, прави ни по-работоспособни, здрави и красиви. 28% мазнини (2/3 от тях растителни); 55% белтъчини (растителни и животински в съотношение 50:50); 17% въглехидрати. Хранете се рано сутрин и вечер, пийте повече течности през най-горещата част от деня или заменяйте обяда с плодове и зеленчуци.   През лятото всички търсим по-лесен начин за преодоляване на жегите. Затова и в горещините е добре да включим в менюто си повече студени зеленчукови супи и таратор. Подобни ястия не само разнообразяват храненето ни в жегите, но и компенсират недостига на течности в организма. Единствената препоръка е да не ги консумираме прекалено студени - температурата им не бива да бъде по-ниска от 10 градуса, само така те ще бъдат от полза за организма.", "date": "2019.08.07", "title": "Промяна в закуската топи килограми за лятото"}
{"url": "https://www.monitor.bg:443/bg/a/view/v-es-podkrepjat-sybirane-na-danni-i-na-pytuvashtite-s-vlak-i-avtobus-172433", "text": "Голяма част от страните-членки в Европейския съюз (ЕС) подкрепиха идеята данните, които летищата взимат от нас, вече да се събират и когато пътуваме с високоскоростни влакове из континента, предават от британското издание „Гардиън“. Проектът е разширение на директива, която се отнася единствено за въздушните пътници. Директивата, която урежда начините за съхранение на данни, посочва, че се събират предварително от тези, които имат резервирани полети или чартъри на територията на Европейския съюз (ЕС). Това включва домашен адрес, информация за банковата карта, номер на полета, маршрут, както и данни за багажа. Всички те се използват от полицията и от органите по сигурността, за да може да следят пътниците преди излитане и бързо да идентифицират потенциални терористични или други видове заплахи. Сега обаче има предложение същите данни да се взимат при използване на сухоземните пътища. Въпреки опасенията в някои от столиците, че това действие би могло да доведе до забавяне и нарушаване на личния живот на гражданите, голяма част от страните-членки са съгласни с идеята, сочат данни от вътрешни документи. Според документ на ЕС, публикуван от сайта Statewatch, директивата да се разшири и да започне да се отнася и за морския транспорт, а 76% смятат, че трябва да се приложи и при железниците. 67% са „ЗА“ директивата да се приложи и при международните автобуси, но предложението не е приоритетно като се има предвид логистичните проблеми, които би могло да предизвика. „Като цяло, страните-членки са съгласни с идеята, но според тях е важно първо да се приложи директивата за събиране на данни, която да потвърди, че различните единици за информация на пътниците ще се справят с огромното количество данни“, пише още в документа. По-рано това лято от Европейската общност на железопътните и инфраструктурните компании, която представя транспортния сектор, поясниха, че международните влакове от и за Белгия може да се забавят с 20-30 мин. заради промени в законодателството, които страната скоро ще въведе. Белгийските власти пък изпробват и проект, с който или паспорта. Според друг документ, написан от финландското правителство, правоприлагащите органи не се справят с увеличилия се брой пътници в и извън Европа. „Увеличаващият се брой пътувания между границите води до престъпления по същите граници като влизане на мигранти от трети страни, и дори такива, които внасят наркотични вещества, или терористи“, пишат финландците в документа. Каквото и разширение на директивата да има, то ще трябва да бъде разгледано от Европейския парламент, а оттам всяка страна-членка ще разполага с 2 години, за да преведе правилата и да ги въведе в законодателството си.", "date": "2019.08.07", "title": "В ЕС подкрепят събиране на данни и на пътуващите с влак и автобус"}
{"url": "https://www.monitor.bg:443/bg/a/view/germanci-se-jaljat-v-policijata-ot-shumen-seks-na-taraleji-172451", "text": "Жителите на баварския град Аугсбург са започнали масово да подават сигнали в полицията заради шумен секс на таралежи, пише британският вестник \"Дейли мейл\". Възмутените германци си мислели, че страстните стенания се носят от шумни съседи или от ранени животни. В град Каменц в Саксония на пожарникарите им се наложило да разрежат с ножици контейнер за изхвърлени дрехи, в който се отдала на шумен секс двойка таралежи. Блюстителите на реда си признали, че често получават подобни обаждания от страна на гражданите през летните месеци. По думите не ветеринари от мюнхенския университет \"Лудвиг и Максимилиан\", чифтосването на бодливите бозайници може да продължи с часове. При това самците шумят повече от самките. Животните издават разнообразни внуци в брачния период - съскат, ръмжат, даже крещят. Той продължава от април до началото на септември.", "date": "2019.08.07", "title": "Германци се жалят в полицията от шумен секс на таралежи"}
{"url": "https://www.monitor.bg:443/bg/a/view/bivsh-minior-bez-prichina-smaza-ot-boj-dete-na-8-godini-172446", "text": "8-годишно момче било пребито без причина от 65-годишен бивш миньор. Случаят е отпреди няколко дни и се разиграл на детската площадка в гълъбовското село Обручище, предаде \"Дарик\". Детето получило наранявания и изпаднало в шок, но вече е физически стабилизирано и е при семейството си. Според бабата на пострадалото дете с него ще трябва да работи психолог. 8-годишният Галин бил на детската площадка в селото и чакал приятелите си, когато 65-годишният Иван Райков заобиколил мястото и го изненадал в гръб. “Детето го е видяло и го е поздравило, а Райков го е напсувал. Докато Галин си стоял на люлката, той го хванал за тениската, тръшнал го на земята и започнал да го налага с юмруци по главата. След това Съсед е станал свидетел на побоя и се е развикал да спре”, разказа бабата на пострадалото дете Генка Сербезова. Галин се прибрал у дома силно разстроен, оплаквайки се от болки в сърцето и главата. Детето е откарано в Бърза помощ в Стара Загора с хематоми. Тогава дядото на 8-годишното дете се обадил на полицията. Побойникът обаче се барикадирал в къщата си. Едва след двучасови преговори и с намесата на кмета на с. Обручище бил арестуван. Сред тях има газови пистолети и незаконна ловна пушка. Хората от селото го определят като конфликтна личност. “Разхожда се с едно голямо куче, носи винаги нож. Заяжда се с хората без причина”, сподели Генка Сербезова. Тя се надява на справедливо правосъдие, а бившият миньор е с постоянен арест. Около 1000 са регистрираните случая на насилие над деца през 2019 г. от Агенцията за социално подпомагане.  Велико Търново. Това отчете заместник-министърът на труда и социалната политика Зорница Русинова на конференция в края на юни.  Най-важната стъпка за премахването на насилието над децата е законодателната инициатива, подчерта тогава зам.-министър Русинова. Тя отбеляза, че в българското законодателство акцентът е поставен върху въпросите, свързани с превенция на насилието, координацията между институциите и подкрепа на децата, пострадали от насилие и техните семейства. Именно затова комплексните усилия на всички органи за закрила на детето обясни на конференцията Русинова. Тя бе категорична, че не може да има насилие над децата в 21-ви век. В края на миналия месец 40-годишен мъж беше задържан в Разград, след като 15-годишният му син подаде сигнал в полицията срещу него. Момчето съобщило, че бащата упражнявал системен физически тормоз и над другите си деца.", "date": "2019.08.07", "title": "Бивш миньор без причина смаза от бой дете на 8 години"}
{"url": "https://www.monitor.bg:443/bg/a/view/mila-jovovich-se-izpravi-sreshtu-victoria-s-secret-172429", "text": "Балканската дива Мила Йовович бе сред първите, които подписаха петиция, адресирана до бранда Victoria's Secret относно прекратяването на порочните практики в модния бранш. Над 100 манекенки, включително и движението Time's Up, което бе основано в края на 2017 г. с цел подпомагане на жертвите на сексуално насилие, се включиха в подписката. Макар да признават, че Victoria's Secret не са замесени пряко в скандал, свързан с такъв вид посегателство, участниците в петицията подчертават, че брандът трябва да предприеме“ значимо действие за защита на таланта и на всички, които дръзват да работят за компанията“. Това, според документа, може да се случи, ако компанията се присъедини към програмата Respect. Създадена от Съюза на Моделите, неправителствената организация работи за „справедливото отношение, равни възможности и устойчиви практики в модната индустрия“. През последните няколко седмици чухме няколко обвинения за сексуални посегателства, изнасилване и трафик на модели. Въпреки че тези твърдения може да не са насочени директно към Victoria's Secret, ясно е, че вашата компания играе решаваща роля за коригиране на ситуацията“, гласи част от петицията, подписана, както от Йовович, така още от известните модели Искра Лорънс, Каролин Мърфи и др. Сред скандалите, в които бе набъркан известният бранд за луксозно бельо през последните седмици бе обвързаността на шефа на L Brands (собственик на VS) с обвинения в трафик на малолетни момичета Джефри Ъпстейн.", "date": "2019.08.07", "title": "Мила Йовович се изправи срещу Victoria's Secret"}
{"url": "https://www.monitor.bg:443/bg/a/view/lupko-zorja-sa-absolutno-preodolim-otbor-172441", "text": "„Зоря“ е абсолютно преодолим отбор – това отсече треньорът на ЦСКА Люпко Петрович преди първия мач от III кръг на Лига Европа. Двубоят с украинците е утре вечер от 20:30 часа на стадион „Васил Левски“ и ще бъде предаван пряко по bTV Action. Сръбският специалист бе категоричен, че очаква тежък мач срещу мощен физически тим, но вярва в силите на своя отбор. Освен това Петрович сподели, че се усеща умора в играчите му заради сгъстения цикъл от мачове и малката група футболисти. \"Не сме се подготвили добре, тъй като нямахме време да се готвим в тренировките, сподели Люпко на официалната пресконференция преди двубоя. - Имаме информация за “Зоря”. Имат специфичен начин на игра. Украинският отбор е подготвен на 100 процента както физически ,така и тактически. Няма да ни бъде лесно. Очаквам много борба. “Зоря” са абсолютно преодолим отбор. Като човек, който води отбора, няма как да не вярвам в нашите възможности. Определено се чувства умора. В момента имаме група от 15-16 футболисти, с които ще се опитаме да издържим. Проблемите в атака ще ги реша аз, когато се поява на терена”, завърши с шега треньорът на ЦСКА. Добра новина за „армейците“ преди двубоя е, че „Зоря“ идва в София без голямата си звезда Артьом Громов. 29-годишният халф не попадна в групата заради контузия, но се очаква да е на линия за реванша в Украйна. Срещу 300 евро всеки запалянко получава място в чартъра на футболния клуб, място в двойна стая, билет за мача и всички трансфери на място. От ЦСКА обаче призоваха феновете да побързат със записването, тъй като местата са сериозно ограничени. Иначе за днешния мач се очаква на трибуните на „Васил Левски“ да има около 10 000 запалянковци, а агитката от Украйна ще бъде от около 40 души.", "date": "2019.08.07", "title": "Люпко: „Зоря“ са абсолютно преодолим отбор"}
{"url": "https://www.monitor.bg:443/bg/a/view/pakistan-spira-diplomacijata-i-tyrgovijata-s-indija-172439", "text": "Пакистан обяви днес, че ще понижи нивото на дипломатическите си отношения с Индия заради въпроса с Кашмир, предадоха Ройтерс. Исламабад заяви също така, че ще преустанови участието си в споразумението за двустранна търговия с Индия. Причината за решението на пакистанските власти е отмяната от Делхи на специалния конституционен статут на щата Джаму и Кашмир. Китай и Пакистан, които имат претенции за части от района на Кашмир, се противопоставиха на отмяната на специалния статут на Джаму и Кашмир от индийските власти.", "date": "2019.08.07", "title": "Пакистан спира дипломацията и търговията с Индия"}
{"url": "https://www.monitor.bg:443/bg/a/view/kabinetyt-otpusna-100-hil-leva-za-herakleja-sintika-172447", "text": "Правителството одобри допълнителни сто 100 хил. лева, за да продължат археологически проучвания на античния град Хераклея Синтика, в местността Рупите край Петрич. Това е един от най-значимите археологически обекти в страната. Миналата година Министерството на културата получи други 100 хил. лв. за продължаване на разкопките на обекта, който е разположен на границата между древните области Тракия и Македония. Хераклея Синтика е единственият гръцко-македонски град в България. Миналата година археолозите откриха антична статуя, а след това намериха и глава на друга фигура, този път женска. Подобни открития се правят много рядко и миналогодишното бе обявено за находка на годината. Разкопките целят да се проучи и покаже максимално най-голяма част от централния площад и околните му сгради, както и театърът, който градът е притежавал.", "date": "2019.08.07", "title": "Кабинетът отпусна 100 хил. лева за Хераклея Синтика"}
{"url": "https://www.monitor.bg:443/bg/a/view/fandykova-tri-gradinki-v-mladost-ostavat-zeleni-172449", "text": "Три от най-проблемните терени в район \"Младост\", които бяха предвидени за застрояване, ще останат зелени площи. След дълги и тежки преговори собствениците на терените се съгласили да бъдат заменени с общински имоти. Това съобщи кметът Йорданка Фандъкова на страницата си във Фейсбук. Градинките са до бл. 61 и 68 до бул.“Андрей Ляпчев“; пред бл. 320 на ул. \"Атанас Москов\" и ул. \"Свето Преображение\" и до бл. 401 и бл. 409 на ул. \"Филип Аврамов\". Продължават преговорите за още два подобни казуса с частни имоти в зелени площи - до бл. 19 и бл. 70 в \"Младост 1\", допълва Фандъкова. \"Благодаря на всички, които работиха конструктивно, за да намерим работещи решения, с които да защитим обществения интерес в баланс с правата на собствениците на имоти. Това не са лесни решения, не са нито толкова бързи, колкото искаме, нито стават само с общи приказки\", коментира Фандъкова. До положителния финал се стигнало със създаването на работна група, начело с главния архитект на София Здравко Здравков и представители на всички политически сили в Столичния общински съвет. Разгледани са били 30 реституирани имота в „Младост“, предвидени за застрояване. „Изработихме критерии за оценка на всеки терен – реализирано озеленяване, изградена алейна мрежа, противоречие на подробния план с общия устройствен план на Столична община, етап на инвестиционното проектиране и др.”, допълва столичният кмет. Предстои трите терена да се нанесат на кадастралната карта. Разменените общински терени са отдалечени от съществуващите блокове и се намират до магазин „Принцес“ на бул.“Александър Малинов“. „Поне засега има съгласие от всички политически сили\", коментира Фандъкова.", "date": "2019.08.07", "title": "Фандъкова: Три градинки в „Младост“ остават зелени"}
{"url": "https://www.monitor.bg:443/bg/a/view/otkriha-1000-moneti-pri-bivsh-makedonski-kmet-172450", "text": "Полицията на Северна Македония откри днес в дома на бившия кмет на Кавадарци Александър Панов над 1000 монети с археологическа стойност, от различни места в Македония, съобщават местните медии. \"Някой е сигнализирал за мене тенденциозно, по лични причини, става въпрос за модерна нумизматика\", каза Панов за МИА. \"Няма стари монети в моята колекция. Събирам ги от дете, сигурно от 40 години. Няколко папки с нови монети са иззети и са в полицейското управление в Кавадарци за анализ. Сигналът вероятно е по лични причини, а не по политически\", каза Панов за МИА. Той е бил в полицейското управление, където останал около два часа и направил изявление, но не е бил арестуван, както се спекулира в обществото.", "date": "2019.08.07", "title": "Откриха 1000 монети при бивш македонски кмет"}
{"url": "https://www.monitor.bg:443/bg/a/view/dvama-turisti-pensioneri-se-zagubiha-v-pirin-edinija-go-nameriha-no-toj-izbjaga-172434", "text": "Двама пенсионери се загубиха вчера в местността „Спано поле“ в Пирин планина. Те се отделили от групата веднага след като са осъмнали в хижа „Синаница“. Подали сигнал на тел.112 едва снощи около 22 часа и 9 спасители от Планинската спасителна служба в Сандански веднага тръгнали в спасителна акция. Днес преди обяд единия от загубилите се, 75-годишният Лъчезар З. е бил открит в района на Мозговишки чукар. Той е в добро здравословно състояние.  Продължава издирването на втория възрастен турист, който все още е в неизвестност. Според Любен Дамов от ПСС-Сандански, след подаването на сигнала, планинарите се разделили.", "date": "2019.08.07", "title": "Двама пенсионери се загубиха в Пирин, намериха единия "}
{"url": "https://www.monitor.bg:443/bg/a/view/vtoro-novo-parche-s-glasa-na-javor-zahariev-video-172423", "text": "Само няколко месеца изминаха от нелепата смърт на един от най-големите и запомнящи се гласове на българската рок сцена – Явор Захариев, а второ парче с негово участие се появява на бял свят посмъртно. Песента отново не е нова, а е записана преди много години. И отново е недовършена приживе. Става дума за общия му проект с двама диджеи – Антон Христов и Иван Соколов, които се подвизават под името Sugar DJ's. Електронното парче се казва One Thing и е сътворено преди 8 години. През 2011 концерт на Gravity Co. е повод за срещата между Явор и диджеите. Още тогава вокалистът проявява интерес към авторската музика на Тони и Иван. Той избира един от няколкото им готови инструментала и напълно импровизира с текста на песента, пише радио Z Rock. Любовта на тримата към електронната музика създава “One Thing”. Песента обаче оставена недовършена, а Sugar DJ's правят това едва след смъртта на Захариев. „Днес пускаме песента си с Явката от Gravity Co. Записахме я през 2011 година, но имаше ред причини, поради които се забавихме с издаването й. Искрено желаем гласът на Явор никога да не спре да се чува и затова решихме да пуснем общия ни проект наяве. Надяваме се да ви хареса, нека Явката остане винаги в сърцата и душите ни“, написаха Антон и Иван в социалните мрежи, когато публикуваха за пръв път парчето. Припомняме, че преди месец се появи първи посмъртен проект на Явор. Песента се казва Down и е била написана преди 6 години от вокалиста на Gravity Co. и колежката му от бандата Pumpall Евгения Миро-Косева. Самият Явор бил планирал да реализира проекта през 2018-та, но забавяне и нелепата му смърт на 5 април т.г. Го оставили недовършен, доакто сестрите му и Евгения не решели да го финализират и пуснат в негова памет.", "date": "2019.08.07", "title": "Второ ново парче с гласа на Явор Захариев (ВИДЕО)"}
{"url": "https://www.monitor.bg:443/bg/a/view/ministyr-taneva-srokyt-za-ovladjavane-na-chumata-e-nachaloto-na-esenta-172435", "text": "126 000 прасета, отглеждани в 6 промишлени свинекомплекса и 24 „задни двора“ са пряко засегнати от африканската чума, те трябва да бъдат по един или друг начин унищожени, за да бъде донякъде ограничена епидемията. Засегнатите животни представляват около 15 на сто от поголовието в страната, съобщи в Стара Загора земеделският министърът Десислава Танева. По думите й крайният срок за нормализиране на обстановката е началото на есента.  Тя взе участие в представянето на стратегия за контрол и ликвидиране на африканската чума по свинете, подготвена от заместника й доц. Янко Иванов. На обсъждането присъставаха преподаватели от Тракийския университет, експерти на БАБХ и работещи на терен ветеринарни лекари.  Стратегията включва голям набор от мерки, включително обучение на стопаните и създаването на специален модул за безопасно отглеждане в условията на задния двор, след като епидемията бъде овладяна. Тя обаче ще влезе в действие, едва след като бъде постигнато единодушие сред научната общност, подчерта министър Танева. До момента са открити общо 30 огнища със заразени животни, 6 са в промишлени комплекси, останалите са по селата, но имало и неизвестни до сега случаи, където при неотговарящи на никакви санитарни условия имало над 100 животни: прасета за угояване и свине майки. Засега всички усилия са насочени към преодоляване на ситуацията, едва след това ще бъде направен цялостен анализ и евентуално търсене на отговорност. Чумата върлува на територията на 3 континента, как да посочим кой и доколко е виновен, коментира зам.- министър доц. Янко Иванов, който призна, че е подготвял стратегията „на коляно“ и че тя ще търпи корекции. Министър Танева се включи в дискусията веднага след завръщането си от Брюксел, където е имала обстоен разговор с еврокомисаря по здравеопазване и безопасност на храните Витянис Андрюкайтис За пореден път деканът на ветеринарно-медицинския факултет при Тракийския университет проф. д-р Михни Люцканов почерта, че АЧС няма аналог до този момент, единственият подход е унищожаването на болните животни и ималите контакт с тях, същото се отнасяло и до нерегистрираните и регистрираните прасета в няколкото карантинни зони. Специалистите са категорични, че вирусът на чумата се запазва до 5 месеца в тленните останки, загробването било единствено възможният начин при масовото унищожаване, тъй като двата стационарни екарисажа и няколкото мобилни били недостатъчни. Имало опасност и от разпространение на заразата при транспортирането на труповете.", "date": "2019.08.07", "title": "Министър Танева: Срокът за овладяване на чумата е началото на есента"}
{"url": "https://www.monitor.bg:443/bg/a/view/tomislav-donchev-shte-otgovarja-za-kmetskite-izbori-172428", "text": "Заместник министър-председателят Томислав Дончев ще отговаря за подготовката и произвеждането на изборите за общински съветници и кметове на 27 октомври, реши кабинетът днес.  Дончев ще отговаря за координацията по изпълнението на дейностите, свързани с организационно-техническата подготовка на изборите. Решението касае задълженията и отговорностите и на други министри по подготовката и произвеждането на изборите. Възложено е на министъра на правосъдието Данаил Кирилов да издава наказателни постановления в случаите на установяване на нарушения на областните управители по Изборния кодекс.", "date": "2019.08.07", "title": "Томислав Дончев ще отговаря за кметските избори"}
{"url": "https://www.monitor.bg:443/bg/a/view/kobrata-se-zavyrna-na-ringa-s-pobeda-v-komedien-mach-172430", "text": "Най-добрият български професионален боксьор Кубрат Пулев отново бележи успехи на ринга. Победата обаче не беше в официален сблъсък, а в истински комедиен мач. Кобрата се изправи срещу Дейв Шмуленсон - Шмо, създател на популярен комедиен спортен канал в САЩ. Шмуленсон честно провокира спортни звезди, карайки ги да участват в забавните му видеа. Двамата с Кубрат Пулев имаха друга забавна сцена от преди дни, когато Шмо предупреди българина да не го целува, Пулев реагира в същия шеговит тон. Кобрата направи движение сякаш се насочва да го целуне, но нищо повече. Историята продължи с импровизиран мач между Дейв Шмуленсон и Кубрат Пулев, в който репортерът опита силата на ударите на българина, а комичното видео на сблъсъка в залата на \"Топ Ранк\" се превърна в хит в социалните мрежи. Макар, че демонстрира сериозна подготовка за неравния двубой, американецът трябваше да бяга на съседен ринг, за да се спаси от Кобрата. Дори допингът не помогна на Шмо и той призна превъзходството на българина, който спортсменски го поздрави. Титла на боксовия ринг, но в напълно сериозен турнир грабна шампионката при жените Станимира Петрова. За първи път в кариерата си Петрова спечели Купа \"Балкан\" на едноименния турнир по бокс за жени и девойки в Ботевград. Световната и европейска шампионка заслужи трофея, след като триумфира в категория до 57 килограма. На финала Петрова се наложи убедително над Каролин Вейре (Канада) с 4-1 съдийски гласа. Освен Станимира още три български боксьорки стигнаха до златните медали. В дългоочакван сблъсък при 48-килограмовите Еми-Мари Тодорова надви опитната Севда Асенова с 4-1. Бронзовата медалистка от Европейските игри в Минск Габриела Димитрова се справи с Елена Савелева с 3-1 в категория до 51 килограма. Третото злато бе за Мелек Закифова, която на 48 килограма при девойките победи Диана Пасат и спечели трофея при девойките. Националният отбор по бокс за жени се събира на лагер в СК \"Диана\" от 10-и август и започва подготовка за предстоящото в началото на октомври европейско първенство.", "date": "2019.08.07", "title": "Кобрата се завърна на ринга с победа в комедиен мач"}
{"url": "https://www.monitor.bg:443/bg/a/view/puskat-bezplatno-trotinetkite-v-sinja-zona-172432", "text": "Безплатни стоянки за паркиране на тротинетки ще има в синя и зелена зона в София. Общината ще изгради поетапно 158 места за паркиране на двуколесни превозни средства като велосипеди и тротинетки, съобщи зам.-шефът на транспортната комисия в общинския съвет Зафир Зарков. Предвижда се на етапи да бъдат изградени 42 места в синя зона и още 112 в голямата зелена зона, поясни той. Новите паркоместа в широкия център ще могат да се наемат срещу заплащане от компаниите за споделено пътуване, които ще отдават под наем тротинетки и велосипеди. Вече имало заявен интерес от световноизвестна фирма, която даже била наела склад за превозните средства, обясни пред „Монитор“ Зарков. Определените за стоянки места в синя и зелена зона обаче ще бъдат безплатни за всички столичани, които искат да паркират там собственото си превозно средство на две гуми. Те ще бъдат разпределени равномерно в зоните.  „Схемата е дело на София проект и местата ще бъдат разчертани до месец. С този проект ще избегнем безпорядъка, който вече се е случил в големи европейски градове“, каза още Зарков. Той посочи, че в Столичната община вече се води дебат за транспорта чрез електрически тротинетки, а Държавната агенция за безопасност на движението готви проект на наредба, която ясно да регламентира как и къде ще се движат тези превозни средства. От агенцията смятат, че максималната допустима скорост не трябва да надхвърля 20 км/ч в градски условия, а възрастовата граница трябва да бъде 14 години с възможност за допълнително ограничаване на скоростта на движение на 12 км/ч до навършване на 16 години. Предстои изграждане на нова велоалея по бул. \"А. С. Пушкин\", която трябва да е готова до края на месеца и ще направи връзката с велоалеята по бул \"Цар Борис Трети\" и с тази към Витоша, съобщи Елица Панайотова от \"Зелена София\". Обсъжда се в широкия център да се дефинира зона за споделено придвижване и на малките квартални улици колите и велосипедите да се предвижват равностойно, поясни Панайотова. По думите й вече има заявен интерес от три компании, които предлагат услугата споделено ползване на електрически тротинетки - две чужди и една българска. От столичното кметство пък очакват след като вече услугата я има, на пазара да навлязат и компании за споделено пътуване с велосипеди.  ", "date": "2019.08.07", "title": "Пускат безплатно тротинетките в Синя зона  "}
{"url": "https://www.monitor.bg:443/bg/a/view/vi-k-drujestvo-investira-1-mln-lv-za-arheologija-172436", "text": "1 млн. лв. ще бъдат инвестирани в спасителни археологическия разкопки от държавното „ВиК Стара Загора“ ЕООД през следващите 2-3 години, когато ще се реализира мащабен проект за подмяна на тръби по основните колектори и напорни тръбопроводи в Града на липите. Проектът е на стойност 100 млн. лв., а средствата са заем от Европейската банка за възстановяване и развитие, уточни управителят на дружеството инж. Румен Райков. До края на август трябва да бъдат представени документите пред МОСВ, като основните дейности ще стартират в края на годината и ще продължат до 2023 година. Целта е да бъдат сведени до към 40 на сто загубите на питейна вода по тръбопроводите, както и да бъде подменена почти изцяло канализационната инфраструктура в рамките на 150–хилядния областен град. Голяма част от изкопните работи попадат в зоната на археологическия резерват „Верея Августа Траяна“, който не е проучен детайлно. На практика по протежението на почти всички улици в центъра на града, където ще се разкопава ще има наблюдения от археолози и при необходимост дейността ще бъде спирана до цялостното проучване на обектите и находките. На практика това ще бъдат най-мащабните разкопки от десетилетия насам в района на резервата и със сигурност ще се наложи да бъдат търсени „подкрепления“ от специалисти към общо петимата археолози на щат в старозагорския регионален исторически музей.", "date": "2019.08.07", "title": "ВиК дружество инвестира 1 млн. лв. за археология"}
{"url": "https://www.monitor.bg:443/bg/a/view/skulptor-razbra-ot-neta-che-sa-mu-otkradnali-tvorba-172437", "text": "Един от най-известните български ваятели, 66-годишният ученик на проф. Величко Минеков - Благовест Апостолов разбра съвсем случайно от интернет, че най-безочливо са задигнали негова творба и че тя вече се изработва от бронз, но от друг колега.  „Миналата година бях поканен от инициативен комитет в Плевен да подготвя проект за мемориален паметник, посветен на генерал Владимир Вазов и легендарната Девета пехотна плевенска дивизия, който трябва да бъде реализиран на мястото на някогашния паметник на Съветската армия в областния град. Представихме съвместна разработка с арх.Румен Данговски, моя милост и колегата Марин Марков. През есента на м.г. проектът и макетът бяха представени лично от вицепремиера и министър на отбраната Красимир Каракачанов, който участва с лична парична вноска в кампанията за набиране на необходимите средства. При представянето имаше някои забележки, най-вече от техническо естество: дали например паласката на единия от войниците отговаря на историческите данни, как е стъпила една от фигурите и дали трябва постаментът – колона, на която е генерал Вазов да бъде по-ниска…Неща, които не са от съществено значение и които се коригират „в движение“. С изненада разбрах, че на 31 юли т.г. инициативният комитет е дал пресконференция в Плевен, на която е съобщено „между другото“, че проектът ми е предаден за изпълнение на колегата Борис Борисов. Причината била уж че не сме се разбрали за поправките, а той изявил готовност да се съобрази със забележките на историците. Нещо повече, вече била отлята фигурата на генерала, предстояло същото да се случи и с останалите фигури на войници от различните войни, в които е участвала славната дивизия. Пак от тази пресконференция научих, че инициативният комитет бил сключил договор с колегата и че дори са платени част от парите- 30 060 лв за фигурата на генерала.Звучи невероятно, но е факт…“, с горчивина сподели ваятелят. Апостолов не вини за случилото се своя търновски колега, който е също сред известните имена, макар да недоумява къде е отишла етиката в конкретния случай. „Все още не съм взел крайно решение дали да заведа дело и срещу кого, предстои да се консултирам с юристи, запознати с авторските права и тогава ще реша. Нелепото е, че сторилото това посегателство дори не са се посвенили публично да обявят случилото се едва ли не като нещо нормално и неподлежащо на осъждане.Предстои ми да проведа и няколко разговора с министерството на отбраната, защото мемориалът се изгражда по линията на войнишките паметници и ведомството активно участва в набирането на средствата и материалите.Който желае може много лесно да направи сравнение между моя макет и използвания в момента – има кадри в Интернет и на двата, включително и от Народното събрание!“, уточни Благовест Апостолов, който преди седмица монтира в новозагорското село Коньово последната си завършена творба –паметник в цял ръст от месинг на считания за пророк Дядо Влайчо. Паметникът е част от мемориала „Дом на доброто“, който ще бъде официално открит на 15 август за 120-та годишнина от рождението на ясновидеца.", "date": "2019.08.07", "title": "Скулптор разбра от интернет, че са му откраднали творба"}
{"url": "https://www.monitor.bg:443/bg/a/view/hobs-i-shou-detroniraha-car-lyv-172418", "text": " оглави класацията за най-гледани филми у нас след премиерния си уикенд, сочат обобщените данни от киносалоните. Историята, която продължава тази от осма част, е гледана от 45 748 зрители и се разписва с 537 937 лева приходи за първите три дни у нас. На второ място е двуседмичният първенец по зрителски интерес - \"Цар Лъв\". Римейкът на култовата анимация е гледан вече от 190 830 зрители и има приходи от 1 950 363 лева. На трето място се нарежда анимацията \"Спайдър-мен:Далече от дома\" с 67 630 зрители и има 739 297 лева от продажба на билети. Четвърта и пета позиция се заема съответно от екшъна \"Анна\" със13 742 зрители и 1 22 839 лева приходи и \"Аладин\" със 151 656 зрители и има 1 576 209 лева приходи. Топ 10 се допълва от \"Сами вкъщи 2\", \"Играта на играчките: Пътешествието\", \"Анабел 3\", \"Мъже в черно: Глобална заплаха\" и \"А дано, ама надали\".", "date": "2019.08.07", "title": "„Хобс и Шоу“ детронираха „Цар Лъв“"}
{"url": "https://www.monitor.bg:443/bg/a/view/es-ne-podkrepja-sankciite-na-sa-sht-sreshtu-venecuela-172438", "text": "Европейският съюз не смята да подкрепи едностранните ограничителни мерки на САЩ срещу Венецуела, каза на брифинг в Брюксел днес говорителят на Европейската комисия Карлос Руис де Гордехуела. \"Нашата позиция относно санкциите на САЩ остава пределно ясна. Обикновено не коментираме това, но винаги се обявяваме срещу екстериториално прилагане на едностранни мерки\", каза той. Говорителя на ЕК отбеляза също, че вече действащите санкции на ЕС срещу Венецуела имат целенасочен характер и са само персонални ограничения срещу редица представители на ръководството на страната. Според него ЕС може да съкрати или да разшири своя черен списък срещу Венецуела в зависимост от политическата ситуация, но не смята да въвежда никакви санкционни мерки, които могат да влошат положението на населението. Президентът на САЩ Доналд Тръмп в понеделник подписа изпълнителен указ, който напълно блокира собствеността на венецуелското правителство, намираща се под американска юрисдикция, и въвежда забрана да му се предоставят всякакви финансови средства, стоки и услуги. Указът влезе в сила от 5 август и засяга активи на всички ведомства на венецуелското правителство, както и на венецуелската централна банка и на държавната петролна компания \"Петролеос де Венесуела\". Вестник \"Вашингтон пост\" отбеляза по този повод, че указът на Тръмп фактически означава \"въвеждане на пълно икономическо ембарго\" срещу Венецуела. А и самият Тръмп отговори утвърдително на въпроси на журналисти дали американските власти разглеждат възможността за налагане на блокада и изолация срещу южноамериканската страна, като се има предвид обемът на чуждестранната помощ, която Каракас получава от Москва, Техеран и Пекин.", "date": "2019.08.07", "title": "ЕС нe подкрепя санкциите на САЩ срещу Венецуела"}
{"url": "https://www.monitor.bg:443/bg/a/view/nova-banda-na-horizonta-robbers-on-parole-172419", "text": "Внимание! Внимание! Нова обещаваща банда на хоризонта! Това обявление си заслужаваше да изкрещим още на първия сингъл на Robbers On Parole - 2 Far Gone. Сдържахме се, за да не ви даваме напразни надежди и чакахме доказателство, че бандата си струва. Е, това доказателство дойде и се казва - Feel Complete. Въпреки че второто парче на групата с нежния глас на Моника доста се отдалечава от линията, която ни побърка в първото, то е носител на не по-малко достойнства. Най-забележителното от които – оригиналност. Просто няма друга такава банда на „пазара“. Синтовете на Feel Complete буквално ти бъркат в мозъка като дрелката на съседа в неделя, само че не те карат да изкрещиш благословия към майка им, а просто усилваш звука, за да изпаднеш в транс. Китарите са отстъпили малко назад, с което и рок украсата на иначе трудно да се определи жанрово банда. Сами казват за себе си, че са електро-рок-алтърнатив-дарк-поп група и последния да затвори вратата. По-лесно ще ви опиша звученето им като не само повлияно, но и близко до световните примери като Garbage, PARAMORE и Bring Me The Horizon. След дебютния си сингъл Robbers On Parole се затвориха в студиото за няколко месеца, в които явно са работили здраво, пък и доста са помислили за конкретната си посока, в която да се развиват. Това ясно личи в изпипаното Fell Complete, не само като музика и текст, а и видеото към тях. По звука с тях са работили едни от добрите имена в бранша. Миксът е дело на Янко Генов, а мастерът е поверен на Тед Йенсен, работил с банди като Bring Me The Horizon, Green Day, Alice In Chains, Deftones и най-големите имена в музикалния свят – Мадона, Eagles, Guns ‘N Roses. „Feel Complete e песен за неспокойните дни и безсънните нощи. Докато записвахме парчето и работихме по него в студиото, искахме да сме сигурни че настроението, което вливаме в него ще бъде осезаемо и ще повлияе силно на хората, когато я слушат. Не обичаме розови текстове и да бъдем единствено позитивни герои. Предпочитаме да правим и показваме нещата, каквито са – бягаме от опростените емоции и се стремим да засегнем нерв”, казва басистът на групата Ивайло. Този нерв вибрира и от визуализацията на музиката им дело на Александър Георгиев, A Plus Productions – една от изгряващите звезди в режисьорската работа. В клипа всеки от бандата е в състояние на не-свобода, на физическо или психическо ограничение. Въпросът възможно ли е да се освободиш и да се “чувстваш завършен” може би намира отговор, а може би е капан, в който ще попаднеш, когато слушаш Robbers On Parole?! Доста окриляваща е и мълвата, която научих, че групата всъщност не се бави в студио, а работи по дебютен албум. Стискаме им палци да имат смелостта и да изкарат първата си тава без ограничения, директно от таланта си.", "date": "2019.08.07", "title": "Нова банда на хоризонта – Robbers On Parole"}
{"url": "https://www.monitor.bg:443/bg/a/view/spasiha-trima-zadushavashti-se-rabotnici-v-katamaran-kraj-ruse-172427", "text": "Трима работници бяха спасени, след като изпаднали в безпомощно състояние в трюма на катамаран край Русе. Инцидентът е станал днес на Пристанище „Изток“, където плавателният съд акостирал. Сигналът е подаден чрез тел 112 в 10,47 часа, съобщиха от полицията в Русе. Веднага към мястото тръгнали екипи на противопожарната служба в Русе. Според първоначалната информация мъжете са извършвали почистване и бояджийска дейност в трюма. В началото единият от тях е бил навън, но когато разбрал, че на колегите му им прилошава, слязъл в трюма, за да окаже помощ, но и той загубил съзнание. Когато пожарникарите пристигнали, и тримата мъже били в безпомощно състояние, със слабо дишане и никакви реакции. На всеки от работниците бил поставен въздушен дихателен апарат, а след това един по един, чрез връзване с колани, били изведени на палубата. Последният от мъжете, който бил в най-вътрешната част на помещението и във видимо най-тежко състояние, след подаване на чист въздух също успял да възвърне жизнените си функции Спасителната операция продължила десетина минути. С линейки пострадалите са откарани в Университетската болница „Канев“ за оказване на медицинска помощ.", "date": "2019.08.07", "title": "Спасиха трима задушаващи се работници в катамаран край Русе"}
{"url": "https://www.monitor.bg:443/bg/a/view/lidl-bylgarija-otpravja-predizvikatelstvo-kym-vsichki-potrebiteli-172420", "text": "Лидл България отправя предизвикателство към всички свои потребители с цел да направи пазаруването още по-добро. Желаещите да се включат трябва да оценят пазаруването си в търговската верига. Чрез провеждане на томбола на случаен принцип от всички участници, регистрирали се в рамките на съответния месец се определя един, който печели един от 20-те ваучера на стойност 20 лева за пазаруване в Lidl, както и възможност за участие в томбола за голямата награда - сокоизстисквачка Silvercrest. За да се включи в анкетата „Твоето мнение“, всеки желаещ трябва да пазарува в магазините на веригата в страната до 29.02.2020 г. за минимум 1 лев, да регистрира касовата бележка на   и да отговори на няколко въпроса. Печелившите участници за съответния месец се обявяват в началото на всеки следващ месец на томболен принцип. Всички ентусиасти могат да участват неограничен брой пъти в предизвикателството, при условие че за всяко участие регистрират различна касова бележка. Всеки от тях следва да запази касовата си бележка и да представи копие от нея при получаване на наградата, в случай че бъде изтеглен като победител.  Допълнително в рамките на три дни (07.08 - 09.08, до 18:00 ч.) потребителите могат да споделят в коментар във Facebook страницата на компанията в кой от 99-те магазина на Lidl обичат да пазаруват, а от веригата ще изтеглят на случаен принцип двама от тях, които ще спечелят по един ваучер за пазаруване на стойност 99 лв. Пълните условия на предизвикателство са достъпни  , както и в магазините на Лидл България при поискване.  ", "date": "2019.08.07", "title": "Лидл България отправя предизвикателство към всички потребители"}
{"url": "https://www.monitor.bg:443/bg/a/view/cvetan-sokolov-shte-igraem-vseki-mach-kato-za-posledno-172421", "text": "Националът Цветан Соколов обяви, че в представителния тим на България по волейбол цари позитивизъм преди олимпийската квалификация във Варна. \"Ще бъдем концентрирани срещу всеки съперник. Не трябва да мислим само за третия двубой. Всеки мач ще го играем като за последно\", коментира Соколов преди двубоите този уикенд. \"Трябва да се раздадем на максимума. Очаквам да се получат хубави мачове, но най-вече очаквам победи. Искам да играем добре като отбор, да играем на високо ниво. В последните дни тренираме наистина доста добре, изпълняваме поставените задачи и показваме доста приличен волейбол. Настроени сме положително\", сподели Цецо Соколов и добави: \"Това, че сме домакини ще помогне страшно много. Усещането, когато чувам името си, скандирано от феновете във Варна, е невероятно. Идва ти да настръхнеш. Разбира се, това е и голямо бреме, защото ти се стараеш да не разочароваш тези хора, които вярват теб. Това е една тежест, която се радвам да нося, защото означава, че хората разчитат на мен, че вярват, че мога да помогна. Надявам се да го направя този път.\"", "date": "2019.08.07", "title": "Цветан Соколов: Ще играем всеки мач като за последно"}
{"url": "https://www.monitor.bg:443/bg/a/view/adrian-andreev-se-gotvi-za-us-open-172422", "text": "18-годишният тенис талант Адриан Андреев продължава възстановяването си от контузия на китката на лявата ръка.  Андреев е насочил вниманието си към максимално добра подготовка за участие във вероятно последния му турнир при юношите – Откритото първенство на Съединените щати. Българинът получи травмата по време на \"Ролан Гарос“ в началото на юни и оттогава не е играл. Адриан Андреев е 14-и в световната ранглиста при юношите и ако се възстанови навреме за турнира от Големия шлем, той ще бъде поставен в основната схема. \"Травмата на Адриан се оказа сериозна, но той се възстановява и се надяваме, че ще може да играе на US Open“, сподели пред БНР майката на младока Марияна Савова. Тя допълни, че следващата седмица му пътуване за САЩ, където Андреев ще се подготвя в академията на IMG в щата Флорида След US Open българският тенисист трябва да се присъедини към националния тим за Купа \"Дейвис\", който има мач с отбора на Южна Африка. Намерението на Андреев е до края на 2019 година да участва във Фючърс турнири при мъжете в САЩ.", "date": "2019.08.07", "title": "Адриан Андреев се готви за US Open"}
{"url": "https://www.monitor.bg:443/bg/a/view/organizirat-trenirovki-za-lechenieto-na-velikata-penka-stojanova-172425", "text": "Благотворителни тренировки в подкрепа на Пенка Стоянова ще се проведат на 15 август в Пловдив. Великата баскетболистка от 70-те години се лекува от тежко онкологично заболяване в пловдивска клиника и се нуждае от средства, с които тя и семейството й не разполагат. Всеки, който желае да помогне, може да се включи в тренировката във Фитнес център Лаута. Стоянова е дългогодишен капитан на националния отбор. В кариерата си има 2 олимпийски медала - бронз от Монреал 1976 и сребро от Москва1980. Участва на 8 европейски първенства, като също има 2 медала - сребърен от Варна 1972 и бронзов от Клермон Феран 1976. На 3 пъти попада в сборния отбор на Европа. През цялата си кариера на играе за „Марица“, достигайки два финала за Купа „Ронкети”, печели и 3 титли на България.", "date": "2019.08.07", "title": "Организират тренировки за лечението на великата Пенка Стоянова"}
{"url": "https://www.monitor.bg:443/bg/a/view/8-semejstva-chakat-in-vitro-bebe-ot-obshtina-dupnica-172414", "text": "8 са до момента подадените заявление за финансиране по общинската Наредба за подпомагане на семейства и двойки с репродуктивни проблеми в община Дупница. Заложената сума за подпомагане на такива двойки е 26 000 лева, а сумата, която се отпуска на одобрено семейство е 2 000 лева. Подаването на документи става до края на месеца - 30 август. В годините до сега, срокът бе до средата на септември, но предвид предстоящите местни избори, срокът се съкращава с 2 седмици, обяви говорителят на администрацията Христо Апостолов. Документите са достъпни на сайта на Община Дупница за желаещите да кандидатстват, а обработката им се извършва при строга конфиденциалност. Ако броят на одобрените надхвърля заложената в бюджета сума, ще бъде направена корекция, за да бъдат подпомогнати всички, както е правено винаги досега, кметът на общината инж. Методи Чимев. През годините на два пъти заложената сума е надхвърляна, но винаги единодушно ОбС-Дупница, е отпускала допълнителните средства.", "date": "2019.08.07", "title": "8 семейства чакат ин витро бебе от Община Дупница"}
{"url": "https://www.monitor.bg:443/bg/a/view/finansov-raj-privlicha-revansha-mejdu-djoshua-i-ruis-172415", "text": "Дългоочакваният реванш между Антъни Джошуа и настоящия световен шампион по бокс в тежка категория във версии WBA, WBO и IBF Анди Руис може да се състои на изненадващо място. Като възможни дестинации до момента се коментираха Великобритания и САЩ, дори Мексико, но вече има нов вариант. Джошуа настоява мачът да е в Лондон или Кардиф, а Руис иска боят да е в Мексико. Като неутрален терен фаворит е САЩ, но най-изгодната засега от оферта е от Саудитска Арабия. Бившият световен шампион Джошуа вече тренира изцяло с мисълта за нов мач с Анди Руис. Роденият в САЩ мексиканец отне сензационно титлите на британеца в първия сблъсък между двамата през юни. Очакваше се Антъни Джошуа да направи друг мач преди реванша с Руис, но изглежда всичко е насочено директно към нов двубой със 121-килограмовия боксьор. „Вече се чувствам по-уверен и по-силен. Трябва да поправя грешките си. Имам нужда от опитни хора около мен. Връщам си страстта към бокса“, призна Антъни Джошуа в интервю за „Скай спортс“. Думите му, че ще победи Анди Руис дори в Тихуана, накараха опонента му да го предизвика за мач в Мексико. „Нека го докаже. Да се срещнем в Мексико“, написа Руис в социалните мрежи. На опашката за мач със световния шампион е и българската звезда в професионалния бокс Кубрат Пулев. В края на юли Кобрата и екипът му призова Международната боксова федерация (IBF) да отложи реванша си с Джошуа и да се изправи срещу българина за защита на титлата на организацията.", "date": "2019.08.07", "title": "Финансов рай привлича реванша между Джошуа и Руис"}
{"url": "https://www.monitor.bg:443/bg/a/view/zadava-se-nov-sam-vkyshti-172417", "text": "Поредицата „Сам вкъщи“, която се върти в родния ефир всяка Коледа, ще получи още един филм. От „Дисни“ потвърдиха, че ще правят римейк на историята за Кевин МакКалистър, която изстреля Маколи Кълкин към звездния небосклон.  Актуалната лента ще е „насочена към новото поколение“. От компанията потвърдиха пред ComicBook.com, че работят върху нова версии още на „Нощ в музея“ и „Дневникът на един дръндьо“. Продукциите ще се появят в стрийминг платформата Disney+ , която в момента се разработва. Припомняме, че „Сам вкъщи“ има пет части, от които най-успешни са първите две с участието на Кълкин. „Нощ в музея“ с Бен Стилърen се разгръща в три ленти ,като първата се появи на голям екран през 2006 г. „Дневникът на един дръндьо“ пък има четири части, базирани по едноименната поредица книги на Джеф Кини.", "date": "2019.08.07", "title": "Задава се нов „Сам вкъщи“"}
{"url": "https://www.monitor.bg:443/bg/a/view/stoev-puska-rezervite-sreshtu-tns-172416", "text": "Tреньорът на „Лудогорец“ Стойчо Стоев демонстрира завидно самочувствие преди първия мач от III предварителен кръг на Лига Европа срещу ТНС. Специалистът бе категоричен, че е оптимист за двубоя от 20.30 ч. на „Лудогорец Арена“ и разкри, че ще пусне предимно резерви. „Ще направя някои ротации в състава за мача с ТНС. Ще дам шанс на футболисти, които са взимали по-рядко участие в мачовете. В европейските мачове, ако подцениш противника независимо от класата му, можеш да страдаш. Щом „Дъ ню сейнтс“ е стигнал дотук, значи си има своите стойности. Не бих коментирал пред камерите кои са силните и слаби страни на съперника. Подобни отбори са до първия гол в тяхната врата. След това става по-лесно за нас, тъй като се отварят и оставят пространства. Ние имаме достатъчно добри играчи да ги използваме. Най-доброто развитие е да вкараме 3-4 гола през първото полувреме и да решим всичко. Фокусът ни е върху двубоя с уeлсците. Не мислим още за ЦСКА“, коментира Стоев.", "date": "2019.08.07", "title": "Стоев пуска резервите срещу ТНС"}
{"url": "https://www.monitor.bg:443/bg/a/view/a1-startira-prodajbite-na-novija-nokia-2-2-172405", "text": "Новият смартфон Nokia 2.2 вече е наличен в търговската мрежа на А1. Моделът може да бъде закупен за 2,99 лева на месец или за 39,98 лева в брой с план A1 One Unlimited 5XL, като в комплекта потребителите ще открият оригинално Nokia хендсфри, допълнителен заден панел и карта памет с размер 32 GB. Дизайнът на Nokia 2.2 следва тенденциите в своя клас, като съчетава изваяно стъкло и гланциран поликарбонатен гръб, който е издръжлив, лек и устойчив срещу надрасквания. Моделът идва в класически черен цвят, като потребителите разполагат и с допълнителния XpressOn заден капак в бледорозов цвят. Nokia 2.2 е с 5,71-инчов HD+ IPS LCD дисплей с капковидно изрязан прорез, като постига съотношение на страните на екрана от 19:9 и съотношение на екрана към тялото от 77%. Дисплеят разполага с функция Always On, с която потребителите ще могат винаги да следят своите известия. Селфи камерата е 5 MP и позволява заснемането на качествени селфи изображения. Тя включва и AI функция за лицево отключване на екрана. На гърба на устройството е разположена основна  13 MP камера с отвор на блендата f/2.2 и с функции, поддържани от изкуствен интелект. Под камерата е разположена единичната LED светкавица, която в комбинация с AI функционалностите спомага за заснемането на качествени изображения в среда с ниска осветеност. Основната камера притежава още HDR режим на снимане, функция за панорамни снимки, автофокус и функция за заснемане на Full HD видео с 1080 пиксела и 30 кадъра в секунда. Nokia 2.2 комбинира четириядрен процесор Mediatek MT 6761 Helio A22, изграден с 12-нанометрова архитектура, графичен процесор PowerVR GE8320 и 2 GB оперативна памет, с които производителността на смартфона е достатъчно добра за своя клас. В своята базова версия вградената вътрешна памет на устройството е 16 GB, като с допълнителната карта памет от 32 GB, включена в пакета, потребителите ще разполагат с достатъчно пространство за своите файлове. Вторият слот за картата памет позволява използването на microSD памет с капацитет до 400 GB, като моделът има трети слот за втора SIM карта. Хардуерът на смартфона се допълва от батерия с капацитет от 3000 mAh, като изкуственият интелект на операционната система оптимизира използването на рядко отваряни приложения. Функцията за автоматична настройка за яркостта на екрана спрямо предпочитанията на потребителите, допълва възможностите на батерията и осигурява достатъчно заряд през целия ден с едно зареждане. Nokia 2.2 идва с Android 9 Pie и е част от програмата Android One. В рамките на 3 години устройството ще получава гарантирани месечни ъпдейти за сигурност, като периодът за актуализации на операционната система е 2 години. Като част от програмата Android One, смартфонът идва с предварително инсталирани приложения от Google, а в допълнение Nokia 2.2 има специален бутон за активиране на Google Assistant. Последната версия на операционната система предоставя множество функционалности в полза на потребителите и оптимизира работните процеси за по-бързо и по-удобно използване. Nokia 2.2 е и част от програмата Android Enterprise Recommended, като с това става първият смартфон на марката от такъв ценови клас, който се препоръчва за бизнеса.", "date": "2019.08.07", "title": "А1 стартира продажбите на новия Nokia 2.2"}
{"url": "https://www.monitor.bg:443/bg/a/view/pochistvat-rajona-s-izhvyrleni-epruvetki-s-kryv-kraj-devnja-172406", "text": "РИОСВ - Варна взе незабавни мерки, след като по електронната поща е постъпил сигнал за изхвърлените биологични отпадъци край автомагистрала „Хемус“, в близост до пътен възел „Девня“. Стъклените съдове били забелязани от бдителен гражданин, който случайно спрял на същата отбивка и по-късно информирал здравните власти. Експертите организирали незабавна съвместна проверка с екипи на община Девня и РЗИ – Варна. На терен е установено замърсяване в храстовата растителност с изхвърлени епруветки за биохимия. При обстойния оглед не е установен произходът на кръвните проби. Причината е, че контейнерчетата са били с компрометирани етикети и липса на данни за съдържанието в тях, засъхнало по вътрешните стени в кафяв цвят. Видимо отпадъците са изхвърлени преди доста време, тъй като са обрасли в тревна растителност. Не е установено нарушаване на целостта и разливане на съдържанието им. Дадени са предписания на кмета на Община Девня за незабавно почистване на допуснатото замърсяване и предаване на отпадъците на оторизирана фирма по Закона за управление на отпадъците. \"Отговорното и добросъвестно управление на медицинските отпадъци е от голямо значение, защото те са с висока степен на опасност, поради реалния риск от разпространение на заразни и инфекциозни болести“, коментираха от РЗИ-Варна. По разпореждане на кмета на община Девня, Свилен Шитов, тревната площ край Автомагистрала „Хемус“,  в която са намерени медицински оппадъци, ще бъде обезопасена. Той е наредил отговорните длъжностни лица в общинския отдел „Екология“ незабавно да се свържат с оторизирана фирма, която да извози опасните отпадъци до специализирана инсталация за тяхното обезвреждане. Тревната площ ще се разчисти щателно и от битовите отпадъци, след което ще се извърши основна дезинфекция на целия район.  ", "date": "2019.08.07", "title": "Почистват района с изхвърлени епруветки с кръв край Девня"}
{"url": "https://www.monitor.bg:443/bg/a/view/urna-s-bebe-ot-rannata-bronzova-epoha-otkriha-pri-unacite-172408", "text": "Урна с погребение на бебе, на възраст не повече от 2-3 месеца, е най-интересната находка досега от тазгодишните археологически разкопки в праисторическата могила край пазарджишкото село Юнаците. Това коментира ръководителят на проучванията доц. д-р Явор Бояджиев.  Скелетът на новороденото е бил положен свит, на една страна, в поза “хокер“-наляво. Намерен е под един от подовете до входа на сграда в селищната могила - на около 75 м южно от могилата. Археолозите се чудят как някогашните обитатели на селището са успели да вкарат трупчето през отвора на урната. Скелетът е много добре запазен и е датиран от ранната бронзова епоха. Положихме много усилия, за да го пренесем, въпреки, че съдът беше доста напукан, допълни Бояджиев. По думите му това е погребение на новородено, което е на възраст не повече от 2-3 месеца. „Има такава традиция да се погребват малки бебета под жилищата, но интересното тук е, че успяхме да го вдигнем от терена в запазен вид. Продължаваме да търсим обяснение на въпроса как трупчето е вкарано в съда, който е с отвор не по-голям от 22 см. Част от горната половина на съда беше счупена, има възможност това да е станало съзнателно, за да бъде поставен трупа, но ще търсим становища на лекари, на антрополози, за да дадем правилния отговор“, каза доц.д-р Бояджиев. Установено е, че от тази страна е имало селище от ранната бронзова епоха, което означава, че цялата могила е била оградена със селище от ранната бронзова епоха. Досега археолозите са проучили три хоризонта - три последователни селища от този период, най-вероятно са от втората половина на ранната бронзова епоха, но тепърва ще се уточнява - вероятно е около 2000 година преди Христа. Такива погребения е имало и по-рано - в селищната могила - под подовете, но интересното е, че се установява, че ги има и в селището в околовръст. Открити са три съоръжения-въпреки малките сондажи на проучванията, които ще дадат допълнителна информация за селището. Другото любопитно е, че тези сондажи са направени, за да се търси края на халколитното селище. Освен този сондаж има и друг-по на юг, на около 100 метра от могилата. Може би е с площ от над 100 декара, която за тези ранни времена е много внушителна като размери. В Месопотамия, напр. най-ранните градове селища са с площ от 10 хектара, т.е. 100 декара. При нас има типично градска структура, голямо селище-цитадела. Резултатите са изключително интересни-открита е  постройка с много преустройства, простираща се на площ от над 100 кв.м. Открит е един подиум с боядисани в червено стени, които в момента се разчистват. Тазгодишните проучвания ще продължат до 21 август. Средствата за разкопките са осигурени от РИМ-13 000 лв., от Министерство на културата- 19 000 лв., а родните археолози са работили и с чужденци, ангажирани по линия на фондация „Балканско наследство“. Благодарение на осигуреното финансиране за първи път имаме възможност да проучим извънселищното пространство, което е изключително интересно и напълно променя представите ни за устройството на тези селища, коментира доц.Бояджиев.", "date": "2019.08.07", "title": "Урна с бебе от ранната бронзова епоха откриха при Юнаците"}
{"url": "https://www.monitor.bg:443/bg/a/view/danychni-zapechataha-15-obekta-v-slynchev-brjag-pribraha-oborota-im-172410", "text": "Данъчни запечатаха 15 търговски обекта в Слънчев бряг, след ударна акция в курорта. Сред тях са магазини, заведения за бързо хранене и павилиони за дюнери и пици. \"Обектите са запечатани за 48 часа с цел обезпечаване на доказателства за целите на ревизионни действия. Екипи на териториалната дирекция на НАП Бургас, на звеното Фискален контрол и Икономическа полиция Бургас извършиха мащабна съвместна проверка на 60 обекта в най-големия ни черноморски курорт. 20 от обектите са на две бургаски фирми, а останалите – на фирми, регистрирани в столицата. Запечатаните обекти са предимно за продажба на дюнери, магазини и заведения за бързо хранене, а моментните им обороти са иззети от данъчните\", съобщиха от приходната администрация в морския град. Масираната акция на НАП Бургас е част от активния контрол по българското Черноморие през туристическия сезон по спазване на данъчното и осигурително законодателство. От службата се похвалиха, че отчитат подобрена фискална дисциплина. В конкретния случай става дума за фирми без дълготрайни материални активи и собственост на рискови лица, които отчитат обороти, трупат, но не плащат дължими данъци и осигуровки. „Това е изключително рисков профил, поставили сме под наблюдение близо 200 такива фирми, стопанисващи около 600 търговски обекта по морето. Те нямат дълготрайни материални активи, собственост са на рискови лица. Същевременно във фирмите се назначават работници, понякога на необичайно високи заплати, подават се данни за трудовите договори, но не се подават осигурителни декларации и не се внасят дължимите осигуровки“, коментира директорът на дирекция „Контрол“ в ТД на НАП Бургас Пенка Жекова. От НАП Бургас уточняват, че поради липса на активи, натрупаните задължения не могат да бъдат обезпечени и затова отговорността по заплащане на задълженията ще бъде вменена на физическите лица, които реално стопанисват обектите, а не на рисковите собственици, които са малоимотни и в повечето случаи не предполагат за активната дейност на „техните обекти“. От началото на юли по Южното Черноморие са извършени над 4 000 проверки като основната цел на кампанията на НАП е насърчаване на доброволното спазване на данъчното и осигурителното законодателство и създаване на равнопоставена бизнес среда. От НАП напомниха, че в наблюдението за отчитане на приходи може да се включи и всеки, който е изтеглил на телефона си мобилното приложение на НАП. То позволява сканиране на QR кода на всяка касова бележка и проверка за това дали е истинска на сървърите на приходната агенция. ", "date": "2019.08.07", "title": "Данъчни запечатаха 15 обекта в Слънчев бряг, прибраха оборота им"}
{"url": "https://www.monitor.bg:443/bg/a/view/10-po-malko-pytnici-po-rodnite-letishta-tazi-godina-172400", "text": "Пътниците по летищата във Варна и Бургас може да намалеят с 10% тази година, прогнозира немският „Фрапорт“, който оперира двете летища. „Основната причина за очаквания спад е затварянето на хъба на Ryanair в Бургас и пренасочването на туристи към други дестинации като Северна Африка и Турция“, пишат от немската компания в междинния си финансов отчет. на годишна база. В момента двете летища работят с 1.44 млн. пътници. Във вътрешните полети също е налице спад от 9%, повлиян от спрените услуги на „WizzAir“ към София. Международният трафик пък е с 13.3% по-малко основно заради „Освен това, намалелите полети на Ryanair и пренасочването на туристите към Турция, Тунис и Египет също се отрази негативно на двете летища във Варна и Бургас“, пишат още от немската транспортна компания. Летището в Пловдив отчита загуба, от началото на годината тя е в размер от 346 000 лв. в сравнение с 108 000 лв. за същия период предходната година. Приходите за първите 6 месеца се равняват на 1.86 млн. лв. Година по-рано те са били 1.95 млн. лв., показват данни от междинния финансов отчет. Разходите пък са се увеличили до 2.20 млн. лв за периода януари-юни 2019 г., а през 2018 г. те са били 2.06 млн. лв. Посрещнатите пътуващи са 43 971, което е с 46% по-малко спрямо година по-рано. Управляваният товар пък се е увеличил почти двойно до 426 тона от 216 тона година преди това.", "date": "2019.08.07", "title": "10% по-малко пътници по морските летища"}
{"url": "https://www.monitor.bg:443/bg/a/view/kabinetyt-shte-osiguri-741-mln-lv-za-magistrala-struma-172412", "text": "Правителството пое ангажимент за осигуряване на средства от държавния бюджет в размер до 741 млн. лева за изпълнение на Лот 3.2 „Крупник-Кресна“. В проекта е включено и изграждането на обходен път на град Кресна, съобщават от пресслужбата на кабинета. Изграждането на пътния участък ще осигури значително подобрение на пътната мрежа в Югоизточна Европа и ще създаде условия за засилено сътрудничество между страните в южната част на Балканите. Новото трасе ще осигури по-безопасни условия на пътуване и намаляване на времето за пътуване по направлението север - юг на българска територия, посочва се в мотивите към решението. Автомагистрала „Струма“ е част от Ориент/Източно-средиземноморския коридор от основната Транс-европейска транспортна мрежа в отсечката от пътен възел „Даскалово“ до ГКПП „Кулата“ и осигурява пряк маршрут през България към Егейско море. Проектът е предвиден за частично финансиране по Приоритетна ос 2 на Оперативна програма „Транспорт и транспортна инфраструктура“ 2014-2020 г. от Кохезионния фонд на Европейския съюз. Още 116 млн. лева национално съфинансиране ще бъдат дадени за жп линията Костенец-Септември. Модернизацията на жп линията Костенец-Септември е един от четирите железопътни проекти, одобрени за финансиране по МСЕ в периода 2014-2020 г. През 2017 г. Национална компания „Железопътна инфраструктура“ (НКЖИ) стартира обществена поръчка за строителството на участъка. Поръчката се обжалва повече от две години, като последното решение на ВАС от април 2019 г. потвърждава решението на НКЖИ за избор на изпълнител. Към настоящия момент анализите показват, че изпълнението на договора ще излезе извън сроковете за допустимост на разходите на МСЕ и за да продължи финансирането от ЕС, трябва да се увеличи националното съфинансиране за дейностите, които ще се изпълняват след тези срокове. С приетото решение държавата ще гарантира цялостната модернизация на жп линията между градовете Костенец и Септември, която е част от скоростната жп линия, свързваща сръбска граница с пристанище Бургас и границите с Гърция и Турция. Очаква се след 2024 г. над 2,5 милиона души да пътуват по-бързо и комфортно по направлението от София до Пловдив. С реализацията на проекта ще се отстрани един от проблемните участъци на общоевропейската железопътна мрежа в Югоизточна Европа, който към настоящия момент не отговаря на техническите стандарти за пътнически и товарен транспорт.", "date": "2019.08.07", "title": "Кабинетът ще осигури 741 млн. лв. за магистрала „Струма“"}
{"url": "https://www.monitor.bg:443/bg/a/view/800-000-sa-raboteshtite-bedni-172411", "text": "Между 600 хил и 800 хил. са т.нар. \"работещи бедни\" в България. Това са хора, които не могат да се издържат с доходите, които получават, съобщи министърът на труда и социалната политика Бисер Петков.  1208 лв. е средната работна заплата за първото тримесечие тази година, отчита Националният статистически институт, заяви сосиалния министър пред бТВ. Той добави, че все още има голямо неравенство при доходите на хората в различните райони на страната, въпреки това правителството влияе на политиката на доходите с увеличаване на минималната работна заплата. Петков допълни, че за следващата година е заложено минималната работна заплата да се увеличи с 50 лв. и да стане 610 лв. Друг начин за влияние върху живота на хората, живеещи в бедност, е чрез „социалните трансфери“ като целевите помощи за отопление. Социалният министър успокои, че в размера на новите помощи е отчетено повишението на цената на тока, както и индексацията на пенсиите, така че средствата да бъдат адекватни и да няма изключени. Правителството увеличи и размера на помощите за отопление, допълни още социалният министър и съобщи, че помощ ще има и за хората с увреждания. Петков допълни, че все още има голямо неравенство в доходите - най-тежко е положението в Северозапада, докато в София, например, където има инвестиции, доходите растат. Петков съобщи, че България е рекордьор по ръст на минималната работна заплата, но основният проблем е, че тази класация у нас стартира от много ниско ниво. Досега 124 000 хора с увреждания са преминали индивидуална оценка, като 9 500 от тях са заявили нужда от лична помощ, а 8 500 са получили направление за такава. Хората, които имат право на социална помощ и придобивки, са около 80 000. В момента 24 000 ползват личен и социален асистент, като те имат право да получат лична помощ и по новия закон, ако подадат молба. Срокът да се наемат на работа хора с увреждания изтича на 13 август и съветът на социалния министър е работодателите да се възползват максимално от това.", "date": "2019.08.07", "title": "800 000 са работещите бедни"}
{"url": "https://www.monitor.bg:443/bg/a/view/japonci-napraviha-letjashta-kola-172409", "text": "Японският производител на електроника НЕК (NEC) показа \"летяща кола\". Тя прилича на дрон машина с четири перки, която се задържа стабилна във въздуха около минута, предаде АП. Изпитателният полет на височина 3 м се проведе в огромна клетка като предпазна мярка. Подготовката, например многобройни проверки и предупрежденията към представителите на медиите да сложат предпазни каски, отне повече време от двете кратки демонстрации. Японското правителство подкрепя усилията за разработване на летящи автомобили. Целта е те да започнат да се използват до 30-те години на века. Сред начинанията, подкрепени от властите, е огромен изпитателен полигон за летящи коли, изграден в район, опустошен от цунамито, земетресението и ядрената авария във Фукушима през 2011 г. Централната префектура Мие, популярна сред холивудски знаменитости като място за отдих, се надява да използва този вид транспорт за връзка между многобройните си острови. Летящ автомобил на стартъпа Cariviator през 2017 г. се разби бързо по време на демонстрация. Шефът на компанията Томохиро Фукузава, който също присъства на представянето, съобщи, че напоследък нейните машини също успяват да се задържат повече време във въздуха. НЕК е сред над 80-те спонсори на технологията на Каривиейтър, сред които са също Toyota и компанията за видео игри Bandai Namco. Целта е да се постигне плавен преход от традиционни към летящи коли, макар пред новата технология все още да има редица пречки. Сред тях е животът на батериите, нуждата от регулации и опасенията за безопасността. Представители на НЕК уточняват, че тяхната машина е предназначена за безпилотни полети за доставки, но използва опита на компанията от другите й подразделения като космически пътувания и киберсигурност. Всички концепции за летящи коли, които приличат на дронове, но са достатъчно големи, за да поберат човек, обещават да бъдат по-добри от хеликоптерите. Вертолетите изискват скъпа поддръжка, шумни са и за тях са необходими обучени пилоти. Според японските власти страната има добра възможност да се наложи като световен лидер в тази сфера, защото правителството и частният сектор ще работят заедно в тясно сътрудничество.  ", "date": "2019.08.07", "title": "Японци направиха летяща кола"}
{"url": "https://www.monitor.bg:443/bg/a/view/osyziha-partijata-na-salvini-da-vryshta-49-mln-evro-172407", "text": "Италианският касационен съд потвърди, че се конфискуват 49 милиона евро от бюджета на управляващата крайнодясна партия \"Лига\" заради финансова измама на нейни бивши представители. Това ще принуди партията на вицепремиера и вътрешен министър на Италия Матео Салвини да възстанови тези средства на държавата, предаде АФП. След петчасови разисквания съдът потвърди конфискацията на сумата, която бе постановена на 26 ноември от Апелативния съд в Генуа, но отмени обвиненията срещу двама бивши партийни ръководители поради давност, тъй като нарушенията им са извършени преди десетина години. В периода 2008-2010 г. основателят на партията, която по онова време се казваше \"Северна Лига\", Умберто Боси беше обвинен в използване за лични цели 49 милиона евро, които са били възстановени от държавата предизборни разходи на партията. Бившият му шофьор и ковчежник Франческо Белсито пък беше обвинен, че е фалшифицирал партийното счетоводство. Според цитирани в медиите през 2012 г. телефонни подслушвания и свидетелства, Умберто Боси, синовете му Ренцо и Рикардо, съпругата му и други роднини са бъркали в партийната каса, за да финансират лични разходи: ремонти на къщи, ръководено от съпругата частно училище, наем на луксозни коли и дори зъболекарски услуги. Ренцо Боси, комуто бяха нужни три години да вземе матура в Италия, е заподозрян и в купуване на университетска диплома в Албания, където \"завършва\" за една година следване, което обикновено продължава три. Оттогава парите са изчезнали и друго разследване се опитва да открие милионите евро, които са се намирали в партийната каса. От конфискуваните от съда 49 милиона евро в сметките на \"Лига\" е имало само 3 милиона. Партията се ангажира да възстанови останалите 46 милиона, но с разсрочено плащане върху няколко десетилетия.  ", "date": "2019.08.07", "title": "Осъдиха партията на Салвини да връща 49 млн. евро"}
{"url": "https://www.monitor.bg:443/bg/a/view/strasburg-vyrti-nomera-na-loko-pd-172413", "text": "„Страсбург“ опита да изнерви до краен предел ръководството на „Локомотив“ (Пд) преди сблъсъка между двата тима от третия квалификационен кръг на Лига Европа. Французите кацнаха по обед в Пловдив с чартърен полет и изненадващо обявиха, че няма да тренират в часа на срещата - 20:30, а искат да направят това 90 минути по-рано. Интересното е, че „Локо“ бе обявил предварително своето официално занимание на „Лаута“ за 19 ч. Като гост обаче „Страсбург“ има предимство и се наложи „черно-белите“ да променят часа за своята тренировка, която бе преместена за 20.15 ч. Утре пък шефовете на „Локомотив“ ще дадат официален обяд за колегите си от Франция. В същото време полицията взе засилени мерки за охраната на реда по време на мача. Двубоят е насрочен за 20.30 часа на „Лаута“, като по заповед на кмета бе забранена продажбата на алкохол на територията на спортния комплекс. Преди, по време и след приключване на футболната среща, полицейските служители ще следят за опазването на реда и недопускането на инциденти на територията на Пловдив. Ще бъде създадена организация за безпроблемно придвижване на зрителите за и от стадиона. За да се избегне струпване на желаещи да гледат мача, вратите на спортното съоръжение ще бъдат отворени в 18.30 часа.", "date": "2019.08.07", "title": "„Страсбург“ върти номера на „Локо“ (Пд) "}
{"url": "https://www.monitor.bg:443/bg/a/view/boen-arsenal-be-otkrit-v-doma-na-66-godishen-varnenec-172399", "text": "Боен арсенал от оръжия и боеприпаси бе открит в дома на 66-годишен варненец. Това станало след предприети действия по разследване на случай с произведени изстрели на територията на Второ РУ на МВР във Варна. При извършена полицейска проверка в търговско помещение, стопанисвано от 66-годишен мъж и в частния му дом, проверващите попаднали на незаконния боен арсенал. При претърсванията били намерени и иззети 5 пушки, 34 пистолета и револвери и множество боеприпаси и патрони, както и крупна сума пари и различни вещества с възможна двойна употреба. Мъжът не представил надлежно разрешително за притежанието и съхранението на оръжията и боеприпасите. Заради това те са иззети, като веднага са назначени експертизи за установяване на тяхната годност и спецификации. Мъжът с инициали А.Р. е задържан за срок до 24 часа. По случая има образувано досъдебно производство, като материалите по него са докладвани на прокурор от Районна прокуратура във Варна.", "date": "2019.08.07", "title": "Откриха боен арсенал в дома на 66-годишен варненец"}
{"url": "https://www.monitor.bg:443/bg/a/view/neizlechimo-bolen-se-hvyrli-pod-vlak-na-garata-v-dylgopol-172397", "text": "37-годишен мъж от Дългопол е загинал тази сутрин, след като се хвърлил пред преминаващ влак на гарата в градчето край Варна. Машинистът не е имал шанс да спре навреме и да предотврати инцидента, коментираха очевидци. Трагедията е станала около 8,15 часа. Мъжът е загинал на място. Информацията бе официално потвърдена и от ОД на МВР – Варна. Оттам уточниха, че няма данни за криминално престъпление. Не се наеха обаче да коментират причините, довели до трагедията. „Единственото, което мога да кажа е, че мъж на 37 години е загинал на релсите в района на гарата в Дългопол. На мястото са изпратени екипи от криминалисти, които в момента извършват оглед”, каза Ивана Милева от ОД на МВР-Варна. Въпреки, че няма данни за престъпление, е образувано досъдебно производство и по слуая се води следствие. По неофициална информация, самоубиецът е имал тежко, неизлечимо заболяване. Според негови близки, той и друг път е правил опити да се хвърли под влака. Този път успял.  ", "date": "2019.08.07", "title": "Неизлечимо болен се хвърли под влак на гарата в Дългопол"}
{"url": "https://www.monitor.bg:443/bg/a/view/blizo-100-raneni-ot-kola-bomba-v-kabul-172398", "text": "Кола бомба избухна днес пред полицейско управление в афганистанската столица Кабул. Най-малко 95 души са ранени, съобщиха правителствени източници. За нападението поеха отговорност талибаните, предаде Ройтерс. Говорител на здравното министерство заяви, че 95 ранени са били откарани в болници. Повечето от тях са цивилни, включително жени и деца. Бомбата е била задействана, когато автомобил е спрял на контролен пункт пред сградата, каза говорителят на вътрешното министерство Насрат Рахими. Талибаните съобщиха в комюнике, че техен атентатор самоубиец е нападнал \"център за вербуване\" на \"врагове\".  Насилието в Афганистан не спира, въпреки че талибаните и САЩ изглеждат близо до историческо споразумение за изтегляне на американския военен контингент в замяна на обещание от страна на талибаните, че страната няма да бъде използвана за подготовка на терористични нападения.", "date": "2019.08.07", "title": "Близо 100 ранени от  кола бомба в Кабул"}
{"url": "https://www.monitor.bg:443/bg/a/view/lovci-na-trufeli-protestiraha-sreshtu-blokiran-dostyp-do-gorite-172402", "text": "Ловци на трюфели от Североизточна България – Добрич, Варна, Русе, Силистра, Шумен, Търговище и Разград, се събраха на мирен протест в Добрич срещу забраната за достъп в горите. Според тях, удължената забрана с 30 дни обрича на глад над 30 000 души в Североизточна България и над 100 000 в цялата страна събирачи на скъпата гъба. Трюфели има през цялата година, но пикът на лова им е през лятото, до септември, обясниха протестиращите. „Ние си платихме за разрешително, но на практика не можем да го ползваме“, каза Атанас Атанасов от Варна. „Аз съм пенсионер. В гората съм, защото съм болен от рак и ми трябват пари за лекарства, за които пенсията не ми стига“, бяха думите на Иван Маринов от Смядово. Красимир Кънчев е платил 360 лева за разрешително в Горското стопанство в Балчик. За него ловът на трюфели е основно препитание. На ден може да припечели около 100 лева и не иска да има началник. Ловците на трюфели настояват ограничителната зона да е 3 км, както е в цяла Европа и твърдят, че по никакъв начин не могат да станат преносители на заразата. Те настояват да се приеме Закон за събиране на трюфели и да се въведе Нормативна уредба, която да регламентира този вид дейност. Никой в държавата не може да каже колко точно са ловците на скъпата гъба, тъй като всеки събирач плаща за разрешително в определено Горско стопанство. Всяко Горско само си определя тарифите и затова те са различни. В Генерал Тошево например разрешително плюс куче излиза около 50 лева, а в Балчик – 360 лева. В момента изкупната цена на трюфелите, в зависимост от вида и качеството им е от 50 до 70 лева. Според събирачите, реалната цена трябва да е около 200 лева. В България има 10 вида трюфели, които се изкупуват, а почти във всяка община има пунктове. Протестиращите изпратиха Протестна нота и Подписка до министъра на земеделието и храните Десислава Танева. Те заплашиха, че ако забраната не се отмени, ще пристъпят към ефективни действия.", "date": "2019.08.07", "title": "Ловци на трюфели протестираха срещу блокиран достъп до горите"}
{"url": "https://www.monitor.bg:443/bg/a/view/40-000-posreshtnaha-daniel-alvesh-v-sao-paulo-172404", "text": "Повече от 40 хиляди фенове се стекоха на официалното представяне на бразилския ветеран Дани Алвеш като футболист на любимия му отбор от детските години “Сао Пауло”. Бившият футболист на “Пари Сен Жермен”, “Барселона” и “Ювентус” заяви, че смята да даде най-доброто от себе си и гледа към Световното първенство в Катар през 2022-а година като футболист, когато ще бъде на 39 години. Договорът на Алвеш с ПСЖ изтече в края на юни и той напусна със свободен трансфер. До момента в кариерата си той е вдигнал рекордните 40 купи и гледа към следващите. 'Имам мечта да играя на Световното първенство през 2022-а година и се нуждая от отбор, който да повярва в мен, в моята история във футбола. Дойдох в “Сао Пауло”, за да постигам резултати, а не за да завърша кариерата си. Не искам никой да ме разглежда като приключващ футболист, защото имам много цели пред себе си\", коментира десният защитник.", "date": "2019.08.07", "title": "40 000 посрещнаха Даниел Алвеш в „Сао Пауло“"}
{"url": "https://www.monitor.bg:443/bg/a/view/evroto-gubi-populjarnost-v-kandidatite-za-evrozonata-172401", "text": "Единната европейска валута губи своята привлекателност в страните, които се стремят да се присъединят към Еврозоната. При други държави обаче, присъединили се наскоро към нея, удовлетворението от еврото расте, показват данни на Евробарометъра на Европейската комисия (ЕК), цитирани от Bloomberg. Латвия се присъедини към единния валутен съюз през 2014 г., когато удовлетворението от еврото бе на близо 70%. Оттогава страната бележи ръст от 10% и днес латвийците са на 80% доволни от присъединяването си. Литва се присъедини само година по-късно като същият показател отбеляза стабилен ръст през годините, а днес също е на близо 80%. Картинката е много по-различна за кандидат-страните България и Хърватия. Последната е отбелязала 20% спад на интереса към валутата от 2013 г. насам като в момента едва около 40% от гражданите я подкрепят. Пикът на еврото у нас е бил по средата на 2013 г., когато удовлетворението е било близо 50%. Оттогава валутата постепенно губи своята привлекателност и днес, подобно на Хърватия, този процент е близо 40%. В другата крайност е северната ни съседка Румъния, в която ентусиазмът е най-висок в сравнение с други кандидати, показват още данните на Евробарометъра.", "date": "2019.08.07", "title": "Еврото губи популярност в кандидатите за Еврозоната"}
{"url": "https://www.monitor.bg:443/bg/a/view/boris-dali-stjaga-kufarite-za-sa-sht-i-kanada-172394", "text": "Поп-фолк певецът Борис Дали стяга куфарите за презокеанско пътуване. Причината – тръгва на турне в САЩ и Канада. Обиколката на звездата на „Пайнер“ стартира на 13 септември, а първият концерт е в Монреал, Канада. На следващия ден Чикаго ще посрещне певеца. На 28 септември Борис Дали ще направи втори концерт във Ветровития град. На 15 септември той ще даде тон за песен във Вашингтон, а на 21-ви в Детройт. Турнето ще направи спирки още в Торонто (20 септември), Лас Вегас (1 октомври) и Сан Франциско (5 октомври). Изпълнителят на \"Няма да съм твой\" направи турне в САЩ и в Канада и през 2017 г. Най-скъп спомен за него от тогава остана празнуването на рождения му ден. Празничното парти беше на 90-я етаж в ресторант в Чикаго, с 4 торти и още изненади, подготвени от организаторката на турнето Петя Романова. Хората бяха весели, забавляваха се от сърце и се получиха уникални купони”, сподели пред Планета тв Борис.", "date": "2019.08.07", "title": "Борис Дали стяга куфарите за САЩ и Канада"}
{"url": "https://www.monitor.bg:443/bg/a/view/antimafioti-razbiha-nad-40-uebstranici-s-filmi-172380", "text": "Антимафиоти разбиха над 40 страници в интернет с филми, съобщават от МВР.  Задържан е 44-годишен мъж от София, който според първоначалните данни е създал и администрирал страниците, чрез които е разпространявал в интернет актуални филмови произведения.  Първоначално публикувал филмите в една част от контролираните от него сайтове. След достигне на определен брой посетители и генериран трафик - за който респективно получавал заплащане от Гугъл, той свалял произведенията и ги споделял отново, но в част от другите домейни. Процедурата се повтаряла 4-5 пъти до изчерпване на ресурса от контролираните от него сайтове. Така, за едни и същи обекти на авторско право, столичанинът получавал многократно заплащане от Гугъл, тъй като се касаело за интернет трафик към различни домейни.    По-голямата част от сайтовете били разположени в интернет пространството на една от най-големите международни компании за предоставяне на облачни услуги в САЩ.", "date": "2019.08.07", "title": "Антимафиоти разбиха над 40 уебстраници с филми"}
{"url": "https://www.monitor.bg:443/bg/a/view/cherna-gora-i-syrbija-sa-1-po-broj-oryjija-na-chovek-ot-naselenieto-172403", "text": "Черна гора и Сърбия си делят първенството в Европа по брой на оръжията на човек от населението, съобщава черногорската телевизия РТЦГ. На 100 души в Черна гора и Сърбия се падат 39,1 броя огнестрелно оръжие, показват резултати от проучване на базираната в Женева независима организация Смол армс сърви. Според проучването най-много огнестрелно оръжие на човек от населението имат американците - 46 процента от общо 857 милиона броя, притежавани от цивилни в света през 2017 г., са били собственост на граждани на САЩ. В Европа броят на огнестрелните оръжия на човек е три пъти по-малък от този в САЩ. След Черна гора и Сърбия най-много оръжие има в Кипър - 34 на 100 души, следван от Финландия, Исландия и Босна и Херцеговина.", "date": "2019.08.07", "title": "Черна гора и Сърбия са  №1 по брой оръжия на  човек от населението"}
{"url": "https://www.monitor.bg:443/bg/a/view/trojan-belisario-mrazi-kyrmeneto-172395", "text": "Звездата от „Малки сладки лъжкини“ Троян Белисарио разкри, че не е почитател на кърменето. Екранната Спенсър даде живот на първата си рожба – малката Аурора, през октомври миналата година. „Кърмата започна веднага. Малката яде добре и самият процес не е толкова болезнен, което е голяма рядкост“, признава Белисарио. Въпреки това актрисата не е фен на кърменето, като в причина за това се превръща постоянната умора. продължи изповедта си в социалните мрежи Белисарио. Тя добавя, че още след забременяването среща трудности при подбирането на правилното меню. „Трябва да съм изключително внимателна какво влиза в тялото ми“, констатира 33-годишната майка. Белисарио разкри неотдавна, че е приела емоционално новината, че бебето й ще бъде момиче. Като причина за това тя изтъкна своята турбулентна връзка с майка й, както и хранителните разстройства, от които е страдала преди години. Аурора е първото дете за актрисата и колегата й – Патрик Дж. Адамс, когото зрителите помнят като Майк Рос в сериала „Костюмари“.", "date": "2019.08.07", "title": "Троян Белисарио мрази кърменето"}
{"url": "https://www.monitor.bg:443/bg/a/view/lidl-digital-veche-e-chlen-na-baskom-172387", "text": "Високотехнологичният център за развойна дейност Lidl Digital бе приет за член на българската асоциация на софтуерните компании (БАСКОМ), като част от Лидл България. Lidl Digital стартира своята дейност в края на 2017 г., когато ритейлър №1 в Европа избра България за откриването на своя нов високотехнологичен център за развойна дейност. Неговата основна дейност е разработването на специфични платформи, системи и решения, които да се ползват от всички Lidl държави за онлайн търговията на веригата. „За нас това е изключително важно признание. За кратък период Lidl Digital успя да заяви своето място в ИТ сектора и да докаже динамичното си развитие. Вярваме, че можем да допринесем с уникална комбинация от технологична и бизнес експертиза в полето на e-Commerce и Retail сектора, както и че с обединени усилия и заедно с останалите членове на БАСКОМ можем да постигнем много повече положителни промени“, коментира Стамен Кочков, ръководител на Lidl Digital. „В БАСКОМ винаги приветстваме компаниите, с които споделяме общи ценности и визия за развитието на индустрията. Радваме, се че в лицето на Lidl Digital намерихме именно такъв съмишленик. Убедени сме, че доказаният опит и ноу-хау на техния екип ще обогатят асоциацията и ще спомогнат за успешната реализация на редица идеи, в които вярваме, и каузи, зад които заставаме“, добави Мая Маринова, изпълнителен директор на БАСКОМ. Основната задача пред Lidl Digital е създаването и развитието на електронната търговия и дигиталните бизнес модели на Lidl. С над 2 500 служители в световен мащаб и 5 офиса, три от които центрове за развойна дейност извън Германия, а именно в България, Румъния и Испания – Lidl Digital е двигателят на онлайн търговията на дребно на Lidl. У нас Lidl Digital постепенно утвърждава своето иновативно присъствие и динамично развитие. Високотехнологичният център за развойна дейност съчетава духа и философията на start-up бизнеса с възможностите и мащаба на доказан международен бранд, какъвто е Lidl. Lidl Digital предлага предизвикателна и интересна работна среда, досег до едни от най-новите технологии, коректност и стабилност, както и възможност за растеж и кариерно развитие. Той е и доказателство за значителните очаквания към електронната търговия и какви големи предизвикателства поставя тя пред ИТ специалистите. Към момента във високотехнологичния център в София работят над 50 човека, като очакванията са до края на годината тази бройка да достигне близо 90.", "date": "2019.08.07", "title": "Lidl Digital вече е член на БАСКОМ"}
{"url": "https://www.monitor.bg:443/bg/a/view/kzp-do-momenta-ne-sa-otkriti-opasni-plajni-stoki-172388", "text": "През този летен сезон до момента Комисията за защита на потребителите (КЗП) не е установявала предлагане в търговската мрежа на рискови плажни стоки. Не са постъпвали и сигнали за предстоящ внос на изделия от такъв тип, за които има съмнение относно съответствието им с изискванията за безопасност. Това каза Константин Райков, член на Комисията за защита на потребителите по БНТ. Той добави, че през месеците май и юни контролният орган е провел превантивна кампания за проверки в магазините, предлагащи такъв тип стоки. През миналата година обаче са забранени няколко вида опасни детски бански костюма и надуваеми изделия от типа на плаващите седалки. Причината е – несъответствие с европейските стандарти. „Когато избираме бански или надуваеми плажни артикули за децата, е много важно да знаем като родители, че в Европейския съюз има стандарти за безопасност на тези стоки. И при покупката да обръщаме внимание не само на това те да изглеждат добре и да са в съответствие с актуалните модни тенденции, но най-вече на безопасността им”, посочи Райков. Същевременно потребители споделят, че при покупката на бански дори и за децата гледат най-вече картинките, материята и цената. „Един бански костюм за дете, в зависимост от възрастта, следва да няма свободни краища на връзките. Те трябва да са трайно закрепени към основната част, за да не се стига до нараняване или изкълчване на крайник или пък до затрудняване на движението на детето във водата”, обясни Райков. Той допълни, че не се допускат и дребни елементи по банския костюм като пайети, мъниста и пр., които при откъсване и поглъщане могат да доведат до задавяне или задушаване. Райков уточни, че тези изисквания важат по отношение на всички облекла за най-малките деца – до 7-годишна възраст. Наличието на щифтове пък може да доведе до наранявания, поради което и те са забранени по стандарт. „Това, което се констатира като нарушение при търговците и при производителите, е да се произвеждат бански за деца до 14-годишна възраст, с връзки със свободни краища, които се завързват в областта на врата. Това е абсолютно недопустимо”, обясни Христо Милев, регионален директор на КЗП във Варна. При банските за момчета също има изисквания за безопасност. „Шнурчетата, които висят, след завързване на възел, не би следвало да стърчат повече от 20 сантиметра на всяка от страните. Задължително условие е минаващият през тунелче на бански шнур да е фиксиран поне на едно място, за да не може детето да го издърпа и да започне да си играе с него”, добави той. Милев каза още, че в базираната на европейската практика класация ТОП 20 на най-често срещаните опасни продукти за деца под номер 18 са именно облеклата с шнурове. На интернет страницата на КЗП има регистър на забранените опасни стоки. Информацията може да бъде полезна при покупка и на плажни принадлежности. Когато потребителите имат съмнения за качеството и безопасността на стоките, могат да подадат сигнал. В края на разговора Райков потвърди, че гражданите често търсят съдействието на КЗП – по-рядко за летни стоки и предимно за рекламации на телекомуникационни устройства и техника.", "date": "2019.08.07", "title": "КЗП: Няма опасни плажни стоки на пазара"}
{"url": "https://www.monitor.bg:443/bg/a/view/chetiri-nominacii-na-vmro-za-kmet-na-ruse-172393", "text": "Четири са номинациите на ВМРО за кмет на Русе на предстоящите местни избори, стана ясно днес на пресконференция в крайдунавския град. Структурите на партията на територията на общината са предложили областния управител на Русе Галин Григоров, съпредседателя на парламентарната група „Обединени патриоти“ Искрен Веселинов, председателя на групата на съветниците от ВМРО в Русенския общински съвет Иво Пазарджиев и Луиза Попова, която е експерт от банковата сфера и е гражданска кандидатура. Зад кого ще застане окончателно ВМРО ще стане ясно до края на този месец, след като се проведе заседание на общинското ръководство на партията. Листата на ВМРО за общински съветници в местния парламент ще е с широко гражданско участие, обясни Веселинов. Намеренията са половината от общо предложените 51 души да са от гражданската квота. Очакват се предложенията на русенци, които те могат да изпращат на електронната поща на местната структура на ВМРО. Веселинов допълни, че ще се потърси контакт с политически сили на местно ниво, които не са в управлението. С тях ще се водят преговори за единна кандидатура за кмет. „Хората искат промяна. Общо е усещането да упадък на града. Само за 10 години 16 000 души са напуснали Русе и това е по официална статистика, която е по-щадяща. Без промяна в политиката на местната власт и насочването й от градинки и тротоари към инвестиции и ръст на работните заплати, което да върне хората в града, няма да стане“, каза Веселинов.", "date": "2019.08.07", "title": "Четири номинации на  ВМРО за кмет на Русе"}
{"url": "https://www.monitor.bg:443/bg/a/view/umyrtviha-nad-100-praseta-v-nezakonno-stopanstvo-v-dobrich-172386", "text": "Над 100 прасета бяха принудително умъртвени днес в стопанството на Стоян Стоянов в Добрич. Фермата се намира в района на бившето летище. Стопанството е незаконно, а животните са нерегистрирани и се отглеждат при абсолютно никакви мерки за биосигурност. Сутринта екип от ОДБХ, начело с д-р Славов и полицаи провериха спазени ли са предписанията за доброволно унищожаване на прасетата. „Установихме, че предписанията не са спазени и ще преминем към принудителен акт“, заяви д-р Славов. Собственикът Стоян Стоянов бе блокирал пътя към стопанството си с един стар камион и в началото категорично отказваше да пусне ветеринарите и полицаите, с мотива, че от неговите животни не е взета нито една проба, която да докаже, че са заразени с чума. Той поиска по 1 000 лева на прасе. Съпругата му Светла Пенчева обясни, че са успели да заколят само 15 от прасетата. Месото е продадено на частни лица. Семейството отглежда свине от много години и пласира продукцията си само на частни клиенти. Започнали от две прасета, които заплодили. Това е и основното препитание на Стоян и Светла. Според нея, за това, че стопанството не е узаконено, са виновни от ОДБХ, откъдето отказали да им изпратят ветеринарен лекар, с когото да сключат договор и който да регистрира животните.   По време на проверката се оказа, че в двора има само 9 свине майки и прасенца на по няколко седмици. Останалите прасета бяха пуснати из царевичната нива наоколо, заедно с кучетата. Около 11 часа пристигна внушителен екип ветеринари, облечени с подходящи костюми и започнаха принудителното умъртвяване на животните с ток. До арест на Стоян Стоянов не се стигна, защото той се качи на такси и замина от стопанството. „Започваме с животните, които са тук и ще търсим останалите“, заяви д-р Славов.", "date": "2019.08.07", "title": "Умъртвиха над 100 прасета в незаконно стопанство в Добрич"}
{"url": "https://www.monitor.bg:443/bg/a/view/kradci-obraha-kmeta-na-haskovo-172389", "text": "Крадци са разбили жилището на кмета на Хасково Добри Беливанов. Според бюлетина на полицията кражбата е станала във вторник, 6-и август, между 8,30 и 12,30 часа. Патронът на входната врата е бил разбит. Апартаментът на ул. „Стара планина“ е собственост на 73-годишен мъж. Оказа се, че това е градоначалника Беливанов, който потвърди за неприятния инцидент. „Влезли са и са претършували всичко. Липсват три златни парички – пендари, които са ми подарък от първата ми  сватба“, разказа Беливанов. Той сам открил взлома и се обадил в полицията. „Не се прибирам за обяд в къщи, но си бях забравил лекарствата, които вземам. Затова се върнах и заварих всичко в къщи наопаки“, допълни той. Кметът разбрал, че е имал неканени гости още като видял разбитата входна врата. Всичко било претарашено и преобърнато, даже и кашоните с играчки и дрешки на внучетата му, които били на втория етаж. Градоначалникът излязъл за работа в 8,30, а час по-късно комшии видели пред къщата му да спира микробус. Никой в тихия хасковски квартал не се усъмнил. На метри от къщата на Беливанов, на същата улица има магазин за бои и лакове. Пикапи и микробуси, често спирали на улицата, за да зареждат магазина или да вземат по-обемни покупки. Кметът има куче, което по време на кражбата е било на двора. Вероятно крадците са го следели и са знаели, че по това време в дома му няма хора. Според него, къщата му е станала интересна за крадците, защото неотдавна сменил входната врата. Старата била дървена и вече изгнила, за това се наложило да е сменят с нова метална врата.  Вероятно взломаджиите са се надавали да открият много повече ценни вещи в кметското жилище, смята той. По случая е образувано досъдебно производство срещу неизвестен извършител.", "date": "2019.08.07", "title": "Крадци обраха кмета на Хасково"}
{"url": "https://www.monitor.bg:443/bg/a/view/djenifyr-anistyn-otnovo-hodi-po-sreshti-172391", "text": "Актрисата Дженифър Анистън, която се раздели със съпруга си Джъстин Теру в края на 2017 г, най-накрая се е решила отново да тръгне по срещи и да търси нова любов. \"Подкрепата, която Джен получи от жените в живота си, наистина й помогна да продължи напред. тя най-после започна отново да излиза на срещи\", сподели неназован източник от обкръжението пред медията Entertainment Tonight. Когато не ходи на срещи, 50-годишната Дженифър Анистън е отдадена на здравословния си режим, благодарение на който по думите на източника \"е в по-добра форма от всякога\", и на кариерата си. Припомняме, че през май звездата от „Приятели“ сподели, че не разполага с никакво време за подобни занимания като срещи. Джен обаче допълни, че когато любовта отново почука, с готовност ще я приветства в живота си.", "date": "2019.08.07", "title": "Дженифър Анистън отново ходи по срещи"}
{"url": "https://www.monitor.bg:443/bg/a/view/i-prokurorskata-kolegija-na-vss-se-opylchi-na-manipulaciite-na-kapital-172392", "text": "Ръководството на прокуратурата и прокурорската колегия на ВСС излязоха с две остри позиции, в които предупреждават за опити за нарушаване на законоустановената процедура при избора на главен прокурор и за системни атаки срещу магистрати.  В последните две седмици определени медии, собственост или свързани с подсъдими и обвиняеми лица, предприеха организирана кампания по дискредитиране на номинирания за главен прокурор Иван Гешев, както и срещу прокурори, следователи и служители на съдебната система, които декларираха публично подкрепата си за него.  Първата реакция е на кадровиците. Тя е във връзка с публикация в \"Капитал\", в която обект на атаки са прокурорите от спецпрокуратурата Силвия Соколова и Димитър Петров (избран преди седмица за административен ръководител) заради изразената от тях и от колегите им подкрепа за номинацията на Иван Гешев за главен прокурор.    Позицията на прокурорската колегия във ВСС идва след настояване на Асоциацията на прокурорите, които във вторник излязоха с декларация в защита на прокурор Соколова заради намесването на името й в манипулативна публикация в издание на подсъдимия Иво Прокопиев. ПОЗИЦИЯ НА ПРОКУРОРСКАТА КОЛЕГИЯ НА ВИСШИЯ СЪДЕБЕН СЪВЕТ по повод публикувания на 02.08.2019 г. в интернет сайта „capital.bg“ коментар „Тоягата и морковът зад номинацията на Иван Гешев“, както и във връзка с постъпилата във ВСС Позиция на Асоциацията на прокурорите в България в защита на доброто име на прокурор Силвия Соколова от Специализираната прокуратура: Прокурорската колегия на Висшия съдебен съвет изразява безпокойството си от негативната кампания, реализирана в част от българските медии, срещу заместника на главния прокурор Иван Гешев - кандидат за главен прокурор на Република България, както и срещу прокурорите и следователите, подкрепили неговата кандидатура. С тревога и загриженост следим тенденциозните и манипулативни коментари, мнения и негативни публикации, накърняващи доброто име, професионалния авторитет и независимостта на прокурори и следователи. Тези прояви създават предубеност и поляризират общественото мнение с цел да дискредитират прокурорската институция и да насочат дебата изцяло извън законоустановената процедура и органа по нейното провеждане. Подобни тенденциозни внушения присъстват и в посочения материал „Тоягата и морковът зад номинацията на Иван Гешев“, засягайки и прокурор Силвия Соколова от Специализираната прокуратура, Димитър Петров – административен ръководител на Специализираната прокуратура, и кадровите решения от последните заседания на Прокурорската колегия на ВСС. Намираме за необходимо да заявим, че професионалният и обществен дебат по провежданата в момента от Пленума на ВСС процедура за избор на главен прокурор, следва да се води със сериозни аргументи и добронамерен тон. Прокурорската колегия на ВСС призовава обществото и медиите за повече толерантност и отговорност в провежданото обсъждане на номинираната кандидатура за главен прокурор. Това би дало възможност на гражданите сами да направят изводи за качествата на издигнатия кандидат, би запазило независимостта на магистратите, които подкрепиха номинацията, както и непредубедеността на останалата общественост, заявила подкрепа. По този начин се създават гаранции за законосъобразно протичане на независим и обоснован избор от Пленума на Висшия съдебен съвет. Горната позиция е разпространена от говорителя на Прокурорската колегия на ВСС, съгласно т. 2, пункт втори на „Механизма за публична реакция на ПК на ВСС в случаи на засягане на независимостта и доброто име на прокурори и следователи“, одобрен с решение на ПК на ВСС по протокол № 9 от 20.03.2019 г. Малко след реакцията на кадровия орган, ръководството на прокуратурата излезе със становище и ново искане за позиция от ресорната колегия на ВСС. Този път заради публикация във вестнки \"Сега\", в която се правят внушения срещу новоизбрания ръководител на специализираната прокуратура Димитър Петров.  От държавното обвинение изразяват подкрепата си и към прокурор Евгения Станкова, която стана обект на множество иронични коментари, заради репликата й, че разследваните за хакерската атака срещу НАП са правили опити да използват поливната система на парламента за нарушаване на обществения ред. Изрично се посочва, че прокурор Станкова е постигнала първата осъдителна присъда за тероризъм, която вече е потвърдена и на втора съдебна инстанция. От ръководството на прокуратурата смятат, че атаките срещу държавното обвинение и отделни прокурори имат връзка с разследванията и повдигнатите обвинения срещу икономически кръгове, включително и собственици на медии.  Сотир Цацаров и заместниците му предупреждават, че се забелязва тенденция прокурори да бъдат атакувани, като се засяга личната им сфера с изнасянето на невярна информация за техните близки и роднини. ДО ПРОКУРОРСКАТА КОЛЕГИЯ НА ВИСШИЯ СЪДЕБЕН СЪВЕТ УВАЖАЕМИ ЧЛЕНОВЕ НА ВИСШИЯ СЪДЕБЕН СЪВЕТ, На 06.08.2019 г. в електронния сайт - segabg.com е публикувана статия: “Франтишек – път към висшето прокурорско общество“. В нея са представени манипулативни твърдения и неистини за кариерното израстване на прокурор Петров, както и за професионалните качества на Евгения Станкова, прокурор в Специализираната прокуратура. Тази статия не е изолиран случай. Тя е част от целенасочени атаки в определени медии срещу прокурори, следователи и съдебни служители. По същия начин в друга публикация на 02.08.2019 г. (capital.bg) бе изнесена невярна информация, засягаща прокурор Силвия Соколова. В предходен период пак невярна информация бе публикувана и за прокурор Ангел Кънев, по повод конкретно разследване с висок обществен интерес, което той наблюдава. Ръководството на Прокуратурата на Република България споделя разбирането, че независимостта на прокурорите и следователите е от съществено значение за върховенството на закона, както и че тя не е привилегия, а гаранция в интерес на справедливостта и на безпристрастната работа на органите на съдебната власт. Публикуването на необективна информация в публичното пространство цели персоналното компрометиране на определени магистрати. Освен това чрез създаването на внушения относно техните лични и професионални качества  се цели формиране на недоверие у гражданите към съдебната власт и конкретно към прокуратурата. Особено тревожен е утвърденият в определени медии подход за засягане на личната сфера на магистрати, на изнасяне на невярна информация за техни близки и роднини, като средство за компрометиране и създаване на съмнения и внушения съответни на редакционната политика и интересите на собствениците на тези издания. Прокурор Петров има общо 17 години юридически стаж, от които 15 години в органите на съдебната система. С решение на Прокурорската колегия на ВСС от 31.10.2018 г. той е определен да изпълнява функцията на административен ръководител на Специализираната прокуратура, а на 29.07.2019 г. е избран за титуляр на длъжността, след проведена процедура в пълно съответствие с разпоредбите на Закона за съдебната власт. Неговият избор е резултат както от постиженията на Специализираната прокуратура за този период, така и от наличието на необходимите за заемането на длъжността лични и професионални качества. Прокурор Евгения Станкова има общо 21 години юридически стаж, изцяло в съдебната система. Извод за професионализма Ѝ може да бъде направен от внесените от нея обвинителни актове в съда, както и от постановените осъдителни присъди по тях. Достатъчно е да се отбележи, че именно по внесен от прокурор Станкова обвинителен акт е постановена първата осъдителна присъда за престъпление по чл.108а, ал.4 от НК /нохд № 3421/2016 г. по описа на СНС, потвърдена с решение по внохд № 229/2017 г. по описа на АСНС/. За ръководството на Прокуратурата е напълно ясно, че причина за персоналните атаки в медии срещу магистрати са проведените през последните години разследвания по дела, представляващи голям обществен интерес, с които пряко или косвено бяха засегнати различни корпоративни, политически и бизнес интереси. Главният прокурор Сотир Цацаров и неговите заместници изразяват пълна подкрепа към работата на прокурорите Димитър Петров, Евгения Станкова и Силвия Соколова. Още на 03.05.2019 г. по повод опити за персонално компрометиране в медии на прокурор Ангел Кънев, публично бе заявено следното: „Ръководството на ПРБ изразява позиция в подкрепа на всеки прокурор, който изпълнява служебните си задължения в съответствие със закона и няма да допусне персонални атаки от страна на обвиняеми и свързани с тях лица.“ Тази позиция потвърждаваме категорично и сега. С оглед изложеното по-горе и на основание Механизъма за публична реакция на Прокурорската колегия на ВСС в случаи на засягане на независимостта и доброто име на прокурори и следователи, приет с решение на Прокурорската колегия – протокол № 9/20.03.2019 г., предлагаме на колегията да вземе решение за начина на реакция на посочените медийни публикации, касаещи конкретни прокурори.", "date": "2019.08.07", "title": "И прокурорската колегия на ВСС се опълчи на манипулациите на „Капитал“"}
{"url": "https://www.monitor.bg:443/bg/a/view/naomi-osaka-stana-vtorata-naj-dobre-pecheleshta-sportistka-vodjat-serina-i-mesi-172373", "text": "Победите в турнирите от Големия шлем в САЩ и Австралия изстреляха японската тенисистка Наоми Осака на второ място в класацията на списание \"Форбс\" за най-добре платените спортистки, а лидер продължава да бъде американката Серина Уилямс.  23-кратната шампионка от Големия шлем оглави листата за четвърти пореден път с годишни приходи в размер на 29.2 милиона долара срещу 24.3-те милиона за Осака, която обаче печели най-вече извън корта. Преди победата си в Ню Йорк преди година, Осака изкарваше само 1.5 милиона долара извън корта годишно, а сега тази сума възлиза на 16 милиона. Тя обаче не попадна в топ 100 на най-добре платените спортисти, а Уилямс го направи с 63-о място в сборната класация. \"Форбс\" съставя класацията си на базата на наградни фондове, заплати, бонуси и други финансови приходи между 1 юни 2018-а и 1 юли тази година. По тези показатели американската футболистка Алекс Морган е най-добре платената спортистка извън тениса с 5.8 милиона. Въпреки че получава най-много в женския футбол, тя е твърде далеч от 127-те милиона долара, които Лионел Меси е изкарал през последната година и с които оглавява сборната класация на \"Форбс\". Интересно е, че в топ 15 на най-добре платените спортистки попадат 12 тенисистки. 13-а е индийската бадминтонистка П. В. Синдху с 5.5 милиона долара на година, а тайландската голфърка Ария Джутанугарн допълва челните 15.", "date": "2019.08.07", "title": "Наоми Осака стана втората най-добре печелеща спортистка, водят Серина и Меси"}
{"url": "https://www.monitor.bg:443/bg/a/view/kevin-spejsi-iznese-recital-v-rimski-muzej-172390", "text": "Актьорът Кевин Спейси се появи на една от все по-редките си публични изяви, като се включи в рецитал в римски музей преди дни. Звездата, която бе злополучно прогонена от последния сезон на „Къща от карти“, бе поканен на събитието от поета Габриеле Тинти, който по никакъв начин не изглеждаше смутен от обвиненията в сексуално посегателство, които бяха отправени по адрес на Спейси в последните години. категоричен е писателят. Именно неговата творба „Боксьорът“ бе представена от Спейси в Националния музей на италианската столица. Екранният Франк Ъндърууд тематично застана до статуята „Боксьорът си почива“. Представената поема разказва за боксьор, оставен окървавен на ринга, отритнат от всички въпреки доскорошната си слава. В свое изявление Тинти отрича стихотворението му да е вдъхновено от последните житейски събития в живота на Спейси. Междувременно новината за изявата на актьора идва около три седмици след като прокурорите в Масачузетс свалиха обвиненията в сексуално посегателство от 2016 г. срещу него. Актьорът все още е разследван за тормоз в Лондон и Лос Анджелис.", "date": "2019.08.07", "title": "Кевин Спейси изнесе рецитал в римски музей"}
{"url": "https://www.monitor.bg:443/bg/a/view/prisadiha-uspeshno-bjal-drob-na-bylgarka-vyv-viena-172375", "text": "На 28-годишна жена от Варна успешно е бил присаден бял дроб в Университетска болница във Виена в края на миналия месец. Това съобщиха за „Хоризонт“ от Сдружението на пациентите с дихателна недостатъчност и белодробна трансплантация. Екипът, дал шанса за нов живот, е  ръководен от д-р Хосе Матила, трансплантирал повечето от българските пациенти, преминали през австрийската клиника. Илияна Христова е в стабилно състояние и вече е изведена от интензивното отделение. Илияна беше официално включена в активната листа на „Евротрансплант“ на 10-май тази година и реално чака два месеца, за да получи бял дроб. „В рамките на няколко дни през юли България предостави на донорската мрежа „Евротрансплант“ два бели дроба и резултатът не закъсня. Ако успеем да увеличим броя  на донорските органи, които подаваме към тази мрежа, ще възстановим загубеното доверие“, казват от Сдружението на пациентите с дихателна недостатъчност и белодробна трансплантация. Илияна е първата пациентка в листата на чакащите на „Евротрансплант“ при новото споразумение, което България сключи с Виенската много профилна болница на 25-и януари тази година. То дава възможност до петима българи годишно да бъдат оперирани там, докато белодробната трансплантация не стане възможна и у нас.  Още по темата слушайте от разговора с майката на Илияна - Галина Христова и с директора на Агенция „Медицински надзор“ Росен Иванов.", "date": "2019.08.07", "title": "Присадиха успешно бял дроб на българка във Виена"}
{"url": "https://www.monitor.bg:443/bg/a/view/mzhg-i-ucheni-shte-obsydjat-strategija-za-likvidirane-na-chumata-po-svinete-172383", "text": "Заместник-министърът на земеделието, храните и горите д-р Янко Иванов ще представи Стратегия за ликвидиране на африканската чума по свинете, съобщиха от от пресцентъра на ресорното министерство. Документът ще бъде обсъден с научната общност и ветеринарно медицински експерти. Мерките за ликвидиране на заболяването са приложими след като бъде ограничено разпространението на африканската чума по свинете. Срещата ще се проведе в Тракийския университет в Стара Загора. На нея са поканени да присъстват омбудсманът Мая Манолова и представители на политически партии. Междувременно ветеринарните власти спряха проверките за неунищожени домашни прасета в община Свищов, където до края на седмицата заради чумата е в сила бедствено положение. Трети ден в свинекомплекса в село Българско Сливово продължава умъртвяването на животните, предаде БНР. Ветеринарите спряха проверките, защото служителите на Областната агенция по храните са изпратени да контролират умъртвяването на 17 500-те прасета във фермата, засегната от чумата. Вече са унищожени около 9000 от животните в Българско Сливово, посочи кметът на Свищов Генчо Генчев и поясни, че днес в изкопаването на ямите за загробване на прасетата се включва и армията:", "date": "2019.08.07", "title": "МЗХГ и учени ще обсъдят стратегия за ликвидиране на чумата по свинете "}
{"url": "https://www.monitor.bg:443/bg/a/view/iznenada-chisto-nova-detska-gradina-se-otkriva-v-gocedelchevsko-172377", "text": "На 1 септември ще бъде открита чисто нова детска градина в село Буково, община Гоце Делчев. Което си е чиста изненада на фона на обезлюдяващите региони в България. Модерно обзаведено и качествено построено детското заведение ще посрещне 54 деца на млади семейства от селото и по тяхно желание ще се нарича „Звездица“. Децата им ще се разделят с досегашните помещения  в местното училище, които бяха приспособени за заниманията на най- малките жители на селото. Построена е с целеви средства, отпуснати с постановление на Министерския съвет , и е в съседство с местното училище , уточниха от община Гоце Делчев .", "date": "2019.08.07", "title": "Чисто нова детска градина се открива в Гоцеделчевско"}
{"url": "https://www.monitor.bg:443/bg/a/view/tinejdjyr-postrada-pri-udar-v-kamion-172379", "text": "17-годишен младеж от Пазарджик е с опасност за живота в местната болница, след като колата, в която пътувал, се ударила в камион на разклона от автомагистрала“ Тракия“ при пътен възел Гелеменово. Сигнал за случилото се е получен снощи малко след 23.00ч. Към мястото незабавно били насочени автопатрули на сектор „Пътна полиция“, РУ-Пазарджик, екипи на пожарната и „Спешна помощ“. Установено е, че 18-годишният П.А. от областния град управлявал лек автомобил „Мерцедес“. При опит за изпреварване на движещия се пред него товарен „МАН“ водачът на леката кола загубил управлението и се блъснал в задната лява част на камиона. Товарното возило е с водач 51-годишния Н.С.- жител на баташкото село Нова махала. В резултат на удара е пострадал возещият се до шофьора на леката кола 17-годишен тийнейджър от Пазарджик. Той е транспортиран с линейка в МБАЛ-Пазарджик с тежка черепно-мозъчна травма и с опасност за живота. За извършване на оглед и почистване на трасето се наложи временно пътя да бъде затворен, а движението отклонено през близките села Ивайло и Драгор. Рано тази сутрин пътят е отворен и трафикът през него се осъществява нормално. ", "date": "2019.08.07", "title": "Тинейджър пострада при удар в камион"}
{"url": "https://www.monitor.bg:443/bg/a/view/revnivec-ubi-gadjeto-si-s-metla-172381", "text": "Истинска любовна трагедия се разигра в руската република Хакасия. 32-годишен местен жител, ръководен от яростна ревност, преби с до смърт приятелката си. В качеството на оръжие руският Отело използвал дръжка от метла. Преди убийството мъжът бил няколко дни на работа и, когато се прибрал в родното си село, видял гаджето си да се разхожда с друг мъж. Когато 42-годишната жена се прибрала вкъщи, любовникът й устроил сцена на ревност, която прераснала в скандал. В яростта си, мъжът грабнал попадналата му под ръка метла и пребил благоверната си. Тя била откарана в болница с множество наранявания, но медиците не успели да спасят живота й. Ревнивецът е арестуван и му е повдигнато обвинение за „умишлено причиняване на тежка травма, повлякла след себе си смърт“.    В края на юли пък жител на руския град Миски, Кемеровска област,  неудачно се пошегува със своята възлюбена и я изхвърли през балкона. Вследствие на инцидента жената загина. Трагедията се разиграла по време на купон – пийнали двамата излезли да пушат на балкона. Мъжът взел на ръце гаджето си, на шега я надвесил над перилата, но не успял да я удържи и я изпуснал от четвъртия етаж. Вследствие на травмите жената издъхнала на място.", "date": "2019.08.07", "title": "Ревнивец уби гаджето си с метла "}
{"url": "https://www.monitor.bg:443/bg/a/view/germanija-otchete-spad-na-promishlenoto-proizvodstvo-prez-uni-172384", "text": "Германското промишлено производство е спаднало повече от очакваното през юни заради по-слабото производство на междинни продукти и капиталови стоки, предаде Ройтерс. Това е още един признак за свиване на най-голямата икономика в Европа през второто тримесечие, тъй като износът й е засегнат от търговските спорове в света. Промишленото производство е спаднало с 1,5% на месечна основа, докато очакванията бяха за намаление с 0,4 на сто, сочат обявените днес данни на германската статистическа служба. \"Продължаващият спад е плашещ\", каза икономистът Александър Крюгер от Банкхаус лампе (Bankhaus Lampe). По думите му рецесията в производствения сектор вероятно ще продължи заради задълбочаването на търговската война между САЩ и Китай.  За цялото второ тримесечие промишленото производство е спаднало с 1,8% спрямо предходното тримесечие заради резкия спад при металопроизводството, производството на машините и автомобили, уточни министерството на икономиката. Активността в строителния сектор е намаляла с 1,1 на сто през второто тримесечие, а в енергийния сектор - с 5,9 на сто. Очакванията са, че германската икономика в най-добрия случай е била в застой през второто тримесечие, а индексите за доверие сочат, че може да се свие през третото тримесечие заради търговските спорове, несигурността около Брекзит и забавянето на световната икономика. Германското правителство очаква икономически растеж от 0,5% тази година и 1,5% догодина.", "date": "2019.08.07", "title": "Германия отчете спад на промишленото производство през юни"}
{"url": "https://www.monitor.bg:443/bg/a/view/otkradnatata-chast-ot-predpaznata-ograda-na-am-marica-e-vyzstanovena-172371", "text": "Вандали задигнаха 80 метра от оградата на магистрала „Марица” и застрашиха живота на пътуващите. Освен оградата са откраднати и бетонни колове. Само за един ден оградата беше възстановена, съобщава NOVA. „В понеделник беше констатирана липсата на 80 метра предпазна оградна мрежа, която беше възстановена незабавно. Задигнатата ограда е била от участъка между 27-ми и 28-ми километър на АМ „Марица”, заяви инж. Радостин Ламбрев - директор на ОПУ-Хасково. Запитан как е била констатирана липсата на оградата, той отговори, че граждани са сигнализирали на Областна дирекция на МВР, които пък са сигнализирали на Областно пътно управление. „По-най бързия начин разпоредихме тя да бъде възстановена, тъй като всяка една кражба на такива обезопасителни системи улеснява достъпа на животни до трасето. При този интензивен трафик, може да има големи последствия”, каза още той. По думите му, това е поредната кражба, а цената на откраднатото в този случай е около 2 700 лв.", "date": "2019.08.07", "title": "Откраднатата част от предпазната ограда на АМ \"Марица” е възстановена "}
{"url": "https://www.monitor.bg:443/bg/a/view/simeon-slavchev-igra-cjal-mach-pri-pobeda-na-karabah-obzor-172372", "text": "Бившият европейски шампион и полуфиналист от миналата година в Шампионската лига \"Аякс\" (Амстердам) завърши 2:2 като гост на ПАОК в Солун в първа среща от 3-ия кръг на квалификациите. \"Цървена звезда\" (Белград) направи 1:1 с ФК \"Копенхаген\", а азербайджанският шампион \"Карабах\" се наложи с 2:1 като гост на кипърския АПОЕЛ (Никозия). Българският полузащитник Симеон Славчев игра цял мач и беше в основата на първото попадение, макар и заради грешка на защитата на домакините. В 54-ата минута Садигов подаде топката на Славчев, който при опит да я отиграе, едва не я загуби. Противников играч не се усети и тя попадна у Ромеро, който продължи към Амрали, изстрелял я в мрежата за 0:1. Пълният с испанци и бразилци отбор на Карабах стигна до второ попадение в 70-ата минута чрез Маджид Гай, който завърши подаване на Зубир. Чак в добавеното време Йоргос Мекрис върна едно попадение. \"Динамо\" (Загреб) изненадващо стигна само до 1:1 срещу унгарския Ференцварош. Хърватите откриха резултата чрез новата си звезда Даниел Олмо в 7-ата минута и можеха на няколко пъти да си решат срещата. Вместо това Давид Сигер в 59-ата минута изравни.  ФК \"Брюж\" се справи с 1:0 с \"Динамо\" (Киев), като единственото попадение вкара Ханс Ванакен от дузпа . На стадион \"Тумба\" в Солун Хаким Зиеш откри резултата за \"Аякс\" в 10-ата минута след чудесно изпълнение на свободен удар. Подкрепяни от френетичната си публика, играчите на ПАОК изравниха в 32-ата минута чрез Чуба Акпом. Само 7 минути по-късно пълният обрат беше на лице. Лео Матос се разписа след центриране от фаул на Диего Бисесуар. След почивката \"Аякс\" вдигна оборотите и Зиеш пропусна едно много добро положение преди Клаас-Ян Хунтелар да изравни след час игра с друго ювелирно отиграване. До края Аякс имаше преимущество, а 35-годишният Фернандо Варела едва не си вкара автогол след удар на Дони ван де Беек.", "date": "2019.08.07", "title": "Симеон Славчев игра цял мач при победа на \"Карабах\" (ОБЗОР)"}
{"url": "https://www.monitor.bg:443/bg/a/view/slovenija-e-s-naj-visokata-sredna-zaplata-bylgarija-treta-na-balkanite-172385", "text": "Най-високата средна месечна заплата в Западните Балкани през тази година е в Словения – 1113 евро. Най-ниската е в Македония, където средното месечно възнаграждение възлиза на 413 евро, пише вестник „Нова Македония“. Според статистическите данни на изданието, средната заплата в Хърватия е 886 евро, в Черна гора – 516 евро, Босна и Херцеговина – 472 евро и Сърбия – 470 евро. Преди Македония е и Косово, където средното месечно възнаграждение е достигнало 422 евро. Ежедневникът отбелязва, че властите в Македония редовно подчертават непрекъснатото увеличение на средната месечна заплата. Правителството на Социалдемократическия съюз на Македония (СДСМ) многократно е заявявало, че планира в рамките на мандата си да вдигне този показател до 500 евро. При средна заплата от 413 евро доходите на македонците са много под месечните разходи за основни нужди. А именно, в синдикалната кошница на Федерацията на синдикатите на Македония (CCM) се казва, че на четиричленно семейство са нужни 531 евро за покриване на основните разходи, пише още изданието. За сравнение, според данните на НСИ средното месечно възнаграждение в България за първото тримесечие на 2019 година възлиза на около 610 евро - 1209 лева. Според националната статистическа служба на Румъния към 11.02.2019 година средната заплата в станата е 570 евро.", "date": "2019.08.07", "title": "Словения е с най-високата средна заплата, България трета на Балканите"}
{"url": "https://www.monitor.bg:443/bg/a/view/pentagonyt-isljamska-dyrjava-otnovo-nabira-sila-v-irak-i-sirija-172378", "text": "Джихадистката групировка Ислямска държава отново набира сила в Сирия в период, когато Съединените щати изтеглят войските си от тази страна, обяви генералният инспектор на Пентагона в доклад, цитиран от Франс прес. \"Макар че загуби териториалния си \"халифат\", Ислямска държава в Ирак и Сирия засилва потенциала си за бунт в Ирак и подновява дейността си в Сирия през това тримесечие\", се казва в документа. ИД успя да се прегрупира и да се разрасне и в двете страни отчасти защото местните сили остават неспособни да водят дългосрочни операции, да извършват по няколко операции едновременно или да опазят освободените от тях територии, гласи документът. Групировката набра нова сила в Сирия след частичното изтегляне на американските войски оттам. Това решение бе взето въпреки несъгласието на Сирийските демократични сили, подкрепяни от САЩ, които искаха да получат повече обучение и техника за антиджихадистките операции, се казва в доклада. Президентът Доналд Тръмп обяви в края на миналата година, че по-голямата част от близо 2000-те американски военни в североизточна Сирия ще бъдат изтеглени и заяви, че джихадистката организация е напълно разгромена. Това решение на Тръмп предизвика оставката на тогавашния министър на отбраната Джим Матис, напомня АФП. В североизточна Сирия, която не е под контрола на президента Башар Асад, останаха известна част от американските военни. Вашингтон иска останалите членове на международната антиджихадистка коалиция да засилят участието си в нейните операции. Според антиджихадистката коалиция Ислямска държава вероятно има в Ирак и Сирия между 14 и 18 хиляди членове, от които 3000 са чужденци, добавя АФП.", "date": "2019.08.07", "title": "Пентагонът: „Ислямска държава“ отново набира сила в Ирак и Сирия"}
{"url": "https://www.monitor.bg:443/bg/a/view/pet-sluchaja-na-lajmska-bolest-v-pernik-samo-za-sedmica-172374", "text": "Пет случая на лаймска болест са регистрирани в област Перник през изминалата седмица, съобщават от Регионалната здравна инспекция. Заболели са четири жени и един мъж, като и петимата са били ухапани от кърлежи. За периода от 29 юли до 4 август се наблюдава ръст на заразните заболявания. Седем жители на региона са с чревни инфекции. Те се лекуват в инфекциозно отделение на МБАЛ „Рахила Ангелова”. Два случая на хепатит А са регистрирани в Трън, жена от Перник е с диагноза хепатит Б. В Специализираната болница за белодробни болести е хоспитализиран 42-годишен мъж с туберкулоза. Не отшумява и варицелата. Седем души - пет деца и двама възрастни, са се разболели от шарка, като всичките са от Перник. Общо 21 са случаите на заразни болести през отчетния период. За предходната седмица са били 15.", "date": "2019.08.07", "title": "Пет случая на лаймска болест в Перник само за седмица"}
{"url": "https://www.monitor.bg:443/bg/a/view/zapochna-deloto-sreshtu-ubijcite-ot-narechenski-bani-172369", "text": "Преди минути в Окръжния съд в Пловдив започна разпоредителното заседание срещу баща и син Севдалин и Марин Боюклиеви, които са подсъдими за убийството на софийски бизнесмен. По време на заседанието ще стане ясно дали подсъдимите ще признаят фактите в обвинителния акт или ще искат да бъдат съдени по общия ред. В началото на процеса сестрата на убития Силвия и майката Иванка Младенова се конституираха като частни обвинители. Миналата година двамата подсъдими убиха бизнесмена Венцислав Младенов и натъпкаха трупа му в бидон, който изхвърлиха във водоем над Нареченски бани. По време на разпоредителното заседание срещу Севдалин и Марин Боюклиеви стана ясно, че бащата не желае да признае фактите и обстоятелствата в обвинителния акт, за разлика от сина си, за да се възползва от възможността за съкратено съдебно следствие и евентуално намаляване с една трета на присъдата. Така бащата и синът ще бъдат съдени по т. 1 на чл. 371 от НПК, според който страните в процеса се споразумяха да бъдат разпитани само четирима от всички свидетели. По искане на прокурора Костадин Паскалев съдия Христо Симидчиев назначи ДНК експертиза на кръв, открита по водопроводна червена метална врътка, която експертиза трябва да изясни дали кръвта е на убития. Следващото заседание в процеса е насрочено за 28 октомври т.г. в окръжния съд в Пловдив.  ", "date": "2019.08.07", "title": "Започна делото срещу убийците от Нареченски бани"}
{"url": "https://www.monitor.bg:443/bg/a/view/vlado-penev-snima-nov-film-snimki-172346", "text": "Актьорът Владо Пенев грабна главна роля в предстоящия български филм „Рая на Данте“. Той вече е на терен, тъй като клапата щракна вчера. Вторият основен персонаж е поверен на младата кинонадежда Радина Боршош, а на снимачния сет е и легендарната Гинка Станчева. Това издаде звездата от „Маймуна“. „Първи снимачен ден и първа среща с Гинка Станчева! А зад кадър си говорим за случките и героите на българското кино - истински, случили се, незабравими... Има вечни истории, такива, които вълнуват!“, написа в социалните мрежи Боршош. Продуцент на „Рая на Данте“ е Николай Мутафчиев с компанията си PREMIERstudio, което стои и зад лентите „Още една мечта“ и „Ти гониш“. Режисурата и сценарият са поверени на Димитър Радев, а оператор е Калоян Божилов. „Монитор“ научи още, че филмът, който ще трае 90 минути, е получил финансиране от 430 000 лв. от НФЦ още през 2017 г.", "date": "2019.08.07", "title": "Владо Пенев снима нов филм (СНИМКИ)"}
{"url": "https://www.monitor.bg:443/bg/a/view/leo-varadkar-predupredi-za-brekzit-172367", "text": "Премиерът на Ейре Лео Варадкар предупреди, че процесът по излизане от Европейския съюз ще е по-дълъг от очакваното. Дори Великобритания да излезе на 31 октомври, това няма да е краят, коментира Варадкар. Това е началото на нова епоха.  Варадкар ще се срещне с британския премиер Борис Джонсън в близко време.", "date": "2019.08.07", "title": "Лео Варадкар предупреди за Брекзит"}
{"url": "https://www.monitor.bg:443/bg/a/view/handelsblat-zavodyt-na-folksvagen-kraj-sofija-moje-da-e-gotov-za-18-meseca-172370", "text": "Българският премиер Борисов вижда предимство за страната му в двубой с Турция за новия завод на  Volkswagen (VW). Той обещава благоприятна за бизнеса политика и държавни субсидии, пише в обширен материал Ханс-Петер Зибенаар, кореспондентът за Югоизточна Европа на влиятелния икономически вестник Нandelsblatt.   България не се предава толкова бързо в борбата за новия голям завод на Volkswagen. Страната от ЕС смята, че има добри шансове да спечели договора с фирмата от Волфсбург за проекта за милиарди в близост до столицата София.   \"България е с по-добро местоположение от всяка страна в региона по отношение на инвестиционния риск\", заяви премиерът Бойко Борисов пред Handelsblatt в писмено изявление. Той е убеден, че бъдеща инвестиция на Volkswagen ще бъде положителна за цяла Източна Европа. \"Това ще доведе до взаимодействие за всички страни в региона.\"   60-годишният премиер изброява като ключови предимства за страната му конкурентна данъчна система, удобни за бизнеса регулации и държавна помощ, съчетани с добри транспортни връзки и ниски разходи за труд.   Борисов обещава да изчерпа всички възможности за субсидии за VW. \"Българското правителство предложи на Volkswagen максимална допустима държавна подкрепа в стриктно съответствие с европейското законодателство, както е определено от Европейската комисия за региона\", каза Борисов.   От около година Volkswagen се готви да вземе решението за изграждането на новия автомобилен завод. \"Продължаваме да бъдем в процес на безкраен подбор. През последните месеци прегледахме различни опции за местоположението на новия ни завод, имаме списък с любимите от тях. След фазата на разследване сега следва фазата на преговори с останалите кандидати“, заяви говорител на VW във вторник във Волфсбург. През последните седмици многократно се съобщава от кръгове около групировката, че е възможно той да бъде построен в западната част на Турция близо до Измир.   Първоначално 10 локации в 3 източноевропейски страни и в Турция участваха в надпреварата. В последния кръг останаха две - в България и Турция. Новият завод, подобно на фабриката в словашката столица Братислава, ще се превърне във фабрика за няколко марки от VW Group. Например, чешкият филиал на чешката марка Skoda се нуждае от нови производствени мощности, а VW - от такива за производството на Passat.   Заводът в Емден в Източна Фризия, където средният модел Passat в момента изтича от лентите, трябва да бъде напълно преобразуван в производството на електрически автомобили. VW Passat и Skoda Superb се произвеждат на базата на общ конструктивен комплект (\"платформа\"). Следователно и двата автомобила в бъдеще ще се произвеждат заедно във фабриката.     Най-късно до началото на септември надзорният съвет на VW трябва да направи избор на обекта. \"Състоянието на нещата е, че няма окончателно решение на надзорния съвет\", заяви премиерът на Долна Саксония Стефан Вейл, който също седи в Надзорния съвет на VW. \"Разбира се, това ще бъде икономическо решение, а не политическо изявление\", добави Вайл. Поради ограничените демократични права в Турция, нов завод на VW край Измир се смята за политически противоречив.   България предлага на VW голяма индустриална зона извън столицата София, близо до летището. Теренът на някогашния стоманодобивен комбинат (Кремиковци) принадлежи на Българската първа инвестиционна банка и австрийската компания за недвижими имоти Soravia.   Проблемите като замърсяването на почвата от бившите стоманодобивни инсталации на обекта са разрешими, потвърди Матиас Колбекер, архитект и управляващ директор на семейния бизнес на Schwarzwald Kohlbecker Gesamtplan със 170 служители, които изградиха много автомобилни заводи за Daimler, Audi и Jaguar Land Rover. \"Парцелът може да бъде преустроен и по този начин също да се използва без ограничения за търговски цели\", казва 53-годишният архитект, който е пряко ангажиран с планирането на имота като възможно VW местоположение.   Българският премиер Борисов насърчава силна национална индустрия за доставки. \"На лична среща получихме уверението на премиера, че ще направи всичко, за да получи инвестицията\", каза Любомир Станиславов, изпълнителен директор на автомобилния клъстер в България. \"Ако Volkswagen стане първият подобен инвеститор у нас, групата почти сигурно ще получи много изключителен статут.\"   Консервативният политик Борисов, за трети път премиер на България, възхвалява допълнителни предимства на собствената си страна. \"Основното предимство на България е постоянното подобряване на бизнес средата в сравнение с други страни от региона.\" Така данъчната система беше изключително опростена. Балканската страна има \"плосък данък\" от 10% за компаниите и доходите. Но има и други данъчни облекчения. \"Данъкът върху дивидента върху този вид инвестиции е нулев в страната\", каза Борисов.   Шефът на консервативната управляваща партия ГЕРБ също поддържа добра връзка с германския канцлер Ангела Меркел. Наскоро правителството в София подкрепи избора на номинацията на ХДС Урсула фон дер Лейен за нов председател на Европейската комисия.   За базираната във Виена група Soravia изграждането на завод за VW би бил най-големият проект в дългата му история. \"Обемът на инвестициите варира между 1,4 и 1,5 милиарда евро\", каза изпълнителният директор на Югоизточна Европа Хано Соравия. Групата на Соравия с 1500 служители в момента има проекти на обща стойност 1,5 милиарда евро.   Вътрешни хора от индустрията са уверени, че решението за местоположението на новата централа на VW ще бъде взето скоро. VW беше натоварил с търсенето на терена международния доставчик на услуги за недвижими имоти Jones Lang LaSalle.   В крайна сметка всичко около новия завод на VW може да тръгне много бързо. \"Заводът и инфраструктурата могат да бъдат изградени за 18 месеца\", заяви предприемачът за недвижими имоти Соравия. \"След една година и половина можете да го изградите\", потвърди архитект Колбекер. В поверителен документ, достъпен за Handelsblatt, периодът на сложната процедура за одобрение в България е от 180 до 210 дни.   България, една от най-бедните страни в ЕС, си е поставила за цел по-нататъшното разширяване на автомобилната индустрия. Според данни на правителството, вече 250 съществуващи компании в автомобилната индустрия с 65 000 служители постигнаха годишен оборот през миналата година от над 5,5 милиарда евро.     Еуфорията на Борисов е голяма. Той обещава да покаже на Volkswagen, че ще бъде \"най-лоялният партньор на най-големия автомобилен гигант в света“. Премиерът се позовава на добрите условия за германските инвеститори в миналото. \"Нашето бъдещо сътрудничество с Volkswagen и други немски компании е гарантирано от най-добрите търговски и икономически отношения, които постигнахме в рамките на ЕС.\"   Според правителството за германските компании, включително доставчици като Леони и Махле, работят 35 300 души в региона на Балканите. Германските компании биха генерирали повече от четири процента от нетния оборот на държавата от ЕС.   Миналата година износът за Германия нарасна с над 16 процента до 8,2 милиарда евро. Според източници от индустрията в момента България генерира около десет процента от брутния си вътрешен продукт с автомобилната индустрия.", "date": "2019.08.07", "title": "\"Ханделсблат\": Заводът на \"Фолксваген\" край София може да е готов за 18 месеца"}
{"url": "https://www.monitor.bg:443/bg/a/view/nim-pokazva-rjadyk-medal-s-lika-na-knjaz-ferdinand-172350", "text": "Националният исторически музей представя изключително рядък възпоменателен медал с лика на княз Фердинанд I в изложба по повод 140-годишнината на Българските военноморски сили. Във временната изложба, която може да бъде разгледана до октомври, могат да бъдат видени също военноморската адмиралска униформа и пелерина на цар Борис III. Експозицията се намира пред Зала 5 – Трето българско царство (1878-1946). В нея, освен снимки и документи, могат да се видят оръжия на български морски офицери – пистолет „Маузер HSc”, използван през Втората световна война, и сабя, изработена по образец от 1902 г. Интересен акцент в експозицията е изключително рядък възпоменателен медал, отсечен през 1917 г. – година след като България слага началото на собствен подводен флот и става десетата държава в света, която притежава такъв. Част от историята на родния ни флот са и изложените военноморски адмиралски униформа и пелерина на цар Борис III. Tакива притежава единствено НИМ – дарени са от неговата дъщеря княгиня Мария-Луиза. До средата на ХХ век в българския военен флот няма действащ морски офицер с по-висок чин от контраадмирал. Адмиралският чин и униформа са привилегия само на управляващия владетел и те са единствените в България за този период.  ", "date": "2019.08.07", "title": "НИМ показва рядък медал с лика на княз Фердинанд"}
{"url": "https://www.monitor.bg:443/bg/a/view/cyrvena-zvezda-izpusna-kopenhagen-masov-boj-po-tribunite-172366", "text": "Сръбският \"Цървена звезда\" не успя да победи датския \"Копенхаген\" в първи двубой от третия предварителен кръг на Шампионската лига. Срещата завърши 1:1, като сърбите пропиляха аванса си.  Мачът беше белязан и от безредици на трибуните, след като фенове на \"Цървена звезда\" се сбиха помежду си. Наложи се влизане на жандармерията, а пострадалите бяха извличани на пистата, където получиха медицинска помощ. Останалите резултати:  АПОЕЛ (Никозия) - Карабаг 1:2 /цял мач за гостите игра футболният ни национал Симеон Славчев/ ПАОК - Аякс 2:2 Динамо (Загреб) - Ференцварош 1:1 Брюж - Динамо (Киев) 1:0", "date": "2019.08.07", "title": "\"Цървена звезда\" изпусна \"Копенхаген\", масов бой по трибуните"}
{"url": "https://www.monitor.bg:443/bg/a/view/pojar-na-koncert-na-ramshtajn-172368", "text": "Част от декорите на сцената по време на концерт на Рамщайн в Рига се запалиха. Пожарът бързо бил потушен от сценичните работници. Някои зрители обаче поясняват, че това е част от шоуто.", "date": "2019.08.07", "title": "Пожар на концерт на Рамщайн"}
{"url": "https://www.monitor.bg:443/bg/a/view/gryckijat-parlament-odobri-syzdavaneto-na-komisija-za-nadzor-na-ministerstvata-172365", "text": "Гръцкият парламент прие снощи оспорван законопроект, внесен от премиера консерватор Кириакос Мицотакис, за създаване на комисия за надзор на министерствата, предаде ДПА. Партията на Мицотакис – „Нова демокрация“, има абсолютно мнозинство в парламента и прие редица закони за реформи в първите четири седмици след парламентарните избори. Новата надзорна комисия, наречена „Генерален щаб“, ще следи дали министерствата изпълняват задачите си и ще се отчита пряко пред премиера. Опозицията заяви, че комисията е ненужна и че целта е консолидиране на властта на министър-председателя и ограничаване на автономията на министрите. Мицотакис обаче твърди, че приемането на закони досега е било твърде неефикасно и спъвано от бюрокрация.", "date": "2019.08.07", "title": "Гръцкият парламент одобри създаването на комисия за надзор на министерствата"}
{"url": "https://www.monitor.bg:443/bg/a/view/despodov-otpadna-ot-systava-na-kaljari-172364", "text": "Кирил Десподов не попадна разширения състав на \"Каляри\" за предстоящите два мача на тима срещу \"Фенербахче\" и \"Катания\". В групата обаче попадна новото попълнение Раджа Наинголан. Десподов тренира отделно от останалите основни играчи с още петима съотборници, на които ще се търси нов отбор. До края на седмицата се очаква бившият футболист на ЦСКА да бъде преотстъпен на друг тим.", "date": "2019.08.07", "title": "Десподов отпадна от състава на \"Каляри\""}
{"url": "https://www.monitor.bg:443/bg/a/view/zlostornici-otmyknaha-2-miliona-dolara-v-zlato-ot-monetnija-dvor-na-meksiko-172376", "text": "Въоръжени крадци нахлули във федералния монетен двор в мексиканската столица и задигнали златни монети на стойност над 2 милиона долара от трезора, който бил оставен отворен. Това предадоха Ройтерс и Асошиейтед прес, като се позоваха на служители по сигурността. Грабежът, извършен посред бял ден, е най-новото зрелищно престъпление в град Мексико, където се вихри престъпност и беззаконие, посочва Ройтерс. Трима мъже, единият от които размахвал огнестрелно оръжие, нахлули сутринта в клон на \"Каса де монеда\" (монетния двор), след като хвърлили на пода охранител и му отнели оръжието, съобщи полицията. Единият от грабителите влязъл в трезора, който бил отворен, и напълнил раница със 1567 златни монети, часовници и други ценни вещи. Тези монети, наречени \"сентенариос\", имат номинална стойност 50 мексикански песос, но се продават за 31 500 песос (1610 долара) едната. Общата сума на откраднатото е над 2,5 милиона долара. Монетата е отсечена за първи път през 1921 г. в памет на 100-годишнината от независимостта на Мексико от Испания, сочат данни на централната банка. Производството било спряно през 1931 г. и възобновено през 1943 заради търсенето на златни монети. От едната страна е изобразен гербът на Мексико - орел, кацнал на кактус, а на другата - прочутият паметник \"Ангелът на независимостта\" в столицата, на фона на вулканите Истаксиуатъл и Попокатепетъл. Чистотата на златото е 90 процента. Властите заявиха, че имат записи на охранителни камери, на които се виждат грабителите, посочва Асошиейтед прес. В Мексико убийствата зачестиха до рекордни равнища, а в столицата, смятана до неотдавна за относително сигурен град, все по-често се извършват тежки престъпления с насилие, добавя Ройтерс.", "date": "2019.08.07", "title": "Злосторници отмъкнаха 2 милиона долара в злато от монетния двор на Мексико "}
{"url": "https://www.monitor.bg:443/bg/a/view/mika-zajkova-noi-da-poeme-izcjalo-izplashtaneto-na-bolnichni-kakto-predi-172357", "text": "У нас само 29% от хората имат цифрова култура, а живеем в 21-ви век, казва пред \"Монитор\" финансовият експерт - Вярно е, че у нас има проблем с фалшивите болнични, но това е въпрос на контрол. Не трябва заради това, че държавата не може да упражнява ефективен контрол, болните хора да се лишават от средства. Вярно е, че изплащането на първите три дни от работодателя беше въведено преди години като временна антикризисна мярка. Тогава работодатели и синдикати се съгласиха, че държавата, в случая НОИ, има нужда от помощ. И бизнесът наистина пое част от тази тежест, като, забележете, размерът на обезщетението, което плаща осигурителят, беше намалено от 80% на 70%. Не съм съгласна хората да не получават никакви пари. Това е безумие. Но смятам, че НОИ трябва да поеме изцяло плащането на обезщетенията, и то 80%. Причината е, че бизнесът и служителите плащат осигуровки както за пенсия, така и за временна нетрудоспособност. Затова за мен е неразбираемо как може първите дни да не се изплаща обезщетение, при условие че имаме застраховка за временна нетрудоспособност. Ако болничният лист е фалшив, има контролни органи, които трябва да следят за това. Тогава всеки трябва да си понесе наказанието - както лекар, така и пациент. Но да не се изплащат болнични с дни, е недопустимо. - Би довело до ескалация на напрежението. Не може да не получиш обезщетение, след като си плащал за временна нетрудоспособност. Срамно е за нас като държава. Неслучайно в доклада на Европейската комисия от пролетната сесия се изтъква, че българите нямат достъп до здравеопазване. Какъв достъп ще имаме, след като не можеш да получиш нещо, за което си платил. Затова казвам, че сигурно има фалшиви болнични, но е нужен контрол от страна на НОИ като осигурителен орган. Фиктивните болнични нямат отношение към хората, които наистина са болни. - Така е. В други страни такива лекари получават забрана да практикуват професията си. Вярно е, че медиците у нас са дефицит, но това се превръща в търговия. Защото този, който иска да му издадат болничен за нещо, най-вероятно си плаща. След като се упражнява контрол, е нужна ефективна съдебна система, която да накаже виновните. Тогава проблемът ще се реши. В доклада, за който споменах, много ясно беше посочено и защо не напредваме икономически, въпреки че имаме над 3% ръст на БВП. Това не е достатъчно за икономика като нашата. - Вярно е, че може да сме покрили маастрихските критерии, но това е само формалност. В края на годината най-вероятно ще имаме висок дефицит, не подценявайте това. В момента сме заплашени от дефлация и това не се отнася само за нас. Много страни са пред рецесия. Нима еврозоната може да стигне до инфлация 2%? Това няма как да се случи. Икономика не се прави само с монетарни средства. Нужна е разумна фискална политика в ЕС. Тоест всяка една държава трябва да си събира данъците и да управлява парите си ефективно - насочени към инвестиции, нови технологии и иновации. Имайте предвид, че БВП ще скочи поне с 2%, ако ни приемат в Шенген и ERM2. Това означава най-напред по-развит туризъм, но и повече инвеститори. - Доказателствата са налице. Вземете за пример Германия, която е локомотивът на Европейския съюз. Тя вече е в рецесия. Има забавяне и при други големи икономики. Това показва, че няма как да избегнем новия цикъл. Затова съм категорична, че ни е необходим баланс между фискална и монетарна политика. - Не е зле да има еднакъв механизъм, почиващ на икономически критерии, който да дава по някакъв начин формирането на минималната работна заплата, за да не се изтъква, че тя е административно наложена и пречи на ръста на производителността на труда. Искам да акцентирам на това, че разходите за труд и приносът на всеки служител в производителността са около 17 - 20%. В 21.ви век тази производителност зависи от иновации и високи технологии, от инвестициите. А у нас 80% от БВП се формират от потребление, а не от износ и иновации. За да е ефективен износът пък, трябва да има инвестиции във високи технологии. Затова твърдя, че не ни е достатъчен 3% ръст на БВП, нужни са ни поне 7,5%. - Причината за този проблем е несъответствието между образованието и нуждите на пазара на труда. Образованието е основата на всичко, за да може пазарът на труда да има подготвени специалисти. От една страна, това означава реформа, но и да мислиш десет години напред какви кадри ще са ни необходими. Трябва да откриеш таланта на едно дете, да има подходящи училища. Не може да произвеждаме само политолози и психолози, а да нямаме техници, инженери, IT специалисти. Точно те ще ни дадат основата на новите технологии. У нас само 29% от хората имат цифрови умения, а живеем в 21-ви век. Това е парадоксално. Липсата на кадри ни пречи да имаме инвеститори. От една страна, произвеждаме малко качествени кадри, от друга - и малкото, което произвеждаме, излиза навън. И не само възнаграждението е проблем. Квалифицираните кадри искат развитие и перспектива, не само висока работна заплата. Имаме деца, които печелят олимпиади, но те искат да се развиват, да израстват в кариерата си впоследствие. Родена е на 2 февруари 1942 г. в София Завършила е Минно-геоложкия институт, а след това и икономика със специалност „Планиране” Защитила е дисертация и има докторска степен по икономика", "date": "2019.08.07", "title": "Мика Зайкова: НОИ да поеме изцяло изплащането на болнични, както преди"}
{"url": "https://www.monitor.bg:443/bg/a/view/ochakva-ni-goreshta-srjada-172363", "text": "Днес ще е предимно слънчево. Ще духа слаб, в източните райони до умерен вятър от изток-югоизток. Атмосферното налягане е малко по-високо от средното за месеца и ще се задържи почти без промяна. Ще продължи да се затопля и максималните температури ще са между 31 и 36 градуса. По Черноморието ще бъде предимно слънчево. Ще духа слаб до умерен югоизточен вятър. Максимални температури ще са между 27 и 30 градуса. Температурата на морската вода ще е от 24-25 градуса по северното крайбрежие до 27 градуса - по южното. Вълнението на морето ще бъде 1-2 бала. В планините ще е предимно слънчево, с временни увеличения на облачността в следобедните часове. Ще духа слаб, по високите части умерен северен вятър. Максималната температура на височина 1200 метра ще е около 25 градуса, на 2000 метра - около 16 градуса.  В четвъртък ще е слънчево, около и след обяд - горещо. Ще духа слаб югоизточен вятър. Максимални температури между 33 и 38 градуса, по-ниски ще са по Черноморието - между 28 и 31 градуса.  В петък от северозапад, с краткотрайно усилване на вятъра, температурите съвсем слабо ще се понижат, но ще се задържат малко по-високи от обичайните за първата половина на август. Ще има временни увеличения на облачността и на изолирани места, главно в планините и планинските райони в западната половина от страната ще превали и прегърми.  ", "date": "2019.08.07", "title": "Очаква ни гореща сряда "}
{"url": "https://www.monitor.bg:443/bg/a/view/peti-opit-za-start-na-deloto-za-carskite-konushni-172362", "text": "Днес съдът ще направи пети опит да даде старт на делото за продажбата на държавната земя под сградата на „Царските конюшни“ в столицата. В началото на година съдебното производство не успя да започне за четвърти пореден път, след като самоотвод на съдебен заседател наложи спецсъдът отново да отложи процеси. При това пък причина за отлагане станаха допуснати процесуални нарушения в обвинителния акт, който бе върнат на прокуратурата. Основният обвиняем по делото е Веселин Пенев, бивш областен управител на София. Прокуратурата му търси наказателна отговорност заради безстопанственост и сключване на неизгодна сделка. Според държавното обвинение имотът, който е с големина 7,5 декара и намира в центъра на София, е бил продаден за 658 870 лв. без ДДС, което прави по 90 лв. на квадратен метър.  Реалната му пазарна цена обаче възлиза на почти 11 млн. лв. Освен това парцелът е бил разделен на три части, което според прокуратурата е било направено с цел да се избегне текст в закона, който предвижда продажбата на държавен имот с ценанад 500 000 лв. да става единствено с решение на Министерски съвет. Междувременно съдът обяви сделката за нищожна заради изключително занижените цени. Веселин Пенев се сдоби и с още две обвинения. Едното е заради нает от областната управа джип,въпреки че той е имал служебен автомобил, а второто заради продажба на ведомствен апартамент в столичния квартал „Изгрев“. Според държавното обвинение с действията си бившият областен управител е нанесъл щета на бюджета в размер на над 10 млн. лв. Прокуратурата изправи пред съда още оценителката Юлия Цекова, а обвинението срещу нея е за невярна оценка на стойността на имотите.", "date": "2019.08.07", "title": "Пети опит за старт на делото за „Царските конюшни“"}
