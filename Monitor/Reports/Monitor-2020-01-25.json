{"url": "https://www.monitor.bg:443/bg/a/view/policijata-v-pazardjik-razsledva-koj-zamyrsi-reka-marica-i-otrovi-ribata-186873", "text": "ОДМВР-Пазарджик под надзора на Районната прокуратура в града разследва случай на установени големи количества мъртва риба по поречието на р. Марица, съобщи говорителят на местната полицейска дирекция Мирослав Стоянов. От Апелативната прокуратура в Пловдив потвърдиха за образуваното досъдебно производство. Назначени са експертизи, резултатът от които се очаква в спешен порядък. Сигналът  за открито голямо количество мъртва риба е подаден към 10,30 ч. в Регионалната инспекция за околна среда и води в Пазарджик. Незабавно са предприети действия за изясняване на случая. На три места по поречието на р. Марица е извършен оглед, в който са участвали окръжният прокурор на Пазарджик Васил Малинов, екипи на ОДМВР, екоинспектори от РИОСВ, Агенцията по безопасност на храните и Басейнова дирекция „Източно беломорски район”. По данни на шефа на екоинспекцията в Пазарджик Костадин Гешев предполага се, че източникът на замърсяването е пазарджишката фирма „Екоинвест“, която преработва пластмаса. Оттам обаче отричат да имат нещо общо с токсичните води в Марица и отровената риба. Възможно е да има и други замърсители, коментират екоинспектори. Замърсяването идва от поречието на река Пишманка, затова се вземат проби от водата, за да се установи дали фирмата замърсител е само една. Първоначалните данни сочат, че рибата е умряла заради изпускането във водата на т. нар. мленки от пластмаса. Това са неразтворими вещества от пластмасата, които отиват във водата заради неправилна работа на пречиствателните съоръжения, обяснява директорът на екоинспекцията в Пазарджик. Освен след пазарджишкото село Огняново сигнали за мъртва риба във водите на Марица са получени и от Стамболийски и Цалапица.   ", "date": "2020.01.25", "title": "Полицията в Пазарджик разследва кой замърси река Марица и отрови рибата"}
{"url": "https://www.monitor.bg:443/bg/a/view/novo-silno-zemetresenie-v-turcija-186872", "text": "Земетресение с магнитуд 5.1 по Рихтер удари провинция Елязъъ, съобщи изследователският център “Кандили“ към университета „Мармара“, специализиран в сеизмологични проучвания, цитират от Спутникнюз. Според доклада епицентърът на труса е бил на дълбочина от 7.2 километра. Към момента няма съобщения за нови жертви и ранени. Вчера същата турска провинция бе ударена от земетресение с магнитуд от 6.8 по Рихтер, при който загинаха най-малко 29 души, а над 1200 бяха ранени.", "date": "2020.01.25", "title": "Ново силно земетресение в Турция"}
{"url": "https://www.monitor.bg:443/bg/a/view/daniel-asenov-vdigna-treta-kupa-strandja-186871", "text": "Боксьорът Даниел Асенов спечели купа „Странджа“ за трети път в кариерата си. Многократният ни европейски шампион взе трофея и в 71-вото издание на турнира, след като триумфира в категория до 52 килограма без бой във финала. Причината бе, че съперникът му Габриел Ескобар (Испания) има вирусно заболяване. Купата за най-добър боксьор на турнира пък отиде при световния шампион от Хамбург 2017 Александър Хижняк (Украйна). Той бе повече от убедителен през цялата надпревара в зала „София“, а във финала на категория до 75 килограма се справи категорично с 5-0 съдийски гласа с Вадзим Панку от Беларус. Освен световен шампион, Хижняк е два пъти европейски, като триумфира в Храков през 2017-а и в Минск 2019-а. 24-годишният боец има опит на турнира в София, като е победител в категорията си и от миналата година. С третата си купа „Странджа“ пък Даниел Асенов се изравни със Серафим Тодоров. Лидери по този показател са Даниел Петров и Цачо Андрейковски, които имат по 4. След като получи купата от президента на БФБокс Красимир Инински, Тайсъна призна, че няма никакво време за почивка. „Прибираме се за два-три дни, колкото да си освежим багажа, и се качваме на Белмекен. Този турнир беше добра подготовка за олимпийската квалификация през март в Лондон. Радвам се, че спечелих трофея за трети път, но малко съжалявам, че не успях да играя на финала заради феновете, които бяха дошли да гледат. На кантара сутринта разбрах, че испанецът е болен. Яд ме е, защото имам да му връщам от европейското в Минск“, каза Асенов. Така българските боксьори завършиха 71-вото издание на Купа „Странджа“ с 3 златни - на Даниел Асенов, Благой Найденов и Радослав Панталеев, които спечелиха финалите си без бой, както и с 5 бронзови медала (Габриела Петрова, Деница Елисеева, Мелис Йонузова, Боян Асенов и Симеон Чамов). Купата при жените бе присъдена на финландката Мира Потконен. Във финала на категория до 60 килограма тя победи световната шампионка от Ню Делхи 2018 Кели Харингтън (Ирландия) с 3:2 съдийски гласа. В същата категория Деница Елисеева остана трета. \"Изключително съм доволна, че спечелих толкова силен турнир. Беше трудно. Конкуренцията беше изключително висока. Във финала се чувствах добре и се радвам, че успях да спечеля\", заяви Потконен, след като получи купата от президента на БФБокс Красимир Инински.", "date": "2020.01.25", "title": "Даниел Асенов вдигна трета купа „Странджа“"}
{"url": "https://www.monitor.bg:443/bg/a/view/valensija-nadigra-kategorichno-barselona-na-mestaja-186874", "text": "„Валенсия“ записа напълно заслужена победа над „Барселона“ с 2:0 в двубой от 21-и кръг на Примера дивисион. Мачът се игра на стадион “Местая” пред 46 000 зрители. “Прилепите” имаха надмощие през целия мач и можеше да стигнат и до по-убедителна победа. В 10-ата минута бе отсъдена дузпа в полза на домакините за нарушение на Жерард Пике, който получи жълт картон. Зад топката застана Макси Гомес, който не успя да преодолее Марк-Андре тер Стеген, който отби в корнер. Този неуспех не смути „Валенсия“, който продължи да атакува и бе близо до гол, когато Пике насочи топката към собствената си врата, но Тер Стеген отново бе на мястото си. Стражът на каталунците обаче нямаше как да реагира в 48-ата минута, когато Жорди Алба си вкара автогол. Не без доза късмет, но напълно заслужено „Валенсия“ поведе в резултата. Домакините вкараха още един гол, автор на който стана Макси Гомес в 77-ата минута. За „Барселона“ това поражение стана първо под ръководството на Кике Сетиен, който замени Ернесто Валверде на 13 януари. В първите два мача при Сетиен „Барса“ надигра „Гранада“ (1:0) в Примера и „Ибиса“ (2:1) за Купата на Испания. „Барселона“ остава начело в класирането, но може да бъде изместена от „Реал“, който утре гостува на „Валядолид“. „Валенсия“ е на пето място в таблицата.", "date": "2020.01.25", "title": "„Валенсия“ надигра категорично „Барселона“ на “Местая”"}
{"url": "https://www.monitor.bg:443/bg/a/view/obrazuvano-e-dosydebno-proizvodstvo-za-mytrvata-riba-v-marica-186870", "text": "Прокуратурата е образувала досъдебно производство по случая с мъртвата риба в река Марица, съобщи областният управител Дани Каназирева. Към момента е установено, че източникът на замърсяването на реката е от района на Пазарджик като по течението на реката е стигнало и до района на Пловдив. Органите на реда охраняват засегнатите зони. Взети са проби като първите резултати от бързите тестове се очакват по-късно. Сигнал за голямо количество мъртва риба в река Марица при моста на квартал Полатово на Стамболийски е получен тази сутрин на тел. 112. Веднага са уведомени МВР, РИОСВ, Басейнова дирекция и Областната дирекция за безопасност на храните в Пловдив. На мястото бе и областният управител Дани Каназирева заедно с представители от всички институции извършиха спешна проверка на мястото. „Първоначалните данни говорят за токсично отравяне, затова и предприетите мерки са много сериозни. Изпратили сме съобщения до общините Пловдив и Първомай, за да информират и предупредят населението да избягва консумацията на риба от река Марица, както и да ограничи достъпа на хора и животни до водата, до изясняване на причините и естеството на замърсяването\", коментира Каназирева.  По думите ѝ веднага е подадена информация и към \"ВиК\" – Пловдив, за да се следи качеството на питейната вода и ако е необходимо, да се вземат проби от водоизточниците до изясняване на случая.", "date": "2020.01.25", "title": "Образувано е досъдебно производство за мътрвата риба в Марица"}
{"url": "https://www.monitor.bg:443/bg/a/view/si-czinpin-prizna-za-koronavirusa-situacijata-e-tejka-186869", "text": "Китайският президент Си Цзинпин призна за тежката ситуация около коронавируса, съобщи Синхуа. Жертвите в Китай вече са над 40, а заразените са вече над 1300. Китайският президент призна, че ситуацията е сериозна и вирусът напредва. Факт е вече и първият смъртен случай на лекар в Китай. Това е 62-годишния специалист по УНГ Лян Удун, информира изданието Paper. Докторът е работел в Болницата по китайска и европейска медицина в Ухан, като първите симтоми на заразяне от новия коронавирус е получил на 16 януари, на 18-и е бил откаран в друга болница, където въпреки силията на колегите си, е починал тази сутрин окоро 7 часа местно време. Според вестник South China Morning Post, който се позовава на анонимни източинци, запознати със ситацията, броят на заразените медици надвишава 15, като по думите на един от източниците, \"почти във всяка по-голяма болница в Ухан има заболели здравни специалисти”. Лекар отбелязва, че една от причините за заразяването на колегите му е, че инфектираните с коронавируса 2019-nCoV не са били изолирани своевременно от останалите пациенти. САЩ евакуират жителите си от местата с вируса, съобщиха от държавния департамент на САЩ.", "date": "2020.01.25", "title": "Китайският президент призна за коронавируса: Ситуацията е тежка"}
{"url": "https://www.monitor.bg:443/bg/a/view/kitaj-otmeni-tyrjestvata-za-lunnata-nova-godina-zaradi-epidemijata-186863", "text": "Новият вирус, появил се в Китай и плъзнал из Азия, помрачи първия ден от Годината на Металния плъх в голяма част от региона. Тържествата за лунната Нова година са отменени в континентален Китай и ограничени в полуавтономния град Хонконг, предаде Асошиейтед прес. В Пекин днешният ден обикновено е празничен - из града бият много барабани и се разнасят дракони. Тази година обаче китайската столица, парализирана заради новия вирус, се е превърнала в град фантом, констатира Франс прес. Двата големи столични парка, посрещнали 1,4 милиона посетители по време на миналогодишните празненства, днес са затворили врати. За да намалят риска от заразяване, в последния момент властите отмениха тържествата. Никъде не се виждат Танцът на Лъва или Танцът на Дракона - страховити фигури, вдигнати над множеството; няма я и обичайната шумотевица от импровизираните оркестри с барабани и чинели, с която китайците пъдят на този ден злите духове. \"Това не е никаква Нова година\", сподели разочаровано 21-годишната Ли, застанала пред затворените врати на Храма на ламите, пред който ревностни последователи на будизма друг път се редят на опашка, за да бъдат сред първите, запалили благовония по случай празника. Обектът ще остане затворен до второ нареждане, \"за да се опази здравето на поклонниците и на монасите\", обяснява табелка на вратите на храма, прочут с гигантска статуя на Буда. Миналата година тук посрещнаха празника най-малко 80 000 души. Този път обаче униформени пазачи с предпазни маски на лицата приканват минувачите да не се застояват наоколо. Над 1000 километра делят Пекин от град Ухан, центъра на епидемията, от чието начало миналия месец вече се заразиха близо 1300 души, 41 от които починаха. Ухан и околните райони са отрязани от света и от четвъртък - фактически поставени под карантина. В 20-милионната столица, където са регистрирани 35 случая на заразата, са затворили редица туристически обекти като Забранения град, бившия императорски дворец и части от Великата китайска стена.", "date": "2020.01.25", "title": "Китай отмени тържествата за лунната Нова година заради епидемията"}
{"url": "https://www.monitor.bg:443/bg/a/view/prezidentyt-i-kristalina-georgieva-obsydiha-ikonomikata-i-obrazovanieto-ni-186861", "text": "Президентът Румен Радев се срещна днес на \"Дондуков\" 2 с управляващия директор и председател на Изпълнителния съвет на МВФ Кристалина Георгиева. Това съобщиха от прессекретариата на държавния глава. Политиките на България в областта на икономиката и образованието са били сред акцентите на срещата, като е била подчертана необходимостта от насърчаване на конкурентоспособността като фактор за икономически растеж.", "date": "2020.01.25", "title": "Президентът и Кристалина Георгиева обсъдиха икономиката и образованието ни"}
{"url": "https://www.monitor.bg:443/bg/a/view/matias-majer-specheli-spuskaneto-v-kicbuel-186864", "text": "Двукратният олимпийски шампион Матиас Майер триумфира в спускането от Световната купа в Кицбюел, като зад него се наредиха двама души с равно време. Това са сънародникът му Винсент Крихмайер и лидера за Световната купа Беат Фойц (Швейцария). Времето на Майер е 1:55,59 минути, с което той стана първият местен, спечелил на култовата писта „Ханенкам“ от Ханес Райхелт през 2014-а насам. Майер също така наследи Доминик Парис и става едва деветият скиор, който печели Супер-Г през 2017-а и спускане сега в Кицбюел. След днешния австрийски победител се наредиха Винсент Крихмайер и Фойц, които изостанаха на 0.22 секунди и си поделят второто място. Френското дуо Йоан Клари (на 0,27 секунди) и Максен Музатон (на 0,31) заемат 4-о и 5-о място, а 6-и се нарежда победителят от Супер-Г Киетил Янсруд на 0,67 секунди. Норвежецът Александер Аамод Килде остана на 9-о място с време 1:56,49 минути и изоставане на 0,90. Въпреки тази позиция, той остава начело в генералното класиране за Световната купа. Той има 700 точки, следван от днешния победител Майер с 692 и Хенрик Кристоферсен с 691. Беат Фойц води в дисциплината с 480 точки, пред Доминик Парис с 384.", "date": "2020.01.25", "title": "Матиас Майер спечели спускането в Кицбюел"}
{"url": "https://www.monitor.bg:443/bg/a/view/nad-5-hiljadi-zaboleli-ot-grip-za-sedmica-186862", "text": "За периода от 13 до 19 януари 2020 г. (последната седмица, за която има официални данни – бел.ред.) са „регистрирани общо 6317 случая на остри заразни заболявания срещу 5748 случая за предходната седмица. От тях 5085 са случаите на грип и остри респираторни заболявания (ОРЗ) срещу 3969 случая за предходната седмица“, сочи справката за епидемиологичната обстановка в страната на здравното министерство. Общата заболеваемост от грип и ОРЗ за страната за седмицата от 13 до 19 януари е 133,69 на 10 000 души. За посочения период в НРЛ “Грип и ОРЗ” са изследвани чрез Real Time RT-PCR 119 клинични проби (носогърлени секрети). Доказани са 28 грипни вируса A(H1N1)pdm09, 29 вируса A(H3N2) и 6 вируса B/Victoria. Актуална информация за областите, на чиято територия е обявена грипна епидемия, се публикува ежедневно на интернет страницата на Министерство на здравеопазването. Не са регистрирани хранителни взривове и взривове от вътреболнични инфекции, съобщават още от здравното министерство.", "date": "2020.01.25", "title": "Над 5 хиляди заболели от грип за седмица"}
{"url": "https://www.monitor.bg:443/bg/a/view/35-000-za-naj-skypoto-vino-186291", "text": "Най-скъпото вино на света за миналата година не е нито италианско, нито френско, а еликсир от Унгария. Унгарската луксозна колекция Royal Tokaji „Essencia” е съставена от 20 бутилки по литър и половина. Само едно шише от колекцията струва умопомрачителната сума 35 000 евро. Това сладко вино се произвежда в североизточната част от Унгария. То е направено от реколта 2008 година. Бутилките на виното са по дизайн на художника Джеймс Каркас. Всяка от бутилките, тип гарафа, които се предлагат в лакирана черна кутия, е специално издувана на ръка, което означава, че няма две напълно идентични. Бутилките имат и тапа, специално направена в Португалия.  Срокът на годност на виното е до 2300 година. Досега от него са продадени 11 бутилки от колекцията. Цената е толкова висока поради няколко причини. Сред тях са неповторимият вкус на напитката. За това вино производителите казват, че не може да се произведе друго подобно с такъв уникален аромат. „Essencia сама по себе си е чудо на природата”, казва Орси Шенткиралий, унгарски професионалист с унгарско вино от Лондон. „Направата е много трудоемка и изисква много години внимателна работа в мазето”. Виното достига само до няколко градуса алкохол, но има много естествена сладост. Толкова е богато, че обикновено се сервира на лъжица, вместо на чаша.", "date": "2020.01.25", "title": "€35 000 за най-скъпото вино"}
{"url": "https://www.monitor.bg:443/bg/a/view/11-fakti-za-birata-koito-sa-malko-izvestni-186865", "text": "Зимата така и не дойде, а слънцето навън предразполага да се сещаме по-често за предстоящите летни дни. И какво е лято без бира? Ето някои от най-интересните факти за бирата, които дори и заклетите й любители не знаят. 1. Бирата е една от най-старите приготвяни напитки в света. Тя вероятно датира от началото на неолита, тоест около 9500 г. пр. Хр. 2. Първите професионални пивовари са били жени, наречени brewsters. Преди близо 7000 години в Месопотамия техните умения били смятани за толкова важни, че били единствените, на които било разрешавано да произвеждат напитката. 3. Древните египтяни построили пирамидите, докато пиели бира. Според Патрик Макгаверн, археолог от университета в Пенсилвания, работниците в Гиза получавали около четири литра бира на ден. Не става ясно поради какви причини напитката е предлагана на работниците. 4. Бирата е полезна за сърцето. Е, трябва да е в умерени количества. Според италиански изследователи, хората, които пият бира, са с 42% по-нисък риск от сърдечни заболявания в сравнение с трезвениците. За максимално добър ефект се препоръчва консумацията на една бира на ден с алкохолно съдържание до 5%. 5. Бирата е естествена бариера срещу камъни в бъбреците. Проучване, публикувано в „Американския журнал по епидемиология“, изчислява, че една бутилка бира, консумирана всеки ден, намалява риска за камъни в бъбреците с около 40%. 6. Бирата стимулира мисловния процес. Е, след 1-2 бири едва ли ще станете гений, но напитката стимулира креативността. 7. Пивото е полезно за зрението. Канадски учени открили, че една бира на ден е достатъчна да повиши антиоксидантите в тялото ни и да предотврати катаракта на очите. 8. Бирата понижава кръвното налягане. Изследователи от Харвард установяват, че умерената консумация на бира води до по-малка вероятност от високо кръвно налягане. 9. Напитката заздравява плътността на костите. Според проучване на американския университет “Туфтс” хората, които пият по една-две бири на ден имат 4,5% по-висока плътност на костите, отколкото тези, които не пият бира изобщо. Според изследването, обаче, тези, които пият повече от две бири на ден, имат 5,3% по-ниска костна плътност. 10. Бирата съдържа фибри, които помагат на храносмилането. Те поддържат редовната функция на стомаха, спомагат за храносмилането и намаляват нивата на холестерол. 11. Само бирата и млякото съдържат молекулата никотинамид рибозид. Тя подобрява метаболизма в клетките, предпазва от затлъстяване, засилва мускалите, помага срещу стареенето на клетките и удължава живота.", "date": "2020.01.25", "title": "11 факти за бирата, които са малко известни"}
{"url": "https://www.monitor.bg:443/bg/a/view/melomani-aplodirat-zadochno-zvezden-tenor-jelajat-mu-byrzo-ozdravjavane-186853", "text": "Старозагорски меломани аплодираха задочно тенора Бойко Цветанов  в събота, след като изгледаха записи на негови изпълнения, заснети преди десетина години в Москва и му изпратиха пожелания за скорошно оздравяване. Идеята за това е на актьора – доайен в Града на липите Нино Луканов, който вече 20 години е председател на  сдружението „Музикално общество Борис Христов.“ 84-годишният Луканов припомня, че Бойко Цветанов е сред любимите ученици на кумира му  и разказа случаи, в които нашият тенор е замествал на премиери величкия Пласидо Доминго. В един от случаите световноизвестният испанец признал, че не може да достигне октавите на българина и сам предложил да му отстъпи предварителния си ангажимент. В Русия пък се случило така че Цветанов  да се разпява в съседство с гримьорната на Гена Димитров. Неочаквано за него в стаята му нахлуло прочутото сопрано с възклицанието: „Боже какво мъничко човече, а какъв невероятен глас, който може да изправи на крака цяла Москва!“. Предварително анонсираната среща с Бойко Цветанов на 25 януари в Града на липите стана задочна заради внезапното му заболяване. Солистът на цюрихската опера, който на 15 януари т.г. подаде оставката си като директор на благоевградската Камерна опера, през последните седмици не се чувствал добре и преди дни се наложило да бъде хоспитализиран. Макар и с пресипнал глас, тенорът благодари по телефона на верните си почитатели и обеща при първа възможност да се срещне с тях и да изпълни арията на Йоан Кръстител от „Иродиада“, която Доминго през далечната 1994-а отказал да пее заради неговия  по-висок „Си бемол“. Сред аплодиращите беше и  дългогодишната прима на софийската държавна опера, мецосопраното Стефка Минева. Междувременно стана известно, че в старозагорска болница е постъпил и актьорът Йосиф Сърчаджиев, който поставя тук „Криворазбраната цивилизация“. Влизането било заради необходимост от спешна операция, която е извършена и пациентът се възстановявал. Засега няма промяна в предварително планираната дата за премиерата 27 февруари, коментираха театрали.", "date": "2020.01.25", "title": "Меломани аплодират задочно звезден тенор, желаят му бързо оздравяване"}
{"url": "https://www.monitor.bg:443/bg/a/view/sofija-bobcheva-i-nejnijat-ekshyn-s-vkus-na-bonbon-186867", "text": "Девойка, изпаднала в беда. Червеният й минижуп, коженото яке и осемдесетарската прическа веднага приковават вниманието. Това, което не знаем, е, че мигове след като я видим на големия екран, ченетата ни ще увиснат до земята. Защото тя говори с един от най-известните у нас гласове – този на Васил Кожухаров. Така накратко можем да опишем ролята на София Бобчева в новия български филм „Екшън“. Лентата, която събира каубои, индианци, извънземни, гангстери и кинаджии в едно, ще направи галапремиерата си в средата на следващата седмица. Чаровната София, която зрителите вероятно помнят като Диди от „Скъпи наследници“, Мими в „Посоки“ или Ани в „Летовници“, има малка, но със сигурност запомняща се роля в „Екшън“. Скача на борда още с първите си разговори с режисьора Радослав Илиев, оператора Борислав Пенчев и сценариста Тео Чепилов.  „Такъв филм в България не мисля, че е правен. Тази сатира, осмиването, липсващите пари и треторазрядните екшън герои, които идват, за да снимат и да се отдават на пороци, защото кариерата им върви към своя залез... Всичко това го има във филма“, разказа Бобчева пред „Монитор“. За това, че ролята й ще бъде дублирана, тя разбира впоследствие. Признава обаче, че дори за нея това е най-приятната изненада. „Когато бях малка винаги се забавлявах с филмите от старите видеокасети, в които Васил Кожурахов озвучаваше абсолютно всички герои“, усмихва се с лека носталгия, като допълва: Предвид заглавието на „Екшън“, зрителите още отсега очакват героите да правят пируети във въздуха. Ролята на София не изисква спартанска спортна подготовка. Въпреки това нейният „екшън“ на снимачната площадка съвсем не е лесен, тъй като тя прекарва почти цялото си време, окована във вериги. Има и почивки на терен, разбира се. Или поне време, в което изчакваш да дойде твоят ред да застанеш пред камерата. Заради това и актрисата ни цитира с намигване изказване на любим неин артист - че най-важните неща, с които можеш да разполагаш на сета, са стол и сандвич. Извън ролите си в киното, телевизията и театъра, Бобчева е една истинска енигма. Ако от екрана я познаваме като типичната блондинка, в чиято бакалия се върти нон-стоп дискографията на Анелия („Скъпи наследници“), то в реалния живот София е закърмена с хип-хопа. Пътуванията из страната с театралните си постановки ги приема като истински почивки, а в редките случаи, когато й остане време само за себе си, й доскучава. И парадоксално на това, че професията й изисква често да е под светлините на прожекторите, отбягва да чува често гласа си. Признава, че това вероятно се дължи на вродената й плахост, която е причината винаги да се притеснява по време на кастинги. „Това води до сковаване. И когато се опиташ да се харесаш на някого, често води до обратния ефект“, откровена е звездата. Но пък същата тази плахост й подсказва още като тийнейджър, че именно сцената е нейното място. „Това се оказа, че е моят начин да се изразя. казва Бобчева. Театърът вече я призовава със следващото й предизвикателство и след по-малко от месец тя ще направи премиера на първия си моноспектакъл. Възможността идва две години, след като актрисата спечели „Икар“ за поддържаща женска роля. А Бобчева я прегръща силно именно заради желанието си да експериментира. Режисьор на моноспектакъла, който носи името „Бонбон“, е Емил Бонев, а текстът е на Здрава Каменова. Със сценографията се заема Елена Иванова, с музиката – Стефан Иванов. „Те всички са големи имена в нашия бранш и ще ми помогнат да стана един бонбон“, усмихва се София. „Бонбон“ ще дебютира на 20 февруари в Народния театър, а в него героинята на Бобчева ще ни провокира да се замислим върху причините едно момиче от малкия град да преследва кариера в поп-фолка. „В никакъв случай не се осмиват поп-фолк певците. Напротив – търсим техните мотиви за това те да са това, което са. Не става въпрос за музиката, а за пътя на един човек от малкия град към големия, изграждането на по-голяма личност. Става въпрос за избора. Темата е много важна. Дали това, което си направил преди 10 години, е било за добро или не? Ако е грешка - дали си си взел поука? Ако е победа – какво самочувствие си придобил след това? Въпросът е да не се сриваш, защото моята героиня е на ръба на сриването“, обяснява актрисата, която през цялата си кариера е сякаш преследвана от музиката. „Аз се притеснявам, не ми е най-лесното нещо да запея. Напротив. Като знам, че в представлението следва песен, много се притеснявам. И ето, отново така се случва, че трябва да пея. Но ще се напъна и ще пея“, амбицирана е София. Пуска ни и зад завесите дотолкова, доколкото ни издава, че вокалните й превъплъщения ще варират между жанровете. На въпроса как преодолява притеснението си преди труден момент като този с пеенето казва кротко: Сред най-големите комплименти, които някога е получавала е един, направен от сервитьор, който я познава не само заради ролите й, но и като „една от любимките на Стефан Данаилов“. Именно от своя преподавател в НАТФИЗ тя се научава никога да не се взима прекалено на сериозно. „Той ни възприемаше като свои деца и така ни научи. Да бъдем добри хора и да имаме чувство за хумор, защото така се живее по-лесно“, казва още актрисата с душа на пътешественик. Именно из малките улички на екзотична дестинация бихме могли да я намерим във времето, в което професионалните ангажименти й позволяват. Влюбва се във воаяжите още от съвсем малка, когато баща й – авиоинженер, я води със себе си на различни места. Научава се, че за да опознае дадена култура, трябва да се слее с тълпата, да опознае хората, храната, музиката и не непременно да се реди на опашки за пропуски в музея. И макар, че Азия е любимата й отправна точка, признава, че Франция е мястото, в което вероятно е живяла в предишен живот.   Ако някой ден чуете, че София Бобчева участва във филм на Уди Алън, не се изненадвайте. Режисьорът – в случай, че чете пощата си, вече знае коя е българската актриса, а ние вече й стискаме палци двамата да се засекат на една снимачна площадка. Самата Бобчева обожава работата на Алън, като най-често се връща към „Могъщата Афродита“. „Той е прекрасен режисьор, защото прави филми с хубава атмосфера и много добри женски образи“, категорична е актрисата. Самата тя все още не е търсила комуникация с Алън, макар че признава, че е впечатлена от Марго Роби, която печели ролята си в „Имало едно време в Холивуд“, след като е изпратила писмо на Куентин Тарантино. Приятел на София обаче се заема той да запознае Уди Алън с българката, гарантирайки, че ако режисьорът дойде някога да снима у нас, тя със сигурност ще се представи на ниво.  ", "date": "2020.01.25", "title": "София Бобчева и нейният екшън с вкус на бонбон"}
{"url": "https://www.monitor.bg:443/bg/a/view/zam-shef-na-btpp-poluchi-dyrjaven-orden-na-japonija-186855", "text": "Заместник-председателят на Българската търговско-промишлена палата (БТПП) Георги Стоев бе награден с японския държавен Орден на Изгряващото слънце – Златни лъчи с лента. Чрез заеманите от него позиции в Българо-японския икономически съвет към БТПП, в Европейската асоциация за техническо обучение на чужденци в Япония (АТОЧ) и в ЕВРОПАЛАТИ, както и в Европейския икономически и социален комитет, Стоев е работил в продължение на много години за поощряването на икономическия и бизнес обмен между Япония и Република България и има значителен принос за укрепването на двустранните отношения и насърчаването на взаимното разбирателство между двете страни. Награждаването започна с обръщение на японският посланик у нас Н. Пр. Масато Ватанабе. “Стоев е дългогодишен приятел на Япония и е вземал множество важни позиции”, започна Н. Пр. Ватанабе. Той поздрави зам.-шефът на БТПП за огромния му принос за поощряването на българо-японските търговски взаимоотношения и благодари на Стоев. “Вярвам, че тенденцията за добри социални и икономически взаимоотношения ще продължи”, каза и награденият Стоев. Той даде за пример споразумението, подписано между Япония и Европейския съюз, което дава възможност за свободно придвижване на стоки, услуги и хора между двете страни по сделката и премахва всякакви бариери пред тях. На церемонията присъства и лидерът на Европалатите Арналдо Абрузини. Той изтъкна, че работата с Япония започва още преди 20 години, създавайки нов начин за комуникация между бизнеса на двата континента. “Оттогава насам правим всичко, за да подобрим връзката между Европа и Япония, а хора като Георги формират днешния свят”, каза Абрузини като благодари на Стоев. “Стоев е човек, от когото може да се научи много - той заслужава наградата заради постоянството си и усърдната си работа”, каза и вицепредседателят на БТПП Тодор Табаков. Стоев бе поздравен и от президента на групата на работодателите към Европейския икономически и социален комитет Яцек Кравчик.", "date": "2020.01.25", "title": "Зам.-шеф на БТПП получи държавен орден на Япония"}
{"url": "https://www.monitor.bg:443/bg/a/view/aktioryt-nino-lukanov-nosih-chorapi-podaryk-ot-boris-hri-stov-predadoh-na-muzeja-kostumite-mu-186854", "text": "„Така се случи , че като студент в НАТФИЗ две зими носих чорапи, изпратени от големия оперен бас Борис Христов на майка му Райна от Италия. Тя ми ги подари заедно с една негова вратовръзка, която запазих през десетилетията и все още пазя у дома. Тогава още не знаех, че съдбата ни ще се пресече по един невероятен начин. А в гласа му се влюбих едва десетгодишен, беше есента на 1946-а, когато чух негово изпълнение по радиото. Беше арията на Мефистофел. Буквално онемях, това не беше глас, а чудо…“, разказва актьорът – ветеран от старозагорския драматичен театър „Гео Милев“ Нино Луканов, който има зад гърба си над 700 представления и поне 100 роли. Гласът, изпълнил Мефистофел го преследвал години наред, като ученик във врачанската гимназия го взели за стажант в местния театър и там се запознал с негов приятел и колега от хор Гусла, който му разказал за първите стъпки на бъдещата световна знаменитост. Късметът го завел в столичната зала „България“, където понякога идвал таткото на баса, дядо Кирил Совичанов и където било поставено началото на едно дълго приятелство, прераснало в почти синовна привързаност. Като студент честичко гостувал в дома на столичната улица „Самуил“, където на 12 юни 1963-а за пръв път се вижда очи в очи със своя кумир. Знаел за пристигането му в България след дълго отсъствие и буквално „на бегом“ след турне на театъра в Панагюрище се „изнесъл“ до София с две бутилки домашно червено вино в ръце. Само след секунди се озовал в прегръдките на певеца, който знаел за същестуването му от писмата на баба Райна. Още на тази първа среща го нарекъл „братле“ и това обръщение останало в употреба до кончината му на 28 юни 1993 година в Рим. Успял през годините му да го убеди при едно от редките гостувания да дойде в Стара Загора , за да разгледа новата сграда на операта. Дори получил обещание, че някой ден ще пее от нейната сцена, но… За приятелството си ненадминатия бас, който буквално изпълвал пространството на Арена ди Верона, Ковънт Гардън и Ла Скала Нино Луканов разказва обстоятелствено в книгата си , видяла бял свят през 2004 години и отдавна превърнала се в библиографска рядкост. Почти две десетилетия съхранява в дома си три костюма, смокинг  и балтон на звездата. Донесла ги през 1995-а в България вдовицата Франка де Рензис Христов, първоначално те били при приятеля му Любчо Живков, но след това били пренесени в Града на липите. Единият костюм  бил от времето, когато Борис Христов току що е пристигнал в Рим и имал на практика само него на гърба си. Разказвал му, че като се износил се наложило Франка да го обърне  наопаки. В онези години гениалният глас получил от Ватикана правото на безплатна купичка супа дневно, с която буквално оцелявал в следвоенните години на Ботуша. „Преди да се запознаем, си мислех, че в Италия той е нещо като божество, въобще не съм си представял, че е имал дни, в които червата му са куркали от глад…“, връща назад лентата Нино Луканов, чийто първи стъпки на актьорското поприще също са били в годините на недоимък. Смее се, че за да си купи първия фотоапарат, му се наложило да работи цяло едно лято на новостроящия се циментов завод край Враца, буквално всеки ден проверявал дали си е изпълнил нормата. На финала събрал поисканите за старичкия „Зенит“ 750 тогавашни левчета и направил първите си самостоятелни снимки. Било през 1959-а, когато все още бил студент в класа на проф. Елка Михайлова, месеци след като излиза от казармата, където му се наложило да остане доста по-дълго от първоначално предвидените 2 години заради поредната криза в международните отношения. Заради тази криза пропуснал да влезе веднага във ВИТИЗ и един сезон изкарал като стажант в ямболския драматичен театър. Казва, че не съжалява за нито един от онези дни и седмици, защото тогава режисьорът Янаки Стоянов го вкарвал от роля в роля: от детската „Стоманеният пръстен“ на Константин Паустовски през“В полите на Витоша“ и „Любов, която изгаря“ за генерал Владимир Заимов от Иван Аржентински. С последната имали продължило цели 3 месеца турне, защото сградата театъра бил в ремонт. Тогава обходили де що имало градчета и села с що годе подходяща сцена в Южна България. След дипломирането, въпреки мерака да се върне обратно във Враца /по ирония на съдбата на тамошната сцена още като ученик му се наложило да дублира не кой да е, а Григор Вачков, който за премиерата на една от пиесите се разболял/, но го изпратили по разпределение в Града на липите. Близо през 1962-а, едва настанил се на квартира му дали ролята на Студента  в тощу що  нашумялата пиеса на Валери Петров „Когато розите танцуват“.Партньорка се оказала играещата в местния куклен театър по параграф 9 Анастасия Въчкова. Още на първите репетиции между двамата пламнала любовната искра и скоро след премиерата станали семейство. Двамата са неразделни и до днес, макар бай Нино да признава, че ощетената в случая се оказала съпругата му, защото покрай неговата сценична кариера тя трябвало да върти къщата. Докато влизал от роля в роля, актьорът не се разделял с фотоапарата си, когато преди време подарил архива си на  музея преброили с  Марио Цветков 10 200 черно-бели и цветни кадъра, в които била запечатана половинвековната история на професионалната трупа. Грижливо описали кой – кой е на кадрите, коя е постановката, кога е играна, кой е бил режисьор, кой е написал музиката…Към фотосите и негативите добавил работещ апарат Пентакон с обектив и неизползвани ленти. Притурил запазени през десетилетия афиши, покани, сценички книги с автографи на автори и режисьори, сред тях и афиш от „Майстори“ на Рачо Стоянов, поставена във Враца през далечната 1954-а. В музея отишли и костюмите на Борис Христов, смята че там е най-подходящото им място и более че столичният дом-музей  на Гения не изпълнява така както трябва функциите си. Мъчно му е и за опосканите архиви в Рим. С тъжна усмивка си припомня, че първата снимка на кумира си видял като войник /бил мерач на танк Т34/ докато греел ръцете си край печката в щаба на някогашната дивизия в Благоевград. Зърнал го в списание, чакащо реда си в сандъка с подпалки.Без да се двоуми откъснал страницата и тя днес е подвързана в огромен кожен албум с оригинални фотографии на Борис Христов, който чака реда си да отиде в държавния архив.Впрочем там вече са десетки , спастрени от него документи, свързани с основаното по него настояване в Стара Загора общество на певеца. Покрай преклонението си пред гласа на баса разказва, че през далечната 1966 година по настояване на приятели – лекари му направили измерване за виталитета на гръдния му кош. Оказало се, че е своеобразен световен рекордьор: специалистите от тубдиспансера засекли, че  едно вдишване и издишване белите му дробове побират 8 400 куб см въздух, с цели 1 200 повече от статическите замервания по света тогава. Няма представа дали по-късно са правени подобни замервания, но в онези времена за рекорда написали всички български вестници и дори списание „Паралели“ му отделила цяла страница. От него се заинтересовал дори  кореспондентът на БТА в Ню Йорк Георги Найденов. С усмивка Луканов уточнява, че покрай рекорда си защитил и докторска дисертация, посветена на актьорското дишане на сцената, която написал в Москва , а защитил у нас. Той е сред малкото артисти, които имат правото да пишат пред името си д-р. „Не зная какъв беше виталитетът на Борис Христов и дали са правени измервания, но когато той запееше която и да е от ариите си – хората ставаха на крака, а овациите след това продължаваха поне по половин час!“, споделя артистът-ветеран , който за юбилейната си 80-та годишнина игра на сцената в Стара Загора  в спектакъла „Без докачение моля „ по текста на Веселин Стоянов. Запазил е и споменът за думите на незабравимия Апостол Карамитев след изпълнението на хан Аспарух от едноименната пиеса на Радко Радков на хълма Царевец през 1972-а. Тогава впечатленият от  гласа му актьор го прегърнал и пошушнал „А бе, идиот такъв, след теб как да излизаме ние на сцената?“.", "date": "2020.01.25", "title": "Актьорът Нино Луканов: Носих чорапи, подарък от Борис Христов, предадох на музея костюмите му"}
{"url": "https://www.monitor.bg:443/bg/a/view/dama-oglavi-rabotodatelski-klub-pod-lipite-186852", "text": "За втори път от близо 17-годишната история на старозагорския Клуб на работодателя, който обединява няколко десетки от най-големите фирми в региона председателският пост бе зает от дама. Дългогодишният регионален шеф на ДЗИ Мария Бойчева бе избрана на общо събрание от членовете на клуба, тя пое „диригентската палка“ от предшественика си, преподавателя по медицинска генетика и управител на две  организации свързани с образованието:Център за образователни технологии ЕВРИКА“ и „Център за кандидатстудентска подготовка и информация – ЕООД доц. д-р Борислав Попов. По традиция бяха връчени стипендии за млади хора, доказали уменията си в различни области на национално и световно ниво: състезателката по художествена гимнастика Деница Стефанова и стипендианта на министрите на културата на Германия и Испания, ученикът от  ГПЧЕ „Ромен Ролан“ Цветомир Кирилов. Пак за поредна година бяха обявени носителите на наградите за най-добър мениджър; за социално отговорен  бизнес;за динамично развиваща се фирма и инвеститор на 2019-а година. Плакетите отидоха при  управителя на „Стандард профил“ АД  Петър Ангелов; строителната компания „Теком“ ООД с управител  Димитър Янков ; „Сибиес“ООД, представено от съдружника Николай Бинев  и „Егроян Н-Недялко Недялков“ на инж. Недялко Недялков. Специален поздрав към новия председател и носителите на наградите  отправи с изпълнението на няколко песни отправи наскоро дипломиралата се в НУМСИ „Христина Морфова“ Зорница Златева, която миналата пролет откри и първата си  самостоятелна художествена изложба.", "date": "2020.01.25", "title": "Дама оглави работодателски клуб под липите"}
{"url": "https://www.monitor.bg:443/bg/a/view/otsydiha-uslovna-za-nadrusan-ubil-jena-na-pytja-186851", "text": "С условна присъда си тръгна от ямболския окръжен съд 28-годишен жител на село Окоп, който застана пред Темида за предизвикана под въздействие на наркотици катастрофа, при която загина жена. Трагичният инцидент с 60-годишната Кера Момчилова стана по обяд на 11 юли м.г. по пътя между селата Кукорево и Окоп, при опит на младия Кирил Динев да изпревари автомобил със скорост от 127 км /час. Колата на Динев, в чийто кръв бяха установени следи от марихуана се забила челно в карания от Момчилова автомобил, който  избухнал в пламъци. Жената останала заклещена сред изкривените ламарини въпреки опитите на пристигналите бързо огнеборци да я извадят. Подсъдимият се съгласи на съкратено производство, което му донесе присъда от 32 месеца затвор, но при отложено с 5 години изпълнение на наказанието. За 4 години Динев няма да има право да шофира. В съдебната зала обвиняемият изказа  съболезнования на роднините на загиналата и заяви, че никога не е предполагал, че това може да се случи. Оказал е пълно съдействие на следствието, признал е вината си и е приел безусловно обвинението. По време на следствието психичното състояние на мъжа се влошило заради инцидента и се наложило да му бъде оказана специализирана терапевтична помощ, коментира адвокатът му. Направена е била  психиатрична експертиза, която бе приложена по делото. Очаква се семейството на загиналата при катастрофата да обжалва условното наказание", "date": "2020.01.25", "title": "Отсъдиха условна за надрусан, убил жена на пътя"}
{"url": "https://www.monitor.bg:443/bg/a/view/zabraniha-tyrgovijata-na-ptici-v-jambolski-region-186856", "text": "В Ямболско забраниха търговията и изложенията на птици, заради риск от птичи грип. В региона, в промишлени птицеферми, се отглеждат близо 5 млн. птици от различни видове.  Значително се е повишила опасността от разпространение на птичи грип, заради засиления прелет на птиците, посочи д-р Стоян Колев от Агенцията по храните в Ямбол. Като превантивна мярка се забранява дейността на регистрираните пазари на птици в Ямбол и Елхово, съобщава БНР. И хората, които имат пряк контакт, задължително да работят със маски с индивидуални предпазни средства. Възможността за инфекция от птици и обратно е много голяма. При последните регистрирани огнища на птичи грип в ямболско преди няколко години бяха унищожени над 70 000 гъски и над 5 500 колхидски фазана, отглеждани край Елхово, припомни директорът на агенцията в Ямбол д-р Добромир Димитров. Двете фазанарии, да се надяваме, те самите ще успеят да се опазят, оградени са напълно тези волиери.", "date": "2020.01.25", "title": " Забраниха търговията на птици в Ямболски регион"}
{"url": "https://www.monitor.bg:443/bg/a/view/nezakonni-jazovira-izpili-vodata-na-selo-zmejovo-186857", "text": "Три язовира са били изградени непълно незаконно по течението на река, преминаваща през старозагорското село Змейово и вливаща се в река Бедечка. Това са констатирали специалисти  на Басейнова дирекция Източнобеломорски район– Пловдив след сигнали от местни жители. Проверката е била направена  още на 5 декември м.т. от младши експерта при  БД ИБР инж. Ленко Иванов Пенев. Той установил, че е разкопано коритото на реката и водата се събира в самоделно изградените съоръжения. Така на практика по течението тя е пресъхнала. „Коритото на реката в регулацията на селото е пресъхнало, липсва воден отток и е обрасло с храсти и тревиста растителност.“, записва в протокола си специалистът. Първият установен микроязовир е с площ от 8 дка чрез бараж от земно-насипна стена. Около бреговете имало поставени мрежи за евентуален водопой на животни. Вторият е с площ от 7 дка, там било намерена помпа с агрегат и спуснат смукател във водата, а в близост имало лозов масив с капково напояване.Имало и трети водоем, който допълнително блокирал отичането  по старото русло. Констативният протокол е изпратен до общината в Стара Загора и прокуратурата , но и до момента змейовци нямат информация дали е извършена проверка и кои са самозваните водостроители. Хората се питат какви са причините за странното мълчание от страна на институции и все още хранят надежда, че реката отново ще протече.", "date": "2020.01.25", "title": "Незаконни язовири „изпили“ водата на  село Змейово"}
{"url": "https://www.monitor.bg:443/bg/a/view/spasiha-turist-v-rila-sys-slovashki-vertoleti-186866", "text": "Планински спасители от Дупница и два словашки хеликоптера спасиха пострадал алпинист в района на водопада Рилска Скакавица, съобщи Божидар Джокин от Планинската спасителна служба. Инцидентът е станал след 13 часа, в района на водопада, където са се изчаквали група алпинисти, съобщава БНР. Единият от тях е паднал и получил сериозни наранявания. След подадения сигнал, петима спасители от Дупница отишли на място с моторни шейни от района на хижа \"Седемте езера\", за да окажат помощ. В акцията са се включили и два хеликоптера от Словакия, които са били ангажирани с участие в състезанието за Световната купа в Банско. Пострадалият мъж е с множество фрактури. Той е от София и е изпратен за лечение в болница \"Св. Анна\".", "date": "2020.01.25", "title": "Спасиха турист в Рила със словашки вертолети"}
{"url": "https://www.monitor.bg:443/bg/a/view/ron-kuk-britanecyt-v-nasheto-18-sivo-186753", "text": "Силен и студен софийски вятър, който определено не посреща чужденците с „Добре дошъл“; Витоша, забулена в облаци... Всъщност не били облаци, а снежните й първенци. Такава София посрещна британския актьор Рон Кук, който заема неголямата, но ключова роля на застаряващото хипи алкохолик Чарли в новия филм „18% сиво“ по романа на Захари Карабашлиев. Той беше тук буквално за ден за премиерата на филма и премина по червения килим заедно с българските си колеги Руши Видинлиев и Доля Гавански, както и с режисьора Виктор Чучков-син. „София ми хареса, макар че е доста студено“, каза с типичната си британска вежливост пред „Монитор“ актьорът, играл рамо до рамо с Ал Пачино във „Венецианският търговец“ и с Джони Деп и Жулиет Бинош в „Шоколад“. Харесала му е, но нищо не е видял от нея. Всъщност за пръв път стъпва в България, нищо че както в романа, така и в лентата действието се развива частично и у нас – във Варна. „За България знам, но не бях идвал. Дори по време на снимките не бях, защото нашите сцени са в Англия. Героят на Руши минава през няколко държави, тръгвайки от Англия, където среща Чарли (мен). Така става, че сега за първи път съм тук“, казва Кук. Оказва се обаче, че възпитанието му го е накарало набързо за да уважи домакините си. За повече не е имал време. И въпреки че нашата страна за него все още е бегло мерната красавица в другия край на улицата, той не се колебае да каже, че с удоволствие би се завърнал за друг проект. Част от тази негова готовност е стабилно заземена в добрата основа, положена от екипа на „18% сиво“. Все пак Рон е актьор записал последни кредити в сензацията на HBO „Чернобил“ и в най-новата мания „Вещерът“ (The Witcher) на Netflix и въпреки това не на едно място, включително и пред нас, заяви: „Екипът беше страхотен, по нищо не се различава от другите екипи, с които съм работил. Всеки знаеше за какво е там, още повече, че снимахме с много стегнат график и трябваше всичко да е изрядно.“ А как се стига до участието на един британец с 90 роли зад гърба си във филм по български роман? Не е толкова трудно, колкото повечето хора си мислят поради две причини. Първо – лентата е копродукция между България, Германия, Северна Македония, Сърбия и Белгия. Т.е. екипът – особено продуцентският, е доста мултикултурен и съвсем не е било такава пречка сценарият да попадне в ръцете дори на британец. Точно сценарият е втората, и може би по-важна, причина Кук да каже „да“ на Чарли. „Сценарият, винаги във всички проекти е сценарият. Когато го четох, не можех да спра, исках да разбера какво се случва със Зак и Стела, какво още ще му се случи на Зак. признава той. За истинско учудване, въпреки че едноименният роман е преведен на повече от 20 езика, Рон съвсем наскоро разбрал, че продукцията, в която е дал таланта си като Чарли, е базирана на книга. Някой му разказал, че сценарият е адаптиран и на хартия Зак и Стела не са позиционирани в Европа и част от преживелиците на Зак са доста различни. „Смятам да я прочета, защото, както казах, мен сценарият ме грабна. Освен това ми казаха, че историята в книгата е в Америка и Мексико, така че ще е интересно четиво“, категоричен е британецът. Сигурно ще търси как звучи и оригиналният Чарли в книгата. Защото във филма го чувства близък. „И аз съм от 60-те, бях хипи и много си приличаме с Чарли. Само с алкохола не съм чак такъв приятел, какъвто е той“, разсмива се с глас Кук. Поглеждайки в дългата му филмография обаче, веднага прави впечатление, че той съвсем не е актьор, който търси близки до себе си образи. Напротив – в арсенала си има от доктор, до създание, което се превръща в дракон. „Обичам предизвикателствата“, обяснява простичко той. „Дори скоро имах предложение за основна роля в голям сериал и се притесних, защото не съм свикнал така. Не съм свикнал да имам постоянен ангажимент. Даже агентът ми каза „все повече не ви разбирам вас актьорите“, което явно трябва да означава, че е отказал ролята. Но кой знае? - Той сам не казва и само времето ще покаже дали ще го видим на малкия екран в поредния тв хит. А до тогава, освен задължително да идете на кино и да гледате „18% сиво“ не само заради чужденеца в него, а предимно заради брилянтната игра на българите и добре свършената работа от екипа, може да видите Рон Кук като човек-дракон в новата истерия „Вещерът“, където се появява в епизода „Редки видове“. Нямаше как да не полюбопитстваме дали ще го видим отново в продукцията на Netflix. Не че очаквахме нещо различно от този отговор: „Да ви кажа честно - не знам. В подобни проекти никога не знаеш какво се случва с ролята ти, защото сценария е жива материя и често се променя“. Убедени сме че е така. Преобразяванията му са впечатляващи, а за тях той не веднъж променя външния си вид. Не го приема обаче като „нещо драстично“. Дори промяната му за „Шоколад“ с Джони Деп. но не мисля, че това е нещо чак толкова драстично за мъж“, казва Кук, който добре помни забавните моменти от снимачната площадка. „Джони Деп е много открит, приятелски настроен, винаги пуска някакви шеги, да разведри обстановката“, допълва британецът, който е снимал рамо до рамо и с Ал Пачино във „Венецианският търговец“. Там обаче било значително по-трудно, защото холивудският ас е негов идол и щом го видял на терен, толкова се стъписал, че можел само да кима и да се усмихва. А и не спирал да му повтаря: „Да, господин Пачино! Обожавам това, което правите!” \"Просто се превръщаш в друг човек, когато срещнеш своя герой\", признава Кук. Рон играе и в награждавания минисериал на HBO “Чернобил”, които успя да потъмни славата дори на „Игра на тронове“. Оказва се, че първоначално му била предложена доста по-основна роля, но „по стечение на обстоятелствата“ това се променило. Въпреки епизодичното си появяване, той веднага се съгласил да участва, защото бил чел сценария и знаел, „че сериалът ще бъде сензация“. „Така и стана“, казва Рон и продължава „Това е най-гениалният сериал, който съм гледал и в който съм участвал някога. Бих казал, че е един от най-добрите за всички времена“. Но визуалните предизвикателства не са нищо пред вътрешните катаклизми на героите, в чиито кожи влиза. Именно тези крайности са неговата мания. „Предпочитам предизвикателствата да са в ролите и нещата които трябва да направя като актьор“, казва той и като контрапример на прическата нула номер, която не му направила впечатление, дава новата театрална пиеса, в която играе в Англия и за която е трябвало да се пребори с Ето това за него било истинското предизвикателство. Въпреки големия си стаж както на екран, така и в театъра и до днес не може да каже коя е любимата му роля или пък любим филм. „Като да избираш между ябълки и ягоди е“, пошегува се пред Нова тв британецът, който в началото на пътя си съвсем не си бил ориентирал към Мелпомена и искал да стане учител. „Един ден класният ми в гимназията ме извика и ме попита какво мисля да правя, като завърша. „Мислил ли си да станеш актьор? Видях те как играеш в училище и направих някои проучвания“, ми каза той“, спомня си Кук. След което учителят му му разказал за място в Лондон, където може да вземе уроци по драма, и му казал: „Има момент, в който си истински жив и това е, когато си на сцена“. Тези думи променили живота му. Първата му роля, още докато учил в колежа, била предната половина на един кон в пиесата „Аладин“. Играл е на сцените на Royal Court и National Theatre, играл е и в Холивуд и за BBC, и в Ирландия, а сега играе в „18% сиво“ по Захари Карабашлиев.", "date": "2020.01.25", "title": "Рон Кук – британецът в нашето „18% сиво“"}
{"url": "https://www.monitor.bg:443/bg/a/view/restorantiori-i-hotelieri-obljakoha-jylti-jiletki-v-znak-na-protest-186858", "text": "В над 36 града на страната собственици и служители в ресторанти, кафенета, заведения за хранене, хотели работят облечени в жълти жилетки. Символичният протест е заради наредба, която задължава собствениците на обекти да добавят специален модул в софтуерите си.  Приложението дава достъп на проверяващите до личните данни на всички от персонала и до рецептурните книжа, които често са фирмена тайна. Новите правила трябва да влязат в сила от 31 януари. Част от исканията са държавата да въведе задължителна регистрация по ДДС на всички обекти в храненето и туризма, въвеждане на лимит за издаване на разрешителни на нови обекти, както и отмяна на наредбата на НАП за запечатване на заведения при открити нередности като крайна мярка. От бранша настояват и за намаляване на ставката на 5%. Ако не се стигне до започване на преговори, ще последват ефективни протести, предупреждават още от бранша. Собственици на хотели и ресторанти настояват влизането в сила на Наредба Н-18 за по-тясната интеграция на касовите апарати и софтуера за управление на продажбите с НАП да се отложи. Според протестиращите работни групи трябва да обсъдят как да се променят текстовете на наредбата, така че да са по-разбираеми и съответно по-лесно изпълними.", "date": "2020.01.25", "title": "Ресторантьори и хотелиери облякоха жълти жилетки в знак на протест"}
{"url": "https://www.monitor.bg:443/bg/a/view/fenove-na-botev-pd-protestiraha-pred-gryckoto-posolstvo-v-sofija-186843", "text": "Фенове на „Ботев“ (Пловдив) се събраха пред гръцкото посолство в София с искане за обективно разследване на убийството на Тоско Бозаджийски. 28-годишният мъж беше убит в Солун при сблъсъци между наши и гръцки фенове на местния ПАОК. Тоско е блъснат от кола в момент, в който се е опитвал да избяга от фенове на ПАОК след футболното дерби с „Арис“. Привържениците на „Ботев“ са побратими с тези на „Арис“ и често ги подкрепят във възлови срещи. „Пред посолството сме да напомним, че няма да забравим Тоско, докато всичко не се реши както трябва. Така ще бъдем оттук-нататък. Ще има нови протести, защото днешният е символичен“, заяви пред медиите бащата на Тоско Георги Бозаджийски. Той заяви, че до момента има един задържан от общо 15 нападатели, които са били въоръжени и маскирани. „Това е, което знаем от гръцкото следствие“, каза Георги Бозаджийски. Бащата заяви, че за момента не получават съдействие и отговор от гръцките власти. Същевременно всичко, което е говорено с премиера Бойко Борисов през миналата седмица, е задействано, обяви още той.", "date": "2020.01.25", "title": "Фенове на „Ботев“ (Пд) протестираха пред гръцкото посолство в София"}
{"url": "https://www.monitor.bg:443/bg/a/view/izsledvane-26-ot-uchenicite-ni-izobshto-ne-chetat-knigi-186844", "text": "Около 26% от българските ученици изобщо не четат книги или четат много рядко. Данните са на Института за изследвания в образованието, базирани на изследването ПИЗА, предаде bTV. Близо 28% са учениците, които са посочили, че изобщо не четат за удоволствие. Почти една трета от анкетираните - 33%, посочват, че предпочитат да четат книги на хартиен носител. Броят на книгите за деца и млади хора в една от най-големите столични книжарници е 10 000 и продължава да се увеличава с всяка година. Учениците търсят предимно училищна литература, приключенски романи с илюстрации, а тийнейджърите – фентъзи и младежки романи. Мотивацията за четене се определя от различни фактори. Сред основните са любопитство, конкуренция, признание и оценки, сочат данните на Института за изследвания в образованието. Разликата в четивната грамотност на учениците, които четат редовно художествена литература и тези, които не го правят, се равнява на двугодишно обучение в училище.", "date": "2020.01.25", "title": "Изследване: 26% от учениците ни изобщо не четат книги"}
{"url": "https://www.monitor.bg:443/bg/a/view/malyk-samolet-e-padnal-kraj-rusenskoto-selo-byzyn-186848", "text": "Малък самолет е паднал при опит за кацане на частното летище край русенското село Бъзън. Сигналът за инцидента е постъпил в 13,04 часа, съобщи за „Монитор“ директорът на Центъра за спешна медицинска помощ в Русе д-р Иванка Маринова. На мястото са изпратени екипи на полицията, Спешна помощ и пожарната. Двама души, които са били в самолета, са пострадали, но животът им е вън от опасност. 51-годишен мъж е с травма на главата и комоцио, а друг – на 42-годишна възраст, е с фрактура на ръката. С линейки те са откарани в УМБАЛ „Канев“ в Русе. Падналият самолет е двуместен от категорията ултралеки – с до 750 килограма максимално излетно тегло, и е тръгнал от Габрово, каза за „Монитор“ собственикът на частното летище Делян Диков. От Габрово за Бъзън са излетели един след друг два самолета, като единият е успял да кацне успешно на пистата. Вторият обаче губи контрол и се удря в клоните на дървета, които са близо, но извън територия на летището. Според Диков най-вероятната причина за инцидента е силният вятър през този ден или пилотска грешка. Той каза още, че не е получена заявка от екипажа за кацане на летището. Мястото на инцидента е отцепено. От Специализираното звено за разследване на авиационни събития към Министерството на транспорта казаха за „Монитор“, че екип ще пристигне на мястото на произшествието утре. Уточниха, че самолетът е излетял от площадката край габровското село Драгановци и че пилотът е правоспособен.", "date": "2020.01.25", "title": "Малък самолет е паднал край русенското село Бъзън (ОБНОВЕНА)"}
{"url": "https://www.monitor.bg:443/bg/a/view/22-sa-veche-jertvite-na-zemetresenieto-v-turcija-186847", "text": "По последни данни на турските медии броят на загиналите вече е 22 души, а ранените са над 1050. Турските спасителни екипи са извадили 39 души изпод развалините на сградите в провинция Елязъг и Малатия, предаде Агенция \"Анадолу\", цитирана от БГНЕС. Земетресението с магнитуд 6,8 по Рихтер беше регистрирано в петък вечерта (24 януари) в Източна Турция малко преди 23.00 часа местно време. Епицентърът е бил близо до град Сивридже, а дълбочината е била 10 километра. Трусът е бил усетен в Израел, Ирак и Сирия. От МВнР посочват, че до момента няма информация за пострадали български граждани от смъртоносното земетресение в Турция. Продължават спасителните операции.", "date": "2020.01.25", "title": "Расте броят на загиналите в Турция: 22 са вече жертвите на земетресението"}
{"url": "https://www.monitor.bg:443/bg/a/view/bezplatna-registracija-na-svinete-v-zadnija-dvor-186306", "text": "Облекчава се режимът за регистрация на личните стопанства, след като Министерският съвет одобри проект на Закон за изменение и допълнение на Закона за ветеринарномедицинската дейност. Той предвижда актуализиране на националните мерки и решаване на някои спешни въпроси с оглед актуалната епизоотична обстановка в страната. Промените предвиждат режимът за регистрация на личните стопанства да бъде облекчен и безплатен. По този начин се намалява административната тежест за гражданите, което е основен приоритет на държавата. Отпада изискването стопаните на лични стопанства да подават лично заявление за регистрация в Областната дирекция по безопасност на храните (ОДБХ). С цел улеснение то ще се подава и при кмета или кметския наместник, който от своя страна ще има 15-дневен срок да го предостави в ОДБХ.  Законодателните измененията са в следствие на усложнената епизоотична обстановка на територията на цяла Европа и имат за цел да гарантират здравето на животните и хората в България.  Собствениците и ползвателите на животновъдни обекти ще трябва да спазват изискванията за идентификация на животните, опазване на здравословното им състояние, както и да документират движението от и към животновъдните обекти. За тази цел ще е необходимо да създадат и изпълняват програми за самоконтрол на болести и да спазват определени изисквания при населване на животновъдните обекти. Ще бъде подобрена и организацията на ветеринарномедицинското обслужване на животните на територията на дадено населено място. Това ще стане чрез въвеждане на териториален принцип при сключване на договорите с регистрирани ветеринарни лекари, за изпълнение на мерките по програмата за профилактика, надзор, контрол и ликвидиране на болести по животните и зоонози. С цел осигуряване на биосигурност във фермите, не се позволява на регистрирани ветеринарни лекари, сключили договори за профилактика със собственици на индустриални ферми за свине и птици, да сключват такива и със собственици на лични стопанства. Предвижда се честотата на посещенията в обектите да бъде определена в специална процедура. ДФ „Земеделие” преустановява до второ нареждане физическите проверки на място в свиневъдните стопанства на територията на цялата страна. Забраната е разпоредена със заповед на изпълнителния директор на фонда Васил Грудев. Тя е част от кризисните мерки, предприети от държавата, за превенция и преодоляване разпространението на чумата по свинете. При планиране на проверките на място ДФЗ ежедневно ще проследява информацията за актуалната епизоотична ситуация на официалния сайт на БАБХ. Преди извършване на посещение на място при кандидатите за финансово подпомагане от ДФЗ, ще бъде съблюдавана публикуваната информация от БАБХ както по отношение местоположението на свиневъдни обекти, така и във връзка с наложените ограничения за придвижване на хора и транспортни средства.", "date": "2020.01.25", "title": "Безплатна регистрация  на свинете в задния двор"}
{"url": "https://www.monitor.bg:443/bg/a/view/protestirashti-pernichani-iskame-istinata-za-iztochvaneto-na-jazovira-186846", "text": "Перничани излязоха на протест пред Министерски съвет с искане за оставки в регионалното министерство и „Басейнова дирекция. Десетки жители от Перник, подкрепени и от други градове на страната, се събраха в столицата. Кукерски маски и звънци огласиха триъгълника на властта между Министерски съвет, бившия Партиен дом и президентството, предаде БГНЕС. Организаторите на протеста обясниха, че днес трябваше да се проведе традиционният международен фестивал „Сурва“, който заради водната криза беше отменен от здравните власти. По тази причина маскираните символично избраха да отчетат фестивала с демонстрация под прозорците на правителството. Камелия Радева от инициативния комитет „Спаси Перник“ заяви, че са на жълтите павета да поискат отговори къде е отишла водата на града. Защото, перничани вече 60 дни са на воден режим и 35 дни в бедствено положение, а въпросите са повече отколкото отговорите. „На този ден перничани трябваше да посрещат своите приятели и гости от света, но радостта им бе отнета от причиненото безводие, довело до хуманитарна криза. Вода и въздух са ключовите думи, които ни обединяват. Искаме истината за източването на цял един язовир“. В декларация, изчетена пред протестиращите, тя посочи, че под засилен обществен натиск е извършена показна акция на Прокуратурата, МВР и ДАНС, която доведе до оставка, арест и завеждане под стража на министър Нено Димов. „Това не изчерпва кръга на отговорните лица и ние продължаваме да настояваме за оставка на регионалния министър Петя Аврамова“, заяви Радева на фона на викове „Оставка !“. Ирена Шаренкова от „Спаси Перник“ заяви, че истинските организатори на протеста са заключени в триъгълника на властта и посочи сградата на Министерски съвет. „Искаме ясни решения на кризата. От месеци слушаме само обещания, разхвърлят се едни милиони, които обаче за съжаление не текат по нашите чешми. След няколко дни ще ударим мъртвото дъно на язовира, какво предлага правителството. Единственото решение, което се взе е да чакаме Господ да пусне дъжд и сняг“, каза активистката. БГНЕС припомня, че на последното правителствено заседание беше взето решение да се поиска от Столичния общински съвет разрешение за отклоняване на допълнителни количества вода от язовир „Бели Искър“ през софийското ВиК за Перник. Същевременно икономическият министър Емил Караниколов съобщи, че спешно се работи по изграждането на довеждаща инфраструктура.", "date": "2020.01.25", "title": "Протестиращи перничани: Искаме истината за източването на язовира"}
{"url": "https://www.monitor.bg:443/bg/a/view/petima-ot-shestimata-zaloveni-s-36-kg-kanabis-ostavat-v-aresta-186849", "text": "Петима от шестимата заловени на 21 януари с голямо количество канабис при акция на Гранична полиция в санданското село Бождово остават в ареста. Така прецени окръжният съдия Илияна Стоилова след неколкочасово съдебно заседание в благоевградската съдебна палата. Тя беше препълнена с много роднини и близки на задържаните, както и с техните адвокати. Санданчаните Крум Николов (36 г.), Илко Бориков–Големия Фараон (33 г.), Юлиян Божинов (44 г.), Иван Тумбалов (33 г.) и Любомир Борисов (19 г.), са обвинени за държане на 36,184 кг канабис с цел разпространение, открити в бидони в къща за гости на 63-годишния Кръстю Атанасов в село Бождово, община Сандански. Наблюдаващият прокурор Райна Гундева внесе искане за вземане на най-тежката мярка „задържане под стража“. По искане на защитата бе разпитан като свидетел кметът на село Поленица Гаврил Цветанов, който обясни, че Крум Николов е земеделски производител, баща на две деца, а Любомир Борисов бил автотенекеджия, като и двамата били добри момчета. Познавал и собственика на къщата за гости Кръстьо Атанасов отпреди 30 години, когато бил барман. Съдът допусна до разпит и съпругата на Иван Тумбалов – Милена, която обясни, че изкарват прехраната си от зеленчуковата оранжерия, съпругът й никога не е имал проблеми с полицията, имат две деца, за които сами се грижат. Прокурор Райна Гундева се аргументира с искането си съдът да наложи най-тежката мярка, че са налице и трите предпоставки. При акцията на Гранична полиция – Петрич в къщата за гости са намерени бидони с марихуана, както и робот, който да я преработва. При акцията обвиняемите направили опит да избягат, заради което са използвани помощни средства – белезници, като двама от граничните полицаи са пострадали. Според прокурора има реална опасност те да се укрият или извършат друго престъпление, и посочи предишните присъди на обвиняемите. Крум Николов бил реабилитиран, но в миналото е осъждан за наркотици, Юлиян Божинов и Любомир Борисов също били осъждани, включително за наркотици. Иван Тумбалов пък бил глобяван, а Илко Бориков имал условна присъда, която все още е в изпитателен срок – за незаконно притежаване на боеприпаси, увреждане на имущество и закана за убийство. Неосъждан е само собственикът на къщата за гости 63-годишният Кръстьо Атанасов, на когото са повдигнати две обвинения – че е бил съучастник на петимата за държането на канабиса, както и за друг канабис, открит в още една къща, като общото количество открит наркотик е в 36,184 кг. След като бяха изслушани адвокатите на задържаните, съдия Илияна Стоилова се оттегли и след час и половина определи – парична гаранция от 5000 лв. на Кръстю Атанасов и арест за другите петима санданчани. Определението не е окончателно и подлежи на обжалване пред САС.", "date": "2020.01.25", "title": "Оставиха с ареста петима от шестимата заловени с 36 кг канабис"}
{"url": "https://www.monitor.bg:443/bg/a/view/5000-lv-globa-plashta-sobstvenikyt-na-bokluka-podpalil-magistrala-struma-186850", "text": "Районен съд – Дупница, потвърди глоба в размер на 5000 лв., наложена на “Феникс” ЕООД от РИОСВ-Перник, за съхранение на отпадъци върху общински земеделски имот. Процесът тръгна след жалба от управителя на дружеството Кольо Илиев за допуснати от екоинспекцията процесуални нарушения при съставянето на наказателното постановление за налагане на глобата. В крайна сметка магистратите отхвърлиха жалбата на Кольо Илиев като неоснователна, но измениха основанието, на което е наложена санкцията. Според съдебния състав, нарушението се отнася до забраната за съхранение на отпадъци на неразрешени за това места. Междувременно Апелативна прокуратура – София, е взела на специален надзор досъдебното производство за палеж, причинил повреди на части от мост на автомагистрала „Струма“ в района на местността „Алачица“. Делото е образувано след пожара, възникнал на 14.08.2019 г. в района на с. Джерман, община Дупница, местността „Алачица“. Тогава били повредени бетонови носещи колони, както и прилежащите към тях ригели и трегери, част от мост на автомагистрала „Струма“, собственост на Агенция „Пътна инфраструктура“. С оглед събраните към онзи момент доказателства в качеството на обвиняем е привлечен Кольо Илиев - управителят на дружеството „Феникс“ ЕООД, държало отпадъци в близост до съоръжението. Именно в резултат на неправилното им складиране бил предизвикан пожар, причинил повреда на части от автомагистралата. Разследването по делото продължава, а на Илиев е наложена мярка за неотклонение „парична гаранция“ в размер на 5 хил. лв. и забрана да напуска страната.", "date": "2020.01.25", "title": "5000 лв. глоба плаща собственикът на боклука, подпалил магистрала „Струма“"}
{"url": "https://www.monitor.bg:443/bg/a/view/lebedova-pesen-gotie-pogreba-visshata-moda-v-cherven-kovcheg-snimki-186716", "text": "Легендарният френски дизайнер Жан Пол Готие, който може да се похвали с 50-годишен стаж в модните среди, изпълни лебедовата си песен. Прощалното му шоу се проведе на 22 януари в театър „Шатле“ като част от Седмицата на висшата мода в Париж. Дефилето на Готие по традиция започна с шокиращ елемент - с изнасяне на червен ковчег на подиума. От него излезе първата манекенка, облечена в бяло и с визия, наподобяваща кукла. С този жест дизайнерът символизира погребването на висшата мода, но „не със съжаление, а с радост, свързана с този празник, по време на който се изпи много шампанско“. За последното си дефиле висша мода той се върна към използване на корсети, раирани фланелки в синьо и бяло, рокли, съшити от колани, от деним. Това, което не се отличава от предишните му колекции, е задължителната провокативна нишка, която на моменти граничи с абсурд. \"Има прекалено много дрехи - не ги хвърляйте, а ги рециклирайте\", призова по време на събитието Готие. Негови музи, сред които моделът Дита фон Тийз и испанската актриса Роси де Палма, присъстваха на модното шоу. Канадската манекенка Коко Роча показа умения, характерни за ирландските танци, докато младите супермодели Карли Клос, Бела и Джиджи Хадид имаха специални роли, свързани с всяко от носените от тях облекла. Това е нещо необичайно за участието им в седмиците на модата. Певицата Аманда Лиър също се разписа с участие в ревюто, Актрисата Беатрис Дал се появи на сцената облечена в дълга черна рокля и се разходи по котешката пътека пушейки цигара, след което хвърли фаса на земята. 34-годишната красавица Ирина Шейк пък демонстрира перфектна фигура в къса рокля, наподобяваща бельо. В екстравагантни облекла по време на шоуто дефилираха още Джоан Смолс и Уини Харлоу, стартирала кариерата си след участие в популярното предаване „Следващият топмодел на Америка“. Музикален поздрав към присъстващите отправи \"Най-хубавото предстои\", увери френският дизайнер, намеквайки за обмислянето на бъдещи проекти. Те обаче няма да са свързани с висшата мода и това не е изненада за многобройните му фенове. Наскоро ужасното дете на модата, както го наричан мнозина, се отрече от световноизвестните брандове за дрехи и аксесоари. Според модния гуру компаниите трябва да спрат да участват в \"състезанието кой ще направи най-много дрехи\". \"Големите компании правят все повече колекции, нови колекции... с голямо количество дрехи. Абсолютно смешно”, заяви той. Готие е на мнение, че но всъщност не са годни за носене. \"Това не е въпрос на мислене за това от какво се нуждаят хората. Мисли се кой да бъде по-голям. Всичко е само въпрос на власт и политика\", допълни той. Припомняме, че Жан Пол Готие, който през април ще навърши 68 години, е известен като един от най-скандалните дизайнери в света на модата. Автор е на сценични костюми за звезди от шоубизнеса, киното и балета. Той Готие революционизира сферата, като бе сред първите дизайнери, в чиито дефилета участваха възрастни манекенки и жени с наднормено тегло или с татуировки. От първите си колекции той смесваше двата пола, различни епохи, арогантното поведение на бедни хора с това в луксозните квартали. \"Аз съм дискретен в модата, докато той е провокативен. Това е неговият стил\", отбеляза наскоро моделиерът Пиер Карден, при когото Готие е направил първите си стъпки в кариерата.", "date": "2020.01.25", "title": "Лебедова песен: Готие погреба висшата мода в червен ковчег (СНИМКИ)"}
{"url": "https://www.monitor.bg:443/bg/a/view/seem-karamfil-i-lobelija-za-da-ni-radvat-naprolet-186309", "text": "Градинарите през януари вече нямат търпение да засадят нещо и с това да приближат откриването на летния сезон. По принцип семената за разсад се сеят през февруари, но някои цветя можем да засадим и през януари, при условието, че към естественото осветление ще бъде добавена и изкуствена светлина. В противен случай, разсадът може да се издължи и в последствие няма да бъде годен за засаждане на открито (защото така или иначе няма да има полза от това). Какво можем да засаждаме през януари? Основно това са цветята. Каталози Каталози на производители са в изобилия на пазара, посредством които може да се ориентирате за даден сорт семена, време на засаждане на декоративна или културна растителност. В една по-топла среда можете да засадите и някои видове зеленчуци. Засадени на закрито билките стават големи и привлекателни, поставени близо до един слънчев прозорец. Семена Внимателно четете инструкциите на опаковката на семената. Много е важно дали семената имат нужда от слънце, за да покълнат или не. От това зависи и дали семената просто се посипват отгоре, без да се покриват (при нужда от слънчева светлина), или се поставят на някаква дълбочина (без слънчева светлина). Дълбочина Най-общо може да се каже, че дребните семена на цветята (Петуния, Лобелия и др.) само се посипват върху субстрата, докато цветята с по-едри семена (Теменужка, Тунбергия, Газания и др.) се засяват на дълбочина, указана на опаковката. Семената, които се засяват на дълбочина след като ги положите в субстрата, притиснете леко отгоре, за да са обградени плътно с почва. Видове Карамфил Шабо спокойно може да се засее през януари. Издънките се появяват от шестия до четиринадесетия ден. Цветовете на този карамфил са много красиви - нещо като пухкави цветни топки с диаметър 4-8см. В края на месец януари може да засеем и семена на лобелия. Това растение може да бъде храстовидно и алпелно. Лобелии, засети в края на януари, ще цъфнат вече през май. Еустомата, за да цъфне през юни, трябва да я засеете през януари. Кълняемостта на това цвете не е много добра и чак след две седмици може да се види дали има някакъв резултат. Ягоди В края на януари можете да засеете и някои многогодишни цветя, като например градинска иглика, теменужки и мушкато, а също така може да засеете петунии и рододендрони. През този зимен месец може да се започне и отглеждането на горски ягоди чрез семена.  Хризантеми, които са отглеждани в оранжерии, се размножават чрез отделяне на резници. С отделяне на резници на практика подновяваме старото коренище. Най-важното за отглеждането на разсад през януари- това е осигуряване на допълнително осветление, в противен случай целият смисъл на ранното засаждане се губи. Цветята, които цъфтят през зимата, се нуждаят от повече светлина в този период. Това важи за циклама, примула, азалия, камелия, орхидея. Поставете ги близо до прозорец с южно или югоизточно изложение. На пазара има и специални фитолампи, които греят в розово-виолетова светлина. С тях се стимулира растежът на растенията. Поддържайте по-висока влажност на въздуха в стаята. Кактусите и алоето също предпочитат светло място, но прохладно с температура 5-10 градуса. Цветята, които са в период на вегетация или цъфтеж, се нуждаят от редовно поливане, а тези, които са в покой, се поливат по рядко. Почиствайте редовно праха от листата на стайните растения. За да не се лишавате от свежи зеленчуци през зимните месеци, можем да отгледате някои подправки в стаята. В саксия или сандъче засейте семена от магданоз, целина, копър, босилек или други подправки. Много лесно ще имате пресни зелени пера от лук, необходимо е просто да поставите няколко глави стар лук в съд с вода. За няколко дни от луковиците ще израснат млади пера лук, които ще използвате в салати или ястия. Д-Р ЕМАН КАДУМ", "date": "2020.01.25", "title": "Сеем карамфил и лобелия, за да ни радват напролет"}
{"url": "https://www.monitor.bg:443/bg/a/view/vejdi-rashidov-i-marius-donkin-obsyjdat-v-sauditska-arabija-programa-za-kulturno-sytrudnichestvo-186845", "text": "Разговори за възможностите за опознаване на богатото културно наследство на двете държави проведе председателят на парламентарната Комисия по културата и медиите Вежди Рашидов по време на двудневно посещение в Саудитска Арабия. Рашидов, който е и председател на групата за приятелство със Саудитска Арабия в българския парламент, е почетен гост на известния фестивал „Зима в Тантора”. Във водената от него делегация е и Мариус Донкин, директор на Народния театър „Иван Вазов“. Фестивалът се провежда в град Ал Ула. В този район се намира прочутият археологически обект Хегра – първият защитен от ЮНЕСКО световен паметник в Саудитска Арабия. По време на разглеждането на гробниците в древното арабско кралство Дадан, датирано от 6-и век пр. н. е., Вежди Рашидов и домакините му проведоха разговор за задълбочаване на културното сътрудничество между двете страни и ролята на парламентарната група за приятелство. Саудитска Арабия има специална програма за културен туризъм, която популяризира важни местни културни дестинации. Вежди Рашидов получи поздравления за изложбата „Епопея на тракийските царе“ в Лувъра и за заслугата си за близкото сътрудничество на България със световния музей. Саудитска Арабия също има подписано десетгодишно споразумение за сътрудничество с Лувъра и това лято предвижда мащабни съвместни археологически разкопки заедно с френски археолози. И България от години работи заедно с археолози от Лувъра при разкопките край Созопол. „Сигурен съм, че България със своето уникално културно наследство, със своята история, със своите таланти, със своите сценични изкуства може да предизвика голям интерес в Саудитска Арабия и групата за приятелство в парламента може да съдейства в този процес, още повече, че скоро предстои посещение в Рияд на парламентарна делегация от групата за приятелство, която оглавявам ”, заяви Вежди Рашидов. Снощи Вежди Рашидов и водената от него делегация присъства на тържествен концерт в уникалната зала „Марайа Платиниум“, която е цялата в огледала и е разположена в центъра на пустинята. С този концерт завършва фестивалът „Зима в Тантора“. Програмата на посещението на българската делегация приключва днес с разглеждане на Хегра – археологически паметник от световно значение под егидата на ЮНЕСКО.", "date": "2020.01.25", "title": "Вежди Рашидов и Мариус Донкин обсъждат в Саудитска Арабия програма за културно сътрудничество"}
{"url": "https://www.monitor.bg:443/bg/a/view/d-r-angel-kunchev-bylgarskite-lekari-sa-gotovi-da-reagirat-na-koronavirusa-186834", "text": "Имаме готовност за диагностика, реакция и мерки за намаляване риска на заболеваемостта от коронавируса. В това увери пред bTV главният държавен здравен инспектор д-р Ангел Кунчев. Според него страната ни е толкова готова, колкото и други европейски страни. По думите на д-р Кунчев защита от вируса няма и, ако някой си въобразява, че лекарите могат да спрат разпространението на вируса - не могат, но могат да намалят риска. По отношение на грипната обстановка в страната, д-р Кунчев изтъкна, че по-възрастните хора имат някаква степен от защита, но дори да възникне грип, при тях протича по-леко. Младите хора се разболяват малко по-бързо и развитието от усложнения е по-голямо от новия щам вирус, обясни д-р Кунчев, според когото в първите области, които обявиха грипна обстановка, ще започне бърз спад и ще намалее спадът на заболеваемостта. Грипът е много динамичен, но и много бързо пада, увери медикът. Д-р Кунчев съветва родителите да имат по-строг контрол върху поведението на децата си и да ограничат контактите им. Така щяла да се намали общата заболеваемост. Вирусологът проф. д-р Златко Кълвачев, който също присъства в сутрешния блок на bTV, заяви, че има опасност за България от новия коронавирус, но не трябва да се раздухва и да се навлиза в паника. Той дори се пошегува, че вирусът може да не се нарича коварен, а умен с аргумент името, което има, за да може да се изследва. По думите му до дни ще се появят възможности да се диагностицира и този вирус. Така вирусът щял ще бъде разпознаван като вид. Българските власти имат капацитета да посрещнат новия вирус, ако навлезе в страната, увери проф. Кълвачев. \"Нито към момента, нито утре ще има място за паника. Трябва да спазваме това, което зависи от нас - лична хигиена, маски, миене на ръцете и избягване на контакти със заразени хора\", съветва вирусологът.", "date": "2020.01.25", "title": "Д-р Ангел Кунчев: Българските лекари са готови да реагират на коронавируса"}
{"url": "https://www.monitor.bg:443/bg/a/view/81-godishna-zagina-pri-pojar-v-doma-si-186835", "text": "Възрастна пловдивчанка загина при пожар в дома си в ранната съботна сутрин, съобщиха от Пожарната в Пловдив. Сигналът бил получен в 7.40 часа и гласял, че от къща на ул. „Георги Кондолов” в Пловдив излиза дим. В резултат на бързите действия пожарникарите са загасили навреме пламъците, обхванали много малка площ, около квадратен метър, в една от стаите. В помещението обаче било открито безжизненото тяло на 81-годишна жена. Предстои да бъде изяснена причината за настъпилата смърт, но се предполага, че не е в резултат на пожара. От първоначалния оглед е установено, че запалването е възникнало от печка на твърдо гориво.", "date": "2020.01.25", "title": "81-годишна загина при пожар в дома си"}
{"url": "https://www.monitor.bg:443/bg/a/view/zaharieva-predloji-pomosht-na-turcija-sled-zemetresenieto-186836", "text": "Вицепремиерът и министър на външните работи Екатерина Захариева се свърза със своя турски колега Мевлют Чавушоглу, за да изрази съболезнования към близките на загиналите при опустошителното земетресение и да изрази надежда за бързо възстановяване на ранените. Тя предложи и българската държава да помогне при нужда, съобщиха от пресцентъра на МВнР. Министър Чавушоглу благодари за солидарността на българското правителство и българския народ. Министър Захариева изпрати и телеграма до министър Чавушоглу: \"С дълбока загриженост научих новината за земетресението в Източна Турция, довело до човешки жертви. Бих искала да изкажа своите най-искрени съболезнования, както към близките и роднините на загиналите, така към целия турски народ\", пише тя.", "date": "2020.01.25", "title": "Захариева предложи помощ на Турция след земетресението"}
{"url": "https://www.monitor.bg:443/bg/a/view/iran-arestuval-vinovnika-za-samoletnata-katastrofa-186838", "text": "Външният министър на Иран Мохамед Джавад Зариф заяви, че иракчанинът, който е свалил самолета на „Международни авиолинии на Украйна“ близо до Техеран, е в затвора, съобщи списание Spiegel. „Това беше трудна ситуация в трудно време. На други би им трябвало много повече време. Почти 32 години САЩ свалиха ирански пътнически самолет. Към днешна дата те все още не са се извинили официално. Американският военнослужещ, отговорен за това, че той е свалил (самолета), даже получи меда. Докато иракчанинът, който свали украинския самолет, сега е в затвора“, каза Зариф в интервю за изданието, отговаряйки на въпрос защо на иранското правителство са били необходими три дни, за да признае, че самолетът е бил свален от военните. Полетът на Boeing 737 на „Международни авиолинии на Украйна“ до Киев се разби малко след излизането от летището в Техеран на 8 януари. Загинаха всички 176 души на борда: 167 пътници от Иран, Украйна, Канада, Великобритания, Германия, Швеция и Афганистан и девет членове на екипажа.", "date": "2020.01.25", "title": "Иран арестувал виновника за самолетната катастрофа"}
{"url": "https://www.monitor.bg:443/bg/a/view/silna-evroatlanticheska-podkrepa-za-bylgarija-v-shpionskija-skandal-obzor-186837", "text": "България гони двама руски граждани, заподозрени за шпионаж. Страната ни получи подкрепа за своите действия срещу „зловредното чуждестранно влияние“ от своите евроатлантически съюзници САЩ, Великобритания и Канада. България ще обяви двамата руски дипломати, обвинени в шпионаж, за персони нон грата, съобщи още петък сутринта министърът на външните работи Екатерина. „Веднага е разпределена на компетентната дирекция. Ще предприемем действия, при които сме длъжни, а именно обявяване на персона нон грата. В рамките на днешния ден ще бъде извикан посланикът на Русия“, добави още външният министър. Обвинените в шпионаж руски граждани имат 48 часа да напуснат България. Прокуратурата на Република България изпрати на Министерството на външните работи писма относно двама руски граждани, които са събирали информация, представляваща държавна тайна, с цел издаването й на чужда държава или чужда организация. Досъдебните производства срещу руските граждани са прекратени, тъй като те се ползват с дипломатически имунитет. В рамките на своята компетентност МВнР обяви с ноти за “персона нон грата” един руски дипломат, а за “неприемлив” – член на техническия персонал на руското посолство в София. Руският посланик Анатолий Макаров бе повикан в МВнР, за да получи нотите. На двамата е даден 48 часа срок да напуснат страната. На страницата си във Фейсбук руското дипломатическо представителство съобщи, че на посланика му е връчена съответната нота. Не са предоставени доказателства, потвърждаващи осъществяването от тяхна страна на дейността, несъвместима със статута им, се казва в съобщението. Русия си запазва правото да предприеме ответни мерки. „Смятаме решението на българските власти да разпространи тази информация в публичното пространство преди посолството да бъде официално уведомено, за неотговарящо на традиционно конструктивния дух на отношенията между държавите ни”, се казва в съобщението. Посолствата на, САЩ, Великобритания и Канада подкрепят усилията на България за пресичане на „чуждите зловредни действия“, предаде БГНЕС. „Посолството на САЩ приветства предприетите напоследък действия на българското правителство за защита на независимостта и суверенитета на страната срещу злонамерено влияние, включително съобщението от 24 януари за експулсирането на двама служители в руското посолство за шпионаж и това от 23 януари за повдигнати обвинения за опит за предумишлено убийство срещу трима руски граждани”, заявяват от американското посолство. „Подкрепяме дългосрочните усилия на институциите, участващи в разследването и в разкриването на нарушения на българското законодателство. България е силен съюзник в НАТО и партньор в рамките на ЕС и има неотменимо право да определя собственото си бъдеще”, се казва още в позицията. Лондон подкрепи проактивната политика на София. „Следим с интерес изявленията на българския главен прокурор и информацията, предоставена от Министъра на външните работи на Република България, във връзка с допълнителните факти за руския шпионаж на територията на България“, се казва в позицията на посолството на Нейно Величество. „Обединеното кралство продължава да подкрепя съществуващата проактивната позиция на България за противодействие на чужди зловредни действия, които подкопават нейния суверенитет. Обединеното кралство подкрепя стъпките, предприети от българските власти, за да отговорят на тази заплаха и да защитят своите граждани, територията и националната си сигурност“, се подчертава в позицията. Канада изразява своята загриженост заради руската шпионска дейност в страната ни. „Загрижени сме от появилата се информация за нови действия на руския шпионаж в България. Канада подкрепя дипломатическите и правни мерки, обявени от българските власти на 23 и 24 януари, за да отговори и да се защити от външни дейности, които подкопават суверенитета на България и застрашават безопасността и сигурността на българските граждани“, се казва в позицията на канадското посолство, което отговаря не само за България, но и за Румъния и Молдова Специализираната прокуратура, по сигнал на ДАНС, е образувала две досъдебни производства срещу двама руски граждани, които са „събирали информация, представляваща държавна тайна с цел предаването й на чужда държава“. В хода на разследването по едното досъдебно производство е установено, че в периода от 2017 г. до настоящия момент, гражданин на Руската федерация е осъществявал разузнавателна дейност, при която е търсил информация за механизмите на изборния процес в страната. Установено е, че руският гражданин има статут на дипломат, акредитиран е у нас като първи секретар в консулския отдел на Посолството на Руската федерация в София. В резултат на проведените действия по другото досъдебно производство е установено, че в периода от месец октомври 2018 г. до настоящия момент, руски гражданин е събирал разузнавателна информация, включително такава представляваща държавна и служебна тайна от сферата на енергетиката и енергийната сигурност на страната, която в последствие е изпращал в централата на руската разузнавателна служба в Москва. За реализирането на незаконната си дейност руският представител е осъществявал контакти с български граждани, които са имали достъп до информация от тази сфера. Допълнителна проверка е установила, че руският гражданин се ползва с дипломатически имунитет, тъй като е служител на Търговското представителство на Руската федерация в София. Съгласно чл. 31 т. 1 от Виенската конвенция за дипломатическите отношения, въпреки наличието на основания за привличането им в качеството на обвиняеми за престъпление по чл. 104 ал. 1 НК, наказателните производства срещу двамата руски граждани са спрени, на основание чл. 25 ал. 1 т. 3 НПК – “деецът е лице с имунитет“. Главният прокурор Иван Гешев е уведомил официално министъра на външните работи за установеното в хода на разследванията и за действията на прокуратурата. БГНЕС припомня, че миналата есен друг първи секретар на посолството на Русия беше отзован по настояване на България. За него беше съобщено само, че е получавал информация от български гражданин. Сега обаче е посочена и в каква сфера са били интересите им новите двама. За шпионска дейност в полза на Русия с обвинение е председателят на движение „Русофили“. По същото разследване има издадени 10-годишни забрани да влизат в страната за руския бизнесмен Константин Малофеев и за близкия до Кремъл генерал Леонид Решетников.", "date": "2020.01.25", "title": "Силна евроатлантическа подкрепа за България в шпионския скандал (ОБЗОР)"}
{"url": "https://www.monitor.bg:443/bg/a/view/lekari-iskat-tabeli-na-ulici-bavjat-se-linejkite-186840", "text": "Лекари от Центъра за спешна медицинска помощ в Пазарджик недоволстват, че заради липса на указателни табели на улици често линейките не могат да достигнат до съответния адрес на пациента. Нередки са случаите, при които поради липсващи указателни табели за наименование на улици и номера на жилищни сгради на територията на община Пазарджик и населените места, се стига до забавяне на екипите. Това е и причината директорът на  Центъра за спешна медицинска помощ в Пазарджик д-р Борис Манев да  внесе сигнал до кмета на община Пазарджик Тодор Попов, Общински съвет  – Пазарджик и обществения посредник Георги Шопов. В  писмото  се обръща внимание на проблема с липсващи указателни табели за наименования на улици  в Пазарджик и населените места  в общината, както и липсващи номера на  жилищни сгради. Д-р Манев настоява по възможност в най-кратък срок да бъдат предприети мерки за възстановяване на указателните табели. Той припомня, че във връзка с дейността на Центъра за спешна медицинска помощ - Пазарджик  екипите на спешните медици са задължени да осъществяват спешна диагностика и терапия на пациенти с остро настъпили нарушения на жизненоважни функции, като за възможно най-кратко време, използвайки най-целесъобразния маршрут, да пристигнат на подадения за изпълнение адрес.", "date": "2020.01.25", "title": "Лекари искат табели на улиците, за да не бавят линейките"}
{"url": "https://www.monitor.bg:443/bg/a/view/5000-prestypni-grupirovki-v-evropa-pecheljat-nad-110-mlrd-evro-186839", "text": "Пет хиляди престъпни групировки в Европа заработват и печелят по 110 милиарда евро годишно. Данните са на европейския комисар по вътрешните работи Илва Йохансон, която съобщи, че европейските власти разследват повече от пет хиляди престъпни групировки. Чистата им печалба е над 110 милиарда евро. Данните бяха оповестени на неформална среща на министрите на вътрешните работи на ЕС в Загреб. На срещата европейските министри обсъдиха борбата срещу организираната престъпност, тероризма, трафика на хора, защитата на децата от престъпления в интернет, а също и миграцията и противодействието на трафика на хора. След срещата комисар Йохансон заяви, че ЕС е готов работи по приемането на план за изземване на незаконно придобитите средства, съобщават и хърватски медии. Хърватският министър на вътрешните работи Давор Божинович, който ръководи неформалната среща, заяви, че гражданите имат право да очакват правителствата да защитят тяхната сигурност. Комисарят по правосъдие в ЕК Дидие Рейндерс обяви, че през февруари ще бъде обсъден първият доклад за върховенство на закона на ЕС. Документът ще дава препоръки и насоки на европейски държави, които нямат независима съдебна система. “Бихме искали да видим първия годишен доклад за върховенството на закона, поставен на масата по време на германското председателство”, допълни Рейндерс. Германия ще поеме председателството на ЕС от Хърватия на 1 юли тази година.", "date": "2020.01.25", "title": "5000 престъпни групировки в Европа печелят над 110 млрд. евро"}
{"url": "https://www.monitor.bg:443/bg/a/view/evrodeputatyt-asim-ademov-nagradi-budni-uchenici-186833", "text": "Евродепутатът от ГЕРБ Асим Адемов награди будни ученици от Пиринско. Шестима са призьорите в ученическия конкурс „Будителите на моя роден край, които трябва да помним“, обявен по случай 1 ноември от евродепутата Асим Адемов. С овации учениците, техните родители и учители посрещнаха наградите - посещение на Европейския парламент в Брюксел, както и поощрителни предметни награди.  Целта на оспорваното съревнование беше да насочи вниманието на младежите към историческата памет на личности от родния край, които са отдали живота си за съхранението на българския дух и идентичност, както и да се изложат важни факти и събития, които са значими за съхраняване на патриотизма и приобщаване към европейските ценности. 102-ма ученици от област Благоевград взеха участие в надпреварата и показаха завидни знания и умения по темата. С най-много призови места се отличиха ученици от Благоевград. Големият победител е Огняна Самарджиева – ученичка в VIII клас на Езикова гимназия „Акад. Людмил Стоянов“ гр. Благоевград. С поощрителни предметни награди бяха отличени Емили-Слава Петрова и Милена Миланова от НХГ гр. Благоевград, Любомира Стамболийска от ПГИ „Иван Илиев“ Благоевград и Димитър Гадиров ученик в ПМГ „Яне Сандански“ гр. Гоце Делчев. Поощрителна награда получи и най-малката участничка в конкурса – Александра Цанова ученичка в VI клас на I ОУ „Св. Св. Кирил и Методий“ гр. Гоце Делчев. Най-много презентации бяха получени от СУ „Братя Петър и Иван Каназиреви“ гр. Разлог – 48. Достойно представиха училищата си участници от Банско, Белица, Долно Дряново, Разлог, Кочан, Слащен и Якоруда. Тричленното жури в състав: д-р Кирил Алексиев – директор на РИМ – Благоевград, Марина Войнова – старши експерт ИТ – РУО-Благоевград и Екатерина Текерска – старши експерт ОНГОР – РУО-Благоевград, оцени получените презентации и се удиви от позитивната нагласа сред младите хора да откриват будителите на родния си край и да представят тяхното дело.", "date": "2020.01.25", "title": "Евродепутатът Асим Адемов награди будни ученици"}
{"url": "https://www.monitor.bg:443/bg/a/view/isus-ot-krushari-geroj-v-dokumentalen-film-na-nvo-186785", "text": "Българче е сред основателно наричаните „герои“ в документалния филм на НВО „Да откриеш своя дом“. На режисьорския стол за лентата сядат носителите на „Еми“ Матю О'Нийл и Джон Алперт, а гласът на разказвача е поверен на актьора Еди Редмейн („Теорията на всичко“, „Момичето от Дания“). Продукцията е вдъхновена от фондацията на писателката Джоан Роулинг „Лумос“, чиято мисия е да прекрати институционализацията на децата в световен мащаб до 2050 г. Сюжетът проследява съдбата на шест семейства, които са преодолели трудностите, съпътстващи институционализацията. Едно от тях зрителите срещат в лицето на приемния родител Дима и Исус от България. Детето е родено с тежки увреждания и е изоставено като бебе. До навършването на 13 години момченцето живее в село Крушари, където е най-големият дом за деца и младежи с увреждания в България. Институцията е закрита през 2015 г, а всички деца са изведени с помощта на фондацията. В актива си Дима има 20 години стаж в областта на рекламата, но решава да смени професионалния си път и преминава курс за грижа за деца с увреждания. Тя прекрачва прага на дома в Крушари като игротерпевт към „Лумос“. Те говориха за една много нежна душевност. Разхождах го с количка. Тогава за първи път той усети вятъра и се смя с глас. Грабна ме...“, разказва майката по призвание. „Преди това Исус не сядаше, не излизаше от леглото. Там беше храненето, преобуването... Всичко за него беше това легло и таванът над него. Това беше неговият свят. Не е заставал пред прозореца, не е поглеждал дори навън, преди да дойде Дима“, допълва и социалният работник Снежана Ванкова. Дима се е изправила и пред най-трудния момент - докторите й казват да очаква най-лошото, защото Исус е покосен от инфекция. категорична е жената. Медиците пък са на мнение, че ако двамата се бяха срещнали по-рано, детето можеше да развие потенциала си в съвсем различна посока . По време на заснемането на филма Исус е почти на 15 и Дима се готви да направи парти в негова чест. Тяхната история е разказана на български език. Виждат се кадри от Крушари, както и от парка в град Добрич. „Да откриеш своя дом“ показва съдбите още на Мария от Молдова, Баншу от Непал, Ливия от Индия и сестрите Каролина, Катерина и Катлин от Бразилия.", "date": "2020.01.25", "title": " Исус от Крушари - герой в документален филм на НВО"}
{"url": "https://www.monitor.bg:443/bg/a/view/nencho-balabanov-aktior-publikata-pritejava-mnogo-silna-intuicija-dori-i-kogato-si-skrit-zad-maska-186807", "text": "Когато решиш да сключиш брак за втори път, трябва да си доста по-внимателен, за да не се налага да има и трети, казва в интервю за \"Монитор\" актьорът Ненчо Балабанов. - За сюжета не мога много да издавам, за да ви е интересно и любопитно, но мога да кажа, че историята касае всички български семейства, които - дойде ли лятото, стягат багажите и тръгват към морето. В случая става дума за нашето Черноморие. И въпреки опитите на много хора да го изкарат “негодно за почивка”, то все още си е прекрасно и е толкова близо до нас. Специално нашата лятна ваканция в All Inclusive е доста по-непредвидима и изпълнена с комични приключения и перипетии, с които трябва да се справим. Гарнирана е с много хумор, слънце, усмивки, целувки и любов. Всъщност основната съставка в нашия сериал е любов. И точно това смятам, че ще го направи любим на всички зрители. - Беше невероятно изживяване! Познаваме се с продуцента Краси Ванков и с някои от актьорите от преди това, но с повечето колеги снимах за пръв път. А това е доста интересно, особено в комедийния жанр. За да правиш комедия, трябва доста да си се напаснал с останалите, да си познавате хумора и да се забавлявате с идентични неща. За мое огромно щастие, кастът на този сериал е уникален и всеки си е точно избран за ролята. Радвахме се искрено на всеки един снимачен ден и съм сигурен, че това ще си проличи във всички епизоди. Живяхме като едно голямо семейство два месеца, без нито секунда драми, интриги и нацупени физиономии. Наслаждавахме се на слънцето, Господ ни подари прекрасно време, на уникалните ситуации и диалози, майсторски подготвени от Иван Ангелов - нашият сценарист. Диалогът и сценарият са много важни за една интересна история, разказана като филм или сериал. Бяхме благословени да имаме и двете в техния перфектен вид. Благодаря и на режисьорите ни Тодор Николов и Боя Харизанова, които ни изтърпяха и приемаха нашите хрумвания и творчески импулси, за да превърнем заедно All Inclusive в позитивно и слънчево приключение. - Тук е моментът да благодаря и на прекрасния ми син Богомил за разбирането, толерантността и вникването в професията ми. Изцяло ме подкрепя, радва се на това, което правя и е горд с баща си - дори когато липсата ми в определени моменти му коства много. Но пък винаги, когато имам такива проекти, намираме начин да си наваксаме след тях. Смея да твърдя, че ме разбира идеално и си дава сметка какво е нужно за човек с моята професия, който трябва да отделя много време и усилия на работата си. Благодаря ти, Боги, че ме подкрепяш! Обичам те.  - Елена е много талантлива актриса и за мен беше удоволствие да играем заедно. Животът на нашата екранна двойка Христо и Марияна е много интересен, изпълнен с предизвикателства, обрати и синусоиди. Нека зрителите да гледат внимателно и съм сигурен, че много от тях ще се разпознаят в нашите герои. А в личен план, за брака мисля само хубави неща. Не съм от хората, които като са били женени веднъж и никога не биха повторили това. Просто разликата при мен е, пък и не само, че когато решиш да сключиш брак за втори път, трябва да си доста по-внимателен, за да не се налага да има и трети. Но съм убеден, че всяко съжителство, със или без брак, както и всяка любов, ни учат на много важни неща за самите нас и ни правят по-добри, по-мъдри, и по-разбиращи, вникващи в истината, че всеки един друг човек е нова вселена. - Не мога да избера едно от тях и да го излъча на първо място. Смятам, че в творческия ми път има място за всички тези неща. И се радвам и благодаря на Бог, че мога да ги изразявам и развивам успоредно. Не искам да избирам. Обичам ги всичките. Пък и смятам, че съвременният артист трябва да може повече от едно нещо, за да бъде интересен на публиката. - Най-напред моите родители, роднините и приятелите ми. После Елена Пеева в музикалната школа в Сливен, след това Румен Рачев, Жени Пашова и Любо Гърбев (преподавателите ми в НАТФИЗ), в следващ период Деси Софранова и Веселина Пършорова в дублажа на анимациите, после... Джуди и Маги Халваджиян. Списъкът е дълъг и благодаря на всички в него - от миналото, настоящето и бъдещето. Но най-вече съм изключително благодарен и на публиката, на хората, които ме гледат и се радват на нещата, които правя. Те ме откриват всеки нов ден, харесват ме и очакват да ме видят отново и отново. Според мен любовта на публиката наистина е най-голямата награда за всеки артист и е едно доказателство за неговото призвание. - Много трудно. Аз съм доста прям и открит човек. Мразя да лъжа. Но тук, в този случай, знаех, че това е част от играта. Регламентът е такъв и направих всичко по силите ми да не се стига до лъжи, а някак да успея да прикрия истината, за да поддържам магията на шоуто. Беше истинско предизвикателство за мен. Много интересно, ново и хубаво. Аз ходя по доста участия из цяла България. Водя частни събития, сватби и церемонии, така че когато ме питаха какво правя в събота, аз отговарях “На участие съм”. Което не беше лъжа. Беше просто умело прикриване на подробностите около участието ми. - Когато излезеш пред хората и си изпълниш песента - и тогава, въпреки, че не те виждат и не са сигурни кой точно си, те ти поднасят аплодисментите си, гласуват за теб и те подкрепят до края. Публиката притежава много силна интуиция, дори и когато си скрит зад маска. Благодаря им от сърце, че ме подкрепяха и ми се радваха много. Незабравимо беше! - Според мен, всичко, което е направено с любов и е истинско, достига до младите хора. Новото поколение е доста интелигентно и умно, колкото и това да се отрича от много скептици. Те са жадни за истински, интересни и вълнуващи приключения. Без значение къде ще им ги поднесеш. На нашите концерт-спектакли идват и много млади хора. Шоу програмите по телевизията, както и сериалите ни се гледат от много млади хора. \"Господари на ефира\" също се гледаше от много млади хора. Така че, аз съм оптимист за всичко, което правя. Защото то достига задължително и до младата аудитория. - Тенисът ми е любов за цял живот. Играя четири пъти в седмицата и напредвам. Но най-важното е, че тенисът ми доставя огромно удоволствие, прави ме по-здрав и е прекрасен начин да се заредя. Чрез него сменям обичайното натоварване и подарявам на тялото и духа си порция страст, състезание, емоция. Обичам този спорт и се надявам винаги да мога да го практикувам. Дай Боже! Обичам да ходя и на фитнес, на йога, да карам колело. Много е важно за всеки един от нас да се движи и да открие своите спортни занимания. Радвам се, че аз открих моите любими спортове, които са много зареждащи и за момента са ми достатъчни.  - В моя случай тенисът е голяма част от отговора на този въпрос. Освен да го играя, обожавам да гледам тенис и следя внимателно турнирите и мачовете. Взел съм си 64-инчов телевизор точно с тази цел. Обичам и природата. Карам мотор и колело, а в последните години през лятото пробвам и шнорхелинг. Тази година успях да поплувам януари и да видя през шнорхела невероятния морски свят на Малдивите. За първи път съм на това райско място и мисля, че това ще е дълготрайна любов. - Много харесвам Рим, Барселона, Ню Йорк, Прага. Бих ги посещавал отново и отново. Но много ще се радвам, ако имам възможност да видя и всички други райски природни дестинации от нашата уникална планета. По-интересни са ми местата, в които Божията ръка преобладава пред човешката. Привлича ме непокътнатото и автентичното. Надявам се да мога да посетя повечето от тези кътчета.  - Не съм бил още в Южна Америка и в Австралия. Очаквам с нетърпение да разгледам и тези места. - Сега правя нова песен, много интересна, с Мага. От скоро съм щастлив и в компанията на Бургаската опера и техния Симфоничен оркестър. Заедно представяме “Без Любов не Може” - един много любим мой концерт-спектакъл, в който пея 14 любими песни, под съпровода на невероятни музиканти. Диригент е Левон Манукян, а в актьорската част от спектакъла си партнирам със Соня Ковчезлиева в различни скечови ситуации. Продължаваме и с “Романтична комедия”, “Фалшив герой”, и с един нов, много интересен музикално-сценичен проект с Милица Гладнишка - с нас е бенд от невероятни музиканти, начело с Ангел Заберски. Общо взето, очертава се една много хубава и креативна 2020-та годита. Дай Боже, да сме здрави и да постигнем целите си, да радваме публиката в цяла България, а и не само. Благодарен съм от сърце за тази възможност.", "date": "2020.01.25", "title": "Ненчо Балабанов, актьор: Публиката притежава много силна интуиция, дори и когато си скрит зад маска"}
{"url": "https://www.monitor.bg:443/bg/a/view/ochakva-ni-uikend-s-proletni-temperaturi-186829", "text": "Днес ще бъде предимно слънчево. От запад ще се появи разкъсана висока облачност. Вятърът ще се ориентира от запад, ще бъде слаб, в Северна България и по Черноморието - до умерен. По-топло, с максимални температури между 10 и 15 градуса. Атмосферното налягане продължава бавно да се понижава, но ще се задържи по-високо от средното за месеца. Над планините ще бъде предимно слънчево. Ще духа до умерен западен вятър. Максимална температура на 1200 метра - около 9 градуса, на 2000 метра - около 3 градуса. Над Черноморието ще бъде слънчево. Ще духа слаб до умерен вятър от западната четвърт. Максимални температури между 9 и 13 градуса. Температурата на морската вода е 7-8 градуса. Вълнението на морето ще е бъде 2 бала.", "date": "2020.01.25", "title": "Очаква ни уикенд с пролетни температури"}
{"url": "https://www.monitor.bg:443/bg/a/view/italianki-zavzeha-podiuma-v-bansko-shifrin-ostana-chetvyrta-186842", "text": "Италианки окупираха първите три места във второто спускане за Световната купа в Банско. За първото място се пребори Елена Куртоне с време 1:29,31 мин., на втора позиция се нареди Марта Басино с 10 стотни изоставане, трета е Федерика Бриньоне (+0,14). На четвърто място финишира американката Микаела Шифрин (+0,35), която триумфира във вчерашното първо спускане на пистата „Алберто Томба“ на Бъндеришка поляна. Пета е сънародничката й Брийзи Джонсън (+0,47). Състезанието бе проведено при отлично време, много добре подготвена писта и отново бе наблюдавано от 3000 зрители на специалната трибуна. Специалистката в спускането София Годжа не участва заради травма в бедрото, която получи по време на вчерашното си падане. Контузията не е сериозна, но Годжа е преценила, че трябва да се възстанови напълно. Куртоне записа първата си победа за Световната купа. За Бриньоне това е втори пореден подиум в Банско, след като вчера завърши втора. Шифрин остава начело в генералното класиране. Утре в зимния ни курорт ще се проведе супергигантския слалом.", "date": "2020.01.25", "title": "Италианки завзеха подиума в Банско, Шифрин остана четвърта"}
{"url": "https://www.monitor.bg:443/bg/a/view/ognen-ad-kraj-garata-v-haskovo-186859", "text": "Огнен ад изпепели десетки бракувани коли, а облак от гъст черен дим надвисна над Хасково след огромен пожар в авто морга край жп гарата. Пламъците лумнаха около 13.00 часа в събота докато работниците режат ламарините на бракуван автомобил. Искрите от машината подпалили тапицерията на старата кола и след минута избухнала газовата уредба. За щастие работниците успели да се отдалечат от мястото на взрива и няма пострадали. Пламъците обаче бързо обхванаха редиците от наредени на две нива една върху друга стари коли. „Чуха се гърмежи като на война. Пред очите ни избухнаха няколко резервоара. Горят над 50 автомобила“, казаха очевидци на огромния пожар. Около 16 часа огънят беше локализиран, но не и загасен. Кметът на Хасково Станислав Дечев отиде на мястото на огнения ад. Градоначалникът нареди цистерните на фирма „Екопрогрес“, които мият улиците на Хасково да помагат на огнеборците и да карат вода за пожарните. Всички ресурси на хасковската пожарна са ангажирани с потушаването на огромните пламъци, които достигнаха до два метра. На помощ в борба със стихията дойдоха и екипи на пожарната в Димитровград. Огромна черна пелена надвисна над Хасково заради стотиците стари гуми, изпепелени в пожара. Очаква се  пламъците да бъдат окончателно загасени до събота вечерта. Тепърва ще се изчисляват материалните и екологични щети. Истинско чудо е, че няма жертви и ранени в пожар с такива размери, коментираха огнеборци.    ", "date": "2020.01.25", "title": "Огнен ад край гарата в Хасково"}
{"url": "https://www.monitor.bg:443/bg/a/view/borisov-izprati-syboleznovatelna-telegrama-do-erdogan-186831", "text": "Министър-председателят на България Бойко Борисов изпрати съболезнователна телеграма до президента на Република Турция Реджеп Тайип Ердоган по повод земетресението в югоизточна Турция, причинило човешки жертви. Премиерът Борисов изразява надежда, че навременните и професионални действия на спасителните екипи и медицинските служби ще помогнат за спасяването на хора от засегнатите сгради. Министър-председателят Бойко Борисов пожелава бързо възстановяване на всички пострадали от земетресението.", "date": "2020.01.25", "title": "Борисов изпрати съболезнователна телеграма до Ердоган"}
{"url": "https://www.monitor.bg:443/bg/a/view/belingkat-zasnetijat-vyv-videata-za-otravjaneto-na-gebrev-e-bil-nachelo-na-ekipa-sreshtu-skripal-186860", "text": "Високопоставен член на руското разузнаване и водач на екипа, който извърши опита за убийство срещу Сергей Скрипал и дъщеря му Юлия през март 2018 г., е същият, който е заснет от камерите в сградата на оръжейното дружество „ЕМКО“ през 2015 г.  Това обяви журналистът Христо Грозев от разследващия сайт  в коментар за разпространените от българската прокуратура през седмицата видеа от деня на отравянето на бизнесмена Емилиян Гебрев, съобщи БНР. „Вярваме, че това е лидерът на екипа, който е бил изпратен в България Сергей Федотов, чието истинско име е Денис Сергеев“, заяви Грозев. Във видеозаписите, направени в подземния паркинг на „ЕМКО“ на 28 април 2015 г., се виждат кадри на мъж, обикалящ между колите на дружеството. На същия ден Гебрев е приет в болница в критично състояние, а в следващите дни това се случва на сина му и на един от директорите на оръжейното предприятие. Няколко дена преди прокуратурата да разпространи кадрите от Белингкат бяха заявили, че опитът за убийство на Гебрев е бил извършен от осем офицери от руското военно разузнаване ГРУ, които са известни с отравяне на жертви чрез поставяне на отровно вещество по дръжките на автомобили. Според Грозев Сергеев може да бъде разпознат в наличните кадри по начина, по който ходи. Журналистът съобщава още, че има множество видеоматериали от пребиваването на руския агент в Лондон, които могат да бъдат сравнени със записите от България, от които е „много вероятно“ да има и такива извън гаража. В четвъртък прокуратурата обвини трима руснаци за отравянето на Гебрев, чиито имена не бяха споменати, като за тях бяха издадени и Европейски заповеди за арест, както и молби за международно издирване с цел арест и екстрадиция. През декември тогавашният главен прокурор Сотир Цацаров потвърди пред медиите, че между част от лицата, които се разследват за отравянето на Гебрев и заподозрените за покушението срещу Сергей Скрипал в Солсбъри през 2018 г. има „тясна връзка“.", "date": "2020.01.25", "title": "Белингкат: Заснетият във видеата за отравянето на Гебрев е бил начело на екипа срещу Скрипал"}
{"url": "https://www.monitor.bg:443/bg/a/view/19-sa-veche-jertvite-ot-zemetresenieto-v-turcija-186830", "text": "Броят на жертвите от земетресението в Източна Турция нарасна на 19 души, съобщиха от пресцентъра на МВнР. Стотици са ранените хора, а хиляди са повредените сгради. До момента няма информация за пострадали български граждани. Продължават спасителните операции. От министерството напомнят, че при необходимост българските граждани могат да се свържат с посолството ни в Анкара на телефони : + 90 312 467 20 71; + 90 312 427 51 42; + 90 533 376 37 69. Земетресението с магнитуд 6,8 по Рихтер беше регистрирано в петък вечерта (24 януари) в Източна Турция малко преди 23.00 часа местно време. Епицентърът е бил близо до град Сивридже, а дълбочината е била 10 километра. Трусът е бил усетен в Израел, Ирак и Сирия.", "date": "2020.01.25", "title": "19 са вече жертвите от земетресението в Турция"}
{"url": "https://www.monitor.bg:443/bg/a/view/plashtash-400-lv-i-stavash-fitnes-instruktor-temata-186811", "text": "В България само за няколко години многократно нарасна броят на хората, които се изявяват като фитнес инструктори или специалисти по различни видове спортни дисциплини по залите. Проверка на „Монитор“ установи, че у нас няма единен регистър и специализиран орган, който да оказва контрол върху подобно роене. Така ситуацията, при която може да бъдете осакатени от пишман инструктор в дадена фитнес зала, заплашва да се превърне в реалност. На практика  всеки желаещ може да получи лиценз за фитнес инструктор, стига да мине кратък курс на обучение срещу 400 лв. такса. По думите на много специалисти в областта, в по-малките центрове дори не изискват сертификат. До края на 2018 г. Националната агенция за професионално образование и обучение (НАПОО) е издала лицензи на 1502 организации, в чиято дейност влиза и обучение на фитнес инструктори. Наред с това в тези центрове може да се изкарат курсове и за продавач-консултант, техник, шивач, готвач или фризьор. Важно е да се знае, че от там се излиза като помощник-инструктор или с по-ниско ниво на квалификация. Разбира се, има и такива учебни центрове, които предлагат обучение за по-високи нива (най-често Level 3) и вписване в европейския регистър. За да се стане помощник по фитнес или спортен инструктор първо ниво се минава курс по анатомия, физиология, упражнения за групи мускули, както и разучавате различни видове фитнес уреди и упражнения. Курсът продължава 4 седмици е и на цена от 450 лв. Предлагат се още мобилно и дистанционно обучение за минимум 100 лв. на курс. Големите фитнес центрове у нас сами предлагат обучение на желаещите да се превърнат от спортуващи в инструктори, като за различните дисциплини и групови занимания има и различни организации, пред които може да се защитава ниво. „Моите лицензи са изкарани изцяло в чужбина. Лично аз сама търся презентъри от висока световна класа, при които мога да качвам нивото си и да се усъвършенствам. Такива хора каним и на „София Фит Фест“ две поредни есени, за да може инструкторите от България да се докоснат до тях и също да имат възможност да повишат нивото си“, сподели Марина Ранкова, международно сертифициран инструктор и обучаващ треньор за България по стил Combat и основен организатор на фестивала. „Иначе, да, в България е трудно да се разбере колко и какви инструктори има, защото няма един орган за осъществяване на контрол“, допълва тя. Доста по-крайно от нея се изказа Кристиян Чубуров, който е с най-високите нива на квалификация (EQF – L5 и L6) в европейския регистър за професионални треньори - Europe Active EREPS, а има и сертификат от американската организация ACE. „Като цяло у нас цари беззаконие и никой не следи, нито се интересува от инструкторите. Заради това по залите е пълно с псевдотреньори, които идея си нямат от нищо свързано с фитнес, анатомия, човешка физиология, биомеханика, биохимия... У нас фитнесът се превърна в бизнес, за който по-важно е да ти прибере парите, отколкото да се грижи за здравето на хората“, казва русенецът, който е и подготвя културисти, има сертификат за кондиционен и здравен треньор. В европейския регистър за професионални треньори (Europe Active EREPS) фигурират 103-има български специалисти. 53-има от тях са инструктори по фитнес, 19 са и персонални треньори с нива Levеl 3 и 4, а други 23-има са групови инструктори. Сертификат по евроквалификационната рамка EQF, който е валиден във всички страни, членски на ЕС, у нас издават и от Фитнес Академия България. Те са за ниво 3 - фитнес инструктор или инструктор групови занимания. Съответно и срокът на провеждане на курса е по-дълъг – в рамките на 2 месеца с теоретично и практическо обучение и два изпита, а и цената е по-висока – 800 лв. 690 лв. пък излиза 3-месечния курс към частния колеж по спорт „Био Фит“, който работи по програми и издава лицензи на Континентална организация на регистрираните фитнес инструктори и треньори C.O.R.F.I.T. Националната спортна академия (НСА) чрез своя Център за следдипломна квалификация също организира курсове по културизъм и фитнес. Те са едномесечни, като при успешно издържан изпит се получава удостоверение от НСА и лиценз от Българската федерация по културизъм и фитнес с правоспособност за работа като инструктор. Курсът е на цена 450 лв. плюс 150 лв. за лиценза към федерацията. Разбира се, тези, които искат да бъдат добри професионалисти и да растат в нивата като инструктори, могат да се явяват на курсове и изпити по целия свят, организирани от съответните сдружения по различни видове дисциплини. А на въпроса дали в България може да се сложи ред и да се контролира кой и как става фитнес инструктор, отговорът преди 4 години намериха в Испания. Тогава там бе въведен строг контрол върху дейността на инструкторите, от които се изисква диплома от лицензиран колеж или академия, а контролът се осъществява от министерството на образованието, тъй като става въпрос за обучение, макар и по вид спорт. По инициатива на спортното министерство Министерството на младежта и спорта е предприело действия за сформиране на междуведомствена работна група със задача проучване на възможностите за регулиране на дейността на фитнес центровете и инструкторите по фитнес. Това обявиха за „Монитор“ от ведомството на Красен Кралев. Съставът на работната група включва представители на Антидопинговия център, Министерството на образованието и науката, Министерството на туризма, Министерството на земеделието, храните и горите, Министерството на вътрешните работи, Националния статистически институт и Националната агенция по приходите. В резултат на дейността си работната група ще извърши всеобхватен анализ на всички приложими норми към дейността на фитнес центровете и фитнес залите и съответно механизмите за контрол над тях. Предварителни проучвания показват, че фитнес центровете не са само спортни обекти и че такива се създават и от търговци по смисъла на Търговския закон и дейността им се осъществява в търговски обекти, които попадат под обхвата на множество регулаторни режими. За осъществяването на дейността си следва да спазват изисквания, попадащи и извън приложното поле на Закона за физическото възпитание и спорта. Така например фитнес залата, предвид характера й на обект с обществено предназначение, следва да се регистрира пред Регионалната здравна инспекция, както и в съответната община. В случай че фитнес залата предлага протеинов бар, следва да се извърши и регистрация пред Българската агенция по безопасност на храните, напомниха от ММС. От спортното министерство информират, че в момента тече процедура по прелицензиране на Сдружение „Българска бодибилдинг и фитнес федерация“, която остана без такъв с отмяна на стария закон за физическото възпитание и спорта. В изпълнение на изискванията на новия ЗФВС министърът на младежта и спорта е издал Наредба № 1 от 4.02.2019 г. за треньорските кадри, с която се определят изискванията за заемане на длъжности, както и условията и редът за вписването на треньорските кадри. Според нея регистрираните запазват лиценза си за двугодишен срок от влизането в сила на наредбата. Подаването на документи за вписване в регистъра може да стане от федерацията по съответния вид спорт или лично от лицето до Министерството на младежта и спорта чрез заявление, придружено със съответните документи. Вписването се извършва от определени от министъра длъжностни лица, разясняват от ММС.", "date": "2020.01.25", "title": "Плащаш 400 лв. и ставаш фитнес инструктор (ТЕМАТА)"}
{"url": "https://www.monitor.bg:443/bg/a/view/es-svalja-135-leva-ot-minimalnata-ni-zaplata-186817", "text": "Лансираната идея на новия шеф на Еврокомисията Урсула фон дер Лайен за общоевропейска минимална заплата може да намали заплащането у нас. Вместо фанфарно обявените по-високи доходи предложението за въвеждане за един и същ модел в ЕС ще закове най-ниския доход на 475 лева месечно. От 1 януари минималната заплата е 610 лева, което у нас би довело до 135 лева по-малко заплащане. Предложението за въвеждане на общоевропейска минимална заплата съществува, в три отделни форми. Първата предполага една и съща пропорция на минималното заплащане спрямо средното за всички европейски страни, независимо от нивото на икономическото и социално развитие. Такава е концепцията на заместник-председателя на Европейската комисия (ЕК) Франс Тимерманс, който предлага това да бъде Средната брутна месечна заплата през 2018 г. е 1135 лева, но това поставя медианната заплата за същата година на ниво от около 795 лева. Следователно според предложения подход за определяне на минималните заплати в ЕС, тази в България през 2018 г. би следвало да е приблизително 475 лева. За сравнение минималната работна заплата в Дания и Италия е близо 80 на сто от медианната. Интерпретациите по темата за ръст на доходите бяха опровергани от социалният министър Деница Сачева в парламентарната зала. „Не може да говорим, че еднаква минимална работна заплата за целия ЕС може да повиши благосъстоянието на българските граждани. Защото няма така зависимост от уравниловката, това ще намали много сериозно конкурентноспособността на Източна Европа и България няма да има само позитиви“, коментира Сачева. Еврокомисията стартира на 14 януари т.г. първата фаза на консултации по темата, която ще продължи шест седмици. Тепърва според Лисабонския договор предстоят консултации между Европейския парламент, националните парламенти, социалните партньори и НПО-тата за покритие в страните от ЕС, адекватност, прозрачност и предсказуемост на механизма за определяне на минималната работна заплата. След това на Съвета на ЕС след дебатите. У нас социалното министерство и партньорите от тристранката са достигнали до съгласие за рамков документ, който да се отчитат националните особености на държавите-членки, като възприемат за справедливо предложението на Тимерманс. „Дебатите в ЕС са разнопосочни, но вероятно до 6 месеца ще стане ясно последно какви са предложенията за директива или препоръка“, заяви Сачева в отговор на въпрос на червения депутат Георги Гьоков. Най-твърдият вариант налага едно и също равнище на минималната заплата за всички страни, което се подкрепя от крайнолевите в ЕС.", "date": "2020.01.25", "title": "ЕС сваля 135 лева от минималната ни заплата "}
{"url": "https://www.monitor.bg:443/bg/a/view/otnovo-mrysen-vyzduh-prahovi-chastici-nad-normite-v-11-grada-186832", "text": "Високи нива на замърсяване са регистрирани в много райони на страната тази сутрин, съобщи Нова телевизия. Към 4 сутринта 11 града в страната са с концентрации на фини прахови частици над нормите - София, Перник, Благоевград, Смолян, Пловдив, Кърджали, Враца, Плевен, Горна Оряховица, Русе и Шумен. В София запрашаването е най-осезаемо със стойности няколко пъти над допустимите. В северната половина на града стойностите на фините прахови частици са по-високи. Станцията на Националния център по заразни и паразитни болести показва почти 300 μg/куб.м (при норма от 50 μg/куб.м). В петък вечерта в столичния квартал \"Христо Ботев\" имаше висока концентрация на серен диоксид. Най-тежко се дишаше между 19 и 21 часа, когато уредите удариха 387 μg/куб.м (при норма от 350). Серният диоксид обикновено се отделя при горене на битови отпадъци. Особено чувствителни към него са болните от бронхиална астма. Ефектите върху човешкото здраве са нарушения на дишането, белодробни заболявания, нарушение на имунната защита на белия дроб.", "date": "2020.01.25", "title": "Отново мръсен въздух: Прахови частици над нормите в 11 града"}
{"url": "https://www.monitor.bg:443/bg/a/view/kosmicheskite-sili-na-sa-sht-kato-startrek-186868", "text": "Доналд Тръмп показа как ще изглежда логото на американските космически сили в своя акаунт в Twitter. Екип от дизайнери, военни и други специалисти са разработили емблемата, споделя в поста си американският президент. Кръглото лого има тъмносин цвят за фон и бели \"звезди\". В центъра му е вградено изображнение на земята с бяла стрелка, сочеща нагоре. В кръг е надписът „Космическите сили на САЩ и департамент ВВС“. Потребители в мрежата веднага откриха прилики с емблема от филма \"Стартрек\".", "date": "2020.01.25", "title": "Космическите сили на САЩ откраднаха емблемата на Стартрек "}
