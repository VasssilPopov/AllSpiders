{"url": "https://www.monitor.bg:443/bg/a/view/bg-studenti-bjagat-ot-danija-otivat-v-italija-i-ispanija-142270", "text": "Наблюдава се отлив на български студенти към университетите в чужбина, в които началото на учебната година наближава. Проверка на „Монитор“ установи, че има отлив от Дания и вместо към Скандинавия българските мозъци зад граница се насочват към по-топлите Италия и Испания. Въпреки че се очакваше по-малък интерес към университети в Англия след Брекзит, страната продължава да е най-привлекателна образователна дестинация. За да се видят най-желаните държави и направят изводи от кандидат-студентската кампания за 2018-а, „Монитор“ се свърза с няколко агенции („Едланта“, Интеграл“, „Дарби“ и „ „Скай Лайнс“), които подготвят нашите ученици за предстоящия им прием. Въпреки безплатното обучение от консултантска къща „Дарби“ отчитат по-малък интерес за следване в Дания, което се дължи на променените критерии за кандидатстване там и притесненията на кандидатите дали ще успеят да ги покрият. „Сред причините са намалената квота за прием на студенти от ЕС, специфичните изисквания за брой часове по ключови за специалността предмети и по-голямата конкуренция. За сметка на това младите хора и техните семейства започват да търсят програми на английски език в Италия и Испания.“, уточниха от „Дарби“. ", "date": "2018.08.21", "title": "БГ студенти бягат от Дания, отиват в Италия и Испания"}
{"url": "https://www.monitor.bg:443/bg/a/view/za-da-promenim-tendenciite-142267", "text": "Брекзит или Армагедон? Този въпрос трескаво си задаваха британските медии през последните месеци. Валяха прогнози за апокалипсис. По страниците на вестниците на Острова се пишеше за запаси от лекарства, храни. „Има риск за познатия ни хамбургер“, оплакаха се дори от Асоциацията за сандвичи и готови храни. Марулите и доматите, които идвали от други страни в Европа, можело да не се доставят. На някои дори може да им прозвучи смешно, но това бяха само част от притесненията на някои от британците. Чуждите студенти пък бяха наплашени, че няма да имат шанс да учат в любимите университети на Острова. Все пак Англия беше топ дестинация и за българските младежи. Очакваният апокалипсис обаче май няма да се състои. Оказа се, че кредитите за учащи от ЕС остават и така студентите ще могат да покриват обучението си там. Така вузовете на Острова си остават най-желани за сънародниците ни. И с най-голямо разнообразие от специалности. Всъщност според класация за най-добрите университети в света за тази година Кеймбридж и Оксфорд отново са на челни места и заемат съответно пето и шесто място. Интересна тенденция е обаче замяната на датски университети с италиански и испански, тъй като Дания бе предпочитана дестинация заради безплатното обучение. Завишените критерии обаче явно са отказали наши мераклии. Факт е, че през последните няколко години все повече български младежи предпочитат да учат в чужди вузове. Най-вече за да имат шанс за по-добра реализация. И това трябва да ни е като обеца на ухото. Вярно е, че експерти вече отчитат обратната тенденция - тази на завръщане, но все още не може да се говори за някакъв траен процес. Да привлечеш младите хора, а още повече и да ги задържиш след това, е нужна много работа. Да им осигуриш стабилни доходи, възможност за израстване в кариерата и спокоен живот. Защото колкото и да е тъжно, навън бягат най-кадърните. В същото време у нас продължаваме да си скубем косите, след като прочетем поредното проучване, което отчита неграмотността на нацията ни, броя на отпадащите ученици и писъка за недостигащите учители. По последни данни около 4000 педагози се търсят в цялата страна. И една от причините е точно защото младите хора не виждат смисъл да учат педагогика или пък предпочитат да станат учители в българско училище зад граница. Като върна лентата назад, си спомням, че когато станахме член на Европейския съюз, се радвахме най-вече на това, че границите ще са отворени. Ключовата фраза беше „свободно движение“. Аз също съм млад човек, но избрах да остана тук. Няма нищо лошо в това да учиш навън. Напротив. Но бих посъветвала другите младежи - идете, учете, развивайте се, вижте света, придобийте знания и умения. Но се върнете. Защото тук има нужда от такива като вас. За да променим тенденцията и апокалиптичните проучвания.", "date": "2018.08.21", "title": "За да променим тенденциите"}
{"url": "https://www.monitor.bg:443/bg/a/view/syprug-udrja-v-korema-bremennata-si-jena-za-da-pometne-sledi-ja-po-vreme-na-razvoda-142240", "text": "Агресивен мъж е удрял в корема бременната си жена, за да пометне. Казвал й е, че не иска да има потомство. Въпреки тормоза съпругата успяла да износи бебето и родила здраво момченце, след което подала молба за развод. Това е само един от драстичните случаи, по които работят експертите на неправителствената организация „Джендър алтернативи”. Общо 50 жени през юли и август са потърсили помощ в пловдивската организация за защита на жертви. Болшинството са се оплакали от физически и психически тормоз в семействата си, съобщи адвокат Милена Кадиева от правозащитната организация. Тя уточни, че най-младата е на 21 г. 79-годишна е поискала защита в съда от дъщерята и внучката си, които я удряли и обиждали, тъй като им пречела с присъствието си в общото жилище. Случаят с удряната в корема бременна жена имал и развитие. Когато тя поискала да се разведат, мъжът изпратил в селото, в което тя се пренесла да живее, свой приятел да я наблюдава. Мъжът се информирал от нейни близки и съседи как прекарва времето си и с кого се среща. Младата майка се уплашила, тъй като непознатият бил агресивен и вървял след нея навсякъде. Появявал се и на детската площадка, където тя разхождала невръстния си син и жената подала жалба в полицията. Според „Джендър алтернативи” най-вероятно по този начин съпругът се опитвал да упражни натиск върху бившата си половинка, за да се откаже тя от бракоразводното дело. „В последните няколко години има истински бум на скандали и побоища точно по време на отпуските. Пострадалите са принудени да завеждат дела по закона за домашното насилие. Издават се заповеди за незабавна защита, докато приключат процесите. На биячите се забранява да доближават жертвите си и техните домове на определено разстояние”, каза адвокат Кадиева.  ", "date": "2018.08.21", "title": "Съпруг удря в корема бременната си жена, за да пометне"}
{"url": "https://www.monitor.bg:443/bg/a/view/slagat-zabavni-bilbordove-za-mladite-shofiori-142269", "text": "Стартира кампанията \"Карай си спокойно\", насочена към младите шофьори, съобщи председателят на Българската асоциация на пострадалите при катастрофи Владимир Тодоров. Кампанията включва разполагането на 12 билборда със забавни послания по магистрала „Тракия” и ще продължи до средата на септември. Тя е подкрепена от Министерството на регионалното развитие и е продължение на Световната кампания за пътна безопасност под егидата на Младежката организация към ООН за пътна безопасност /YOURS - Youth for Road Safety/.  Билбордовете са разположени равномерно през около 50 км по АМ \"Тракия\".  Идеята този път била кампанията да е положително настроена, а не назидателна, обясни Тозоров. Тя цели да провокира младите хора да карат спокойно. Владимир Тодоров каза още, че от началото на годината 359 са загиналите при пътни произшествия, което е с 40 души по-малко в сравнение с миналата година.", "date": "2018.08.21", "title": "Слагат забавни билбордове за младите шофьори "}
{"url": "https://www.monitor.bg:443/bg/a/view/bg-koprodukcija-shte-se-bori-za-oskar-142148", "text": "Българската копродукция „Дивата круша“ ще влезе в състезанието за номинация в чуждоезичната категория на предстоящите оскари. Това стана ясно, след като от Турция обявиха, че с това заглавие ще протегнат ръка към заветната статуетка през февруари догодина. Драмата, режисирана от Нури Билге Джейлан, вече направи световната си премиера в рамките на Международния кинофестивал в Кан през месец май, когато любителите на седмото изкуство посрещнаха прожекцията с дълги и бурни аплодисменти. „Дивата круша“ е петият проект на Джейлан, който е изпратен от Турция в борбата за номинация за „Оскар“. Сега филмът е избран от 17-членно професионално жури, като се конкурираше за честта с още 11 продукции. В лентата участие взимат продуценти от 7 държави - Zeyno Film (Турция), Memento Films Production (Франция), Detail Film (Германия), „РФФ Интернешънъл” (България), 2006 D.O.O. (Босна и Херцеговина), Sisters & Brother Mitevski (Македония) и The Chimney Pot (Швеция). „Тази копродукция е сложно организирана между седем компании. Всяка от тях се включва чрез артистичен, финансов или технически принос в проекта”, обясни Зейнеп Атакан, която стои зад „Дивата круша” от турска страна. Филмът разказва историята на Синан, който се завръща в родното си село и прави всичко възможно да събере необходимите средства, за да издаде все още непубликуваната си книга. Дълговете на баща му обаче ще попречат на героя да сбъдне своята мечта. 91-ата церемония по раздаването на наградите „Оскар“ ще се проведе на 24 февруари, а номинациите ще бъдат официално обявени на 22 януари. Това ще е и първата година, в която Американската филмова академия ще въведе новата си категория за постижение в популярен филм, която през последните дни предизвика полемика в средите. Друга промяна, на която ще станем свидетели догодина, е по-краткото телевизионно излъчване на церемонията, което ще бъде съкратено до 3 часа. Предстои България също да посочи предложението си за предстоящите оскари.", "date": "2018.08.21", "title": "БГ копродукция ще се бори за „Оскар“"}
{"url": "https://www.monitor.bg:443/bg/a/view/voenen-kugyr-skysa-jici-na-elektroprovod-kraj-calapica-njama-postradali-142273", "text": "Военен „Кугър” скъса жици на електропровод край село Цалапица, няма пострадали при инцидента. Това съобщиха от пресцентъра на Министерство на отбраната. Инцидентът е станал около 18.25 часа днес по време на тренировъчен полет за медицинска евакуация с вертолет „Кугър“ от състава на 24- та авиобаза в Крумово. По време на полета се налага рязка маневра, за да се избегне ято птици, при която машината е закачила жици на електропровод. Тричленният екипаж веднага е приземил вертолета. Военнослужещите са невредими, съобщи \"Фокус\".  По случая се води разследване от Служба „Военна полиция“. ", "date": "2018.08.21", "title": "Военен „Кугър” скъса електропровод край Цалапица, няма пострадали  "}
{"url": "https://www.monitor.bg:443/bg/a/view/sa-sht-nalojiha-novi-sankcii-na-ruski-firmi-142271", "text": "САЩ наложиха санкции на две руски транспортни фирми, които са заподозрени в прехвърляне на петрол на севернокорейски кораби в нарушение на резолюции на Съвета за сигурност на ООН, предаде Асошиейтед прес. По-рано тази година министерството на финансите на САЩ заяви, че свързан с тези руски компании кораб е прехвърлил 3500 тона петрол на кораби, плаващи под севернокорейски флаг. Според министерството купувачът е бил севернокорейската банка Тесон, която е свързана с отдел от Корейската трудова партия, занимаващ се с незаконна икономическа дейност в полза на севернокорейските лидери. Активите на двете руски фирми в САЩ се замразяват, а на американци се забранява да търгуват с тях. Санкционирани са фирмите \"Приморие маритим лоджистикс\" и \"Гудзон шипинг\" от Владивосток, както и шест от корабите им.", "date": "2018.08.21", "title": "САЩ наложиха нови санкции на руски фирми"}
{"url": "https://www.monitor.bg:443/bg/a/view/prestypnik-kara-kola-vmesto-da-leji-v-pandiza-142256", "text": "Полицията в Горна Оряховица установи мъж, който спокойно се разхождал с колата си, вместо да излежава в затвора влязла в сила ефективна присъда При рутинна проверка в града, униформените спират лек автомобил с 40-годишен мъж зад волана. Установено е, че водачът има издадена присъда от 2 години и 4 месеца и трябва да се намира в затвора, да я излежава. Полицаите сигнализират за случая на колегите си от съдебна охрана. От колата си, водачът е откаран направо в затвора в Ловеч.", "date": "2018.08.21", "title": "Престъпник кара кола, вместо да лежи в пандиза"}
{"url": "https://www.monitor.bg:443/bg/a/view/japonski-it-ekspert-ni-pomaga-s-tyrgovskija-registyr-sistemata-trygva-do-kraja-na-sedmicata-142263", "text": "Японски ИТ специалист ни помага във възстановяване на данните от Търговския регистър, а самата система ще заработи в пълен обем до края на седмицата. Това стана ясно от думите на премиера Бойко Борисов по време на изслушването му в Народното събрание заради срива на Търговския регистър.   Борисов обясни, че са извикани допълнително експерти, в това число и външни консултанти, включително и от Япония. По думите  му с тяхна помощ в момента са възстановени данните до 17 юли, а в момента е в ход възстановяването на тези от август. Той припомни, че 3 диска се дефектирали, а поддържащата фирма ги е пренаредила, но базата данни „не ги чете”. каза Борисов и обясни, че има уверение от ДЕАУ, че Търговския регистър ще заработи в пълен обем до края на тази седмица. Той припомни, че сега се работи по създаването на държавно хранилище, където всички регистри да пращат копия от информацията си. По думите му това хранилище ще бъде част от т.нар. държавен хибриден облак. До 3 септември пък ДАЕУ трябва да е готова с анализа си за потенциалните рискове пред останалите системи, а държавното хранилище да заработи от 30 септември. На свой ред вицепремиерът Томислав Дончев обясни, че по дипломатически път са искали помощ от фирмата производител на дисковете. Първоначално те  им казали, че не се занимават с възстановяване на информация от тях, но все пак след настояване на кабинета, са пратили специалист у нас. По време на дебатите шефът на ПГ на ГЕРБ Цветан Цветанов попита дали може да се говори за умишлен саботаж, тъй като фирмата „Лирекс\" е обединила дисковия масив на Търговския регистър с този на резервния сървър, което пък създало трудности за възстановяване на информацията. Той поиска анализ на всички проекти, които е изпълнявала въпросната фирмата в държавни институции. На свой ред вицепремиерът Томислав Дончев се ангажира да даде такава справка. Премиерът Бойко Борисов обаче се обърна към своите депутати от ГЕРБ и им препоръча да не повдигат темата за \"Лирекс\" и възможността за саботаж, а експертите да бъдат оставени да си свършат работата следващите няколко дни. каза той. Той обясни, че предвид и електронното управление трябва да си защитим системите надеждно и ако се налага да направим законодателни промени. Той напомни идеята на лидера на Атака” Волен Сидеров, който иска държавна компания в застраховането, но не стана ясно дали предлага такава и за поддръжката на чувствителните системи у нас, каквито са регистрите. „ Ако трябва да имаме система или закон, които ще позволят за тези чувствителни системи да ги защитим. Или обществените поръчки да ги прави НС и да не влизаме в ръцете на една фирма, колкото и голяма да е тя. Ако щете и чрез Информационно обслужване”, описа предложението си Борисов. До края на седмицата, ако имаме късмет, ще имаме регистър, обясни премиерът. След края на дебатите в кулоарите на НС Борисов коментира, че няма основания за оставката на правосъдния министър Цецка Цачева, за каквото настояват от БСП. Премиерът обясни, че отговорните са отстранени, препоръките са изпълнени, а новите дискове са доставени, но явно не е имало време да бъдат поставени преди да се случи сривът с Търговския регистър. \"Тези, които купуваха гласове, искат оставката. Тези, които направиха банковата криза 1996 година и направиха пенсиите 3 долара, или сринаха КТБ, сега излизат да се изказват”, каза Борисов. Премиерът отново обясни, че няма да угажда на опозицията и през 6 месеца да правим предсрочни избори. Накрая Борисов коментира и казуса с КФН и „Олимпик”. По думите му, ако цялата комисия има вина, то цялата трябва да си отиде. Поводът за изказването му е искането на БСП цялата КФН да бъде освободена. Въпреки това той напомни, че както в БНБ, така и в КФН, председателят на комисията не носи отговорност за ресорните си заместници. Именно поради същата причина при фалита на КТБ си отишъл не шефът на БНБ, а неговият заместник.", "date": "2018.08.21", "title": "Японски ИТ спец ни помага с Търговския регистър, тръгва до края на седмицата"}
{"url": "https://www.monitor.bg:443/bg/a/view/firmi-ot-rusija-kitaj-i-kanada-iskat-srybskata-rtb-bor-142259", "text": "Три компании от Русия, Китай и Канада са подали заявки на участие в приватизацията на RTB Bor, която притежава единствения в Сърбия меден рудник с металургичен комбинат, съобщи Reuters. Правителството на Сърбия търси купувач, който да инвестира във фирмата, която е натрупала много дългове, минимум 350 млн. долара. Засега обаче не се уточнява какъв дял от държавното предприятие ще приватизира.", "date": "2018.08.21", "title": "Фирми от Русия, Китай и Канада искат сръбската RTB Bor"}
{"url": "https://www.monitor.bg:443/bg/a/view/nap-novite-pravila-za-fiskalnite-ustrojstva-svivat-zagubite-za-dyrjavata-142258", "text": "Промените в Наредбата за регистриране и отчитане на продажби в търговските обекти чрез фискални устройства са необходими, защото всяка година има над милиард преки загуби за фиска от злоупотреби, от укриване на оборота с най-различни трикове - избягване на облагане, използване на фискални принтери, които могат избирателно да принтират касови бележки, или да разпечатват бележки, приличащи на касови. Това обясни по БНР говорителят на НАП Росен Бъчваров. Като най-рискови браншове той посочи ресторантьорският, нощните заведения и търговията с дрехи и обувки, като поясни, че именно там най-често са концентрирани подобни злоупотреби. \"Загубата за бюджета не е пряко и единствено загуба за НАП, а загуба за цялото общество и по тази причина беше предложена тази промяна\", коментира Бъчваров. Той увери, че общественото обсъждане е извело редица въпроси и те ще бъдат прецизирани през следващите седмици. “Новите текстове въвеждат отчитане почти в реално време на всяка касова бележка, докато в момента това се случва веднъж месечно, което значително влошава качеството на контрола\", напомни Росен Бъчваров и обясни, че се въвежда и възможността чрез QR код всеки един клиент да удостовери, че неговата касова бележка е действителна, което му дава възможност да упражнява гражданските си права по-добре. От Българската стопанска камара обаче възразяват срещу текстове в наредбата, които според бизнес организацията се нуждаят от прецизиране.", "date": "2018.08.21", "title": "НАП: Новите правила за фискалните устройства свиват загубите за държавата"}
{"url": "https://www.monitor.bg:443/bg/a/view/zatvarjat-shishman-za-podmjana-na-vodoprovod-142266", "text": "Една от централните столични улици - „Цар Иван Шишман“, ще бъде затворена за движение до средата на септември. Причината е подмяна на канализацията по пряката „Иван Вазов“. Тръбите ще се сменят в отсечката между бул.“Васил Левски“ и ул.“Раковски“. Забраната важи за кръстовището между „Шишман“ и „Иван Вазов“, влиза в сила от вторник, 21 август, и ще продължи до 24 часа на 16 септември. Въвежда се организация на движението за изграждане на канализация по ул. “Иван Вазов” от бул. “Васил Левски” до ул. “Георги Раковски“, съобщиха от пресцентъра на Столична община. От 00.00 часа на 21 август 2018 г. до 24.00 часа на 16 септември 2018 г. се забранява влизането на пътни превозни средства през кръстовище ул. “Иван Вазов” - ул. “Цар Иван Шишман”. Промени в организацията на движение има и по Източната тангента. Там започва реконструкция на пътя от ул. 511 в посока ул. “Мими Балканска“. Първоначално ще се затвори южната половина на пътното платно от 21 до 24 август в участък от 270 метра. Движението се насочва по северното платно. Ще се регулира с преносима светофарна уредба. От 29 август до 31 август ще се прехвърли движението в северното платно, а ще се ремонтира южното. От 1 до 3 септември северната половина на пътното платно в участък от 278 м, считано от кръстовището с ул. „Мими Балканска“ в посока ул. 511 движението ще се извършва в южната половина от пътното платно на улицата, като същото се регулира с преносима светофарна уредба. Цялостно затваряне в двете посоки по Източната тангента ще има от 4 до 6 септември в участък от 62 м при кръстовището с ул. „Мими Балканска“. Трафикът се измества по временен обходен път. Реконструкцията на пътя предвижда цялостна подмяна на настилката, изграждане на тротоари и улично осветление. Алтернативните пътища са бул. \"Брюксел\" към квартал \"Христо Ботев\" или летище София, а Източна тангента и ул. \"Мими Балканска\" ще продължат да функционират, но движението по тях ще е по-натоварено заради стесняването на трафика в едно платно.", "date": "2018.08.21", "title": "Затварят „Шишман“ за подмяна на водопровод"}
{"url": "https://www.monitor.bg:443/bg/a/view/zamestnichkata-na-ivancheva-ostava-v-aresta-142257", "text": "Спецсъдът отхвърли искането на бившия заместник-кмет на столичния район \"Младост\" - Биляна Петрова, да напусне ареста. Съдът изслуша заключението на съдебномедицинската експертиза за състоянието й, което гласи, че въпреки здравословните си проблеми разследваната за корупция Петрова може да се лекува и в ареста. Според д-р Адриана Русева, заболяванията на Петрова не изискват болничен престой. Тя е осигурила личен преглед на бившия заместник-кмет и при други специалисти. Според защитата на Петрова вещото лице е изследвало и въпроси, които не са му възложени от съда и прави изводите си без да се е запознала с условията в ареста. Съдът не се съгласи с това с аргумента, че лекарката е проявила самоинициатива за попълване на изследването. Според съда консултациите с други специалисти не само не са неправомерни, а е проява на висок професионализъм. Петрова може да обжалва решението пред апелативния спецсъд. Тя и бившата кметица на „Младост“ Десислава Иванчева, както и предшественика й Петко Дюлгеров са обвинени за изнудването на бизнесмена Александър Ваклин. През април т.г. Иванчева беше арестувана, а в колата й открити 56 000 евро белязани банкноти, а остатъкът до 70 000, колкото била първоначалната вноска от изнудвания бизнесмен, били в посредника. Според разследващите по ръцете на Иванчева и Петрова имало от веществото, с което парите били белязани. В момента се извършва предявяване на материалите от разследването, т.е. обвиняемите и адвокатите им ги четат в спецпрокуратурата, след което обвинителният акт ще бъде внесен в съда.", "date": "2018.08.21", "title": "Заместничката на Иванчева остава в ареста "}
{"url": "https://www.monitor.bg:443/bg/a/view/velikobritanija-planira-bum-na-iznosa-sled-brexit-142260", "text": "Великобритания цели да увеличи износа си до 35% от брутния вътрешен продукт (БВП) след излизането си от ЕС, като се стреми да разшири търговските си връзки с останалата част от света, заяви вчера британският министър на международната търговия Лиъм Фокс, цитиран от Reuters. Министерството на международната търговия бе създадено след решението на британците да излязат от Евросъюза през 2016 г. За миналата година британският експорт е бил 30% от БВП.", "date": "2018.08.21", "title": "Великобритания планира бум на износа след Brexit"}
{"url": "https://www.monitor.bg:443/bg/a/view/dani-levan-se-vryshta-na-selo-vyv-fermata-142255", "text": "Даниел Русев, по-познат на феновете си с псевдонима Danny Levan/Дани Леван ще се присъедини към четвъртия сезон на „Фермата“, който ще да стартира в ефира на bTV на 7 септември. Макар че новината циркулира от около ден в медийното пространство, тя все още не е потвърдена от екипа на предаването. Към момента е известно единствено, че в новите епизоди на „Фермата“, които ще преминат под мотото „Съединение“, ще вземат участие вокалистът на D2 Деян Каменов – Дидо и лекоатлетката Ваня Стамболова. Специално за „Монитор“ продуцентите на шоуто Иван Христов и Андрей Арнаудов обявиха и присъствието на звезда от световна величина в четвъртия сезон. Коя е тя обаче все още не е ясно. „Последното проучване, което се направи в България, показа, че в нашите граници сме под 7 милиона. Това предизвика голяма паника. От друга страна, по икономически или исторически причини, извън границите на Република България живеят около 5 милиона българи. Всяка една от тези малки и големи Българии, пръснати по света и у нас, ще има представителна извадка в предаването. Това означава Съединение“, обясни още пред „Монитор“ Христов.", "date": "2018.08.21", "title": "Дани Леван се връща на село във „Фермата“"}
{"url": "https://www.monitor.bg:443/bg/a/view/noris-vmesto-alonso-na-trenirovkite-142262", "text": "Младият пилот на \"Макларън\" Ландо Норис (Вбр) ще кара в първата свободна тренировка за предстоящата Гран при на Белгия на мястото на Фернандо Алонсо. Алонсо вече обяви оттеглянето си от Формула 1 след края на сезона, а Норис е един от кандидатите за титулярно място в тима, след като Карлос Сайнц зае това на двукратния световен шампион. 18-годишният британец Норис кара във Формула 2 и от тима на \"Макларън\" искат да разберат как ще се справи по време на уикенд от Гран при. Досега той е правил само тестове, последният от които на \"Хунгароринг\" след старта в Унгария. Той ще кара на тренировка и за Гран при на Италия, където ще замени Стофъл Вандоорн. От екипа на \"Ред Бул\" пък потвърдиха, че Пиер Гасли ще заема от следващия сезон мястото на напусналия Даниел Рикардо. Негов съотборник ще е Макс Верстапен. Гасли кара тази година за сателитния тим на \"биковете\" - \"Торо Росо\". Консултантът на \"Ред Бул\" Марко Хелмут, е предизвикал истинска истерия в къщата на Пиер Гасли, призна новият пилот на \"биковете\". 22-годишният французин говори за официалния уебсайт на австрийския тим, след като подписа договор за заместник на Рикардо. \"След края на разговора, започнах да тичам и крещя из къщата, а след това с приятелите ми направо скочихме в басейна, разказа той. - Бях шокиран. Не знаех точно какво говорех, така че направо скочих в басейна, за да празнувам с приятелите ми и семейството ми. С Макс Ферстапен се познаваме от доста време. Карахме заедно картинг през 2010-а година, така че вече имаме опит един срещу друг.\"", "date": "2018.08.21", "title": "Норис вместо Алонсо на тренировките"}
{"url": "https://www.monitor.bg:443/bg/a/view/91-000-uchiteli-i-direktori-u-nas-5000-se-pensionirat-tazi-godina-142265", "text": "В системата на българското образованието работят 91 000 учители и директори, като 5000 предстои да бъдат пенсионирани още тази година. Това показва анализ на синдиката „Образование“ към „Подкрепа”, озаглавен „Има ли почва учителската професия“. Броят на работещите пенсионери или на педагогическите специалисти във възраст 60+ заедно с „нередовните учители“ остава рекордно висок - над 7500. От „кастингите“ на директорите, търсещи нови назначения, става ясно, че огромен брой от кандидатите са завършили сега или преди години, но нямат стаж по специалността. Много от кандидатите, запознавайки се отблизо с професията и на фона на заплата от 760 лева, не са ентусиазирани да станат учители. Често приемат работата в училище като временна. Според анализа по някои специалности откриването и привличането на специалисти е твърде трудно. „Когато става дума за училище с ученици под средния брой, тогава е почти невъзможно, защото годишната норма от часове преподавателска заетост за учители примерно по физика, информационни технологии, музика, изобразително изкуство е много малка. Това веднага означава невъзможност тези специалисти да получават пълна заплата. Тогава се налага директорите да назначават неспециалисти, което е за сметка на качеството“, коментират от синдиката. В анализа е отбелязан и дефицитът на учители, като най-големият недостиг се очаква през идните от 5 до 10 години. Основната причина е пенсионирането на половината от сега работещите. И в момента има липса на правоспособни учители с необходимите специалности, които мотивирано да започнат работа и да останат. Все по-висок е броят на неправоспособните учители по редица предмети. Прогнозата е за продължаваща негативна тенденция, отблъскваща младите хора от учителската професия. Надеждите на Синдиката на българските учители към КНСБ за хиляди млади учители, влизащи в образователната система са по-скоро наша обща мечта, която е далеч от сегашната реалност, пише в анализа. В него се посочва, че се очаква едва неколкостотин млади учители да влязат в системата, като се запазва тенденцията работилите до пет години в нея да я напускат безвъзвратно.", "date": "2018.08.21", "title": "91 000 учители и директори у нас, 5000 се пенсионират тази година"}
{"url": "https://www.monitor.bg:443/bg/a/view/poreden-pojar-v-hadjidimovo-izgorja-ovcharnik-142245", "text": "Голям пожар лумна в покрайнините на град Хаджидимово в близост до границата с Гърция малко след полунощ. Изцяло изгоря овчарник, повечето от животните са спасени, но са изгорели и 20 тона сено. Сигналът е подаден около 00:20 часа, дошлият екип на пожарната е успял да локализира огъня, за да не се разрастне към околните постройки. От началото на месеца са подпалени и изпепелени осем къщи и стопански постройки в една от махалите на Хаджидимово.  Хората се страхуват и подозират, че палежите са умишлени. Повечето запалени жилищни сгради са необитаеми. Сред тях е и наследствената къща на народния певец Иван Дяков. Полицията в Гоце Делчев работи по установяване на причините и извършителите на палежите. Образувани са няколко досъдебни производства.", "date": "2018.08.21", "title": "Пореден пожар в Хаджидимово, изгоря овчарник"}
{"url": "https://www.monitor.bg:443/bg/a/view/djado-dade-45-bona-na-alo-izmamnici-142247", "text": "68-годишен мъж от Габрово даде солидните си спестявания на ало измамниците. Престъплението е извършено по превърналия се вече в класика сюжет „помощ при залавяне на телефонни измамници”. На телефона на жертвата се обадил един от бандитите, които се представил за полицай и обяснил, че се повежда акция срещу ало измамниците, в която дядото трябвало да участва. За целта той щял да влезе в ролята на жертва и да даде парите си на измамниците, които щели да бъдат заловени от полицията. А парите веднага щели да му бъдат върнати. Старият мъж се вързал и без да се замисли, събрал всичките си спестявания в размер на 21 хил. евро и 2500 лв. и ги дал на явилия се пред дома му непознат мъж. Когато след час два никой не дошъл да му върне парите, дядото разбрал, че е бил измамен и подал сигнал в полицията. По случая се води досъдебно производство. Извършителите на престъпението се издирват.", "date": "2018.08.21", "title": "Дядо даде 45 бона на ало измамници"}
{"url": "https://www.monitor.bg:443/bg/a/view/110-filma-se-zavyrtat-na-lubovta-e-ludost-142248", "text": "Дебютният филм на известния театрален режисьор Галин Стоев - „Безкрайната градина“ по пиесата „Приятнострашно“ на драматурга Яна Борисова, е българското предложение сред 12-те заглавия в конкурсната програма на 26-ото издание на Международния кинофестивал „Любовта е лудост“, който ще се състои във Варна от 24 август до 2 септември. В надпреварата за престижната статуетка „Златната Афродита“ участват 2 френски филма. Единият е „Слънцето в нас“ на режисьора Клер Дени с Жюлиет Бинош, която има няколко номинации за ролята си там (за Европейските филмови награди, за „Сезар“ и „Кристален глобус“), Жерар Депардийо, Жозиен Баласко и сестрата на бившата първа дама Карла Бруни – Валерия Бруни Тедески. Вторият е „Един живот“ на Стефан Бризе – носител на от кинофестивала във Венеция 2016, както и на номинация „Сезар“ за водеща женска роля на Жюдит Шемла от 2017 г. Останалите бойци в конкурса са „Помирение“ на Мачей Собешчански, който грабна наградата за режисура от Световния филмов фестивал в Монреал за 2017-а и специалния приз за полски филм от Локарно 2016-а, „За любовта“ от режисьора на „Майстора и Маргарита“ Владимир Бортко (Русия), „Състезателката и затворникът“ (Белгия, Франция), „Честит рожден ден, Тоби Симпсън!“ (Великобритания), „Хоризонти“ (Грузия, Швеция), „Миризмата на парите“ (Турция), „Раздвоение“ (Румъния), „Доматено червено“ (Ирландия), „Апендисит“ (Турция). Претендентите за статуетката са селектирани сред почти 400 предложения от цял свят, като почти всички са премиери за страната ни, а някои – дори за Европа. В различни съпътстващи програми извън конкурса ще се завъртят още български кинотворби от последните 2 години: в хронологична последователност във фестивалните дни и вечери публиката в морската столица ще види „Аз съм ти“ на Петър Попзлатев, „Смартфонът беглец“ на Максим Генчев, „Нокаут, или всичко, което тя написа“ на Ники Илиев, „Вездесъщият“ на Илиян Джевелеков, спечелил голямата награда „Златна роза“ от фестивала на българското кино във Варна миналата година, „Дъвка за балончета“ на Владислав Тодоров-Роги, „Привличане“ на Мартин Макариев, „Лили рибката“ на Ясен Григоров, „Посоки“ на Стефан Командарев, „Революция Х“ на Димитър Гочев, „Възвишение“ на Виктор Божинов, „Трансгресия“ на Вал Тодоров, „Радиограмофон“ на Рузие Хасанова и „3/4“ на Илиян Метев, взел „Златен леопард“ от Локарно в програмата „Режисьори на настоящето 2017“. „Моторът“ на Валентин Гошев пък е в младежкия конкурс за първи и втори игрален филм. Общо около 110 са заглавията в афиша на тазгодишното издание на „Любовта е лудост“, което – лауреат на приза за най-добра режисура от последния кинофестивал в Кан. Предвидени са панорами с емблематични ленти на големите ни актьори Велко Кънев и Ицко Финци, на режисьора Въло Радев, както и фокус върху отделни държави – Иран, Русия, Италия, Испания, Франция... Феновете на седмото изкуство ще могат да се срещнат и разговарят с някои от своите любимци от екрана: с Ники Илиев, Бойко Кръстанов, Лилия Маравиля, Стефания Колева, Сеян и Дарин Ангелови (25 август), с Велислав Павлов и Весела Бабинова (26 август), с Яна Маринова и Башар Рахал (27 август), с работещия в Англия актьор Юлиян Костов, който ще представи филма със свое участие „Син на друга майка“ (Another Mother’s Son ), Геро и Ясен Григоров (28 август), сценаристката поетеса Мария Лалева (30 август). На 31 август пък журналистът Георги Тошев ще повдигне завесата за новата си книга „Историята на АББА.PS“.", "date": "2018.08.21", "title": "110 филма се завъртат на „Любовта е лудост“"}
{"url": "https://www.monitor.bg:443/bg/a/view/kola-se-obyrna-po-tavan-na-avtomagistrala-trakija-142250", "text": "Двама души са пострадали при катастрофа в района на 94 км на автомагистрала „Тракия“, съобщи говорителят на Областната дирекция на МВР в Пазарджик Мирослав Стоянов. Инцидентът е станал в платното по посока  София.Сблъсъкът е между микробус „Мерцедес“ с чуждестранна регистрация и български лек автомобил „Опел“ . Микробусът е ударил в задната част лекия автомобил, който се е преобърнал по таван по средата между двете платна и се е ударил и в разделителната мантинела. По първоначални данни няма опасност за живота на пострадалите хора, които са били в лекия автомобил.Единият е транспортиран до болницата в Пазарджик. На мястото има екипи а полицията, които регулират движението. Призоваваме шофьорите да се движат пред проблемния участък с по-ниска скорост и с повишено внимание, каза Стоянов.", "date": "2018.08.21", "title": "Кола се обърна по „таван“ на АМ “Тракия“"}
{"url": "https://www.monitor.bg:443/bg/a/view/postavjat-stomanena-mreja-na-svlachishtata-po-pytja-za-rilskija-manastir-142251", "text": "Предстои поставянето на укрепителна стоманена мрежа в района на трите свлачища по пътя за Рилския манастир. Това ще стане едва, след като алпинисти премахнат нестабилните блокове от скалния откос на трите срутища. Паралелно на мястото се отстраняват и дървета от собственика на гората - Рилската света обител. За разчистване на пътното платно от падналите скални късове и дървета автомобилният трафик се спира за определени интервали, за да се осигури безопасното извършване на работите. Участъкът е сигнализиран с необходимите пътни знаци, а скоростта е ограничена до 40 км/ч. Движението на МПС се контролира от сигналисти и сектор „Пътна полиция“. Укрепителните дейности няма да се извършват в петък и в почивните дни - събота и неделя, когато Рилският манастир се посещава от повече туристи, поклонници и трафикът е по-интензивен, припомниха от АПИ.", "date": "2018.08.21", "title": "Поставят стоманена мрежа на свлачищата по пътя за Рилския манастир"}
{"url": "https://www.monitor.bg:443/bg/a/view/za-kurban-bajrama-blagodetel-dari-21-kg-meso-za-detski-dom-142253", "text": "Благодетел дари 20,800 кг. агнешко месо на дома за деца в град Дебелец по случай мюсюлманския празник Курбан Байрям.  Това не е първата подобна благотворителна постъпка на Ибриям Крачев, който до този момент винаги е искал да остане анонимен. Сега обаче той се е съгласил името му да бъде споменато с надеждата повече хора да последват неговия пример и да помогнат на децата в нужда в дома. Към този момент в детския дом в Дебелец са настанени десет деца на резидентна грижа, три деца в сектора за ранна интервенция на увежданията и още 51 деца в Дневния център.", "date": "2018.08.21", "title": "За Курбан Байрама благодетел дари 21 кг. месо за детски дом "}
{"url": "https://www.monitor.bg:443/bg/a/view/vdignaha-na-kraka-bineva-za-kazan-142246", "text": "Националният ансамбъл по художествена гимнастика заминава утре за последната си проверка преди световното в София – турнира от Световната купа в Казан (Рус). Елена Бинева се е справила с контузията в кръста, заради която момичетата на Весела Димитрова пропуснаха СК в Минск през уикенда, и ще пътува. „Ели се възстановява доста добре, полагаме всякакви грижи и се надявам тази травма да отшуми“, обясни Димитрова. Относно включването в състава на индивидуалистката Ерика Зафирова, тя каза: „Ерика е разкошна и още преди време казах на колежката ми Бранимира Маркова, че много бих искала да имам такава гимнастичка в ансамбъла. След това самата Зафирова изяви желание да дойде при нас и вече тренира, така че в бъдеще ще има шанс да попадне в отбора. Симона Дянкова и Мадлен Радуканова също преди това се състезаваха индивидуално, затова съм сигурна, че и Ерика ще стане добра за ансамбъла.“ Старши треньорката засегна и предстоящото от 10 септември домакинство на световно в София. „Силно се надявам атмосферата в „Арена Армеец“ да помогне на тези малки деца, на които се пада огромната отговорност да представят България пред екзалтираната ни публика. Нормално е и нервите да са малко повечко“, сподели Димитрова. Всички националки разгледаха днес изложбата с 28 техни снимки, която бе открита пред Народния театър \"Иван Вазов\". Освен кадрите на БФХГ, има и фотографии на Fibank, които са част от благотворителен календар на банката с грациите. „Септември се очертава като много сериозен за спорта ни месец. В художествената гимнастика очакваме най-големи успехи, защото в последните години печелят много медали. Но в тази федерация има много строг режим и огромна дисциплина. Те трябва да служат за пример на останалите как успехите идват след упорита работа\", заяви министър Красен Кралев, който бе сред гостите на събитието.  ", "date": "2018.08.21", "title": " Вдигнаха на крака Бинева за Казан"}
{"url": "https://www.monitor.bg:443/bg/a/view/4-leva-bilet-za-ludogorec-v-gruzija-142249", "text": "„Лудогорец“ заминава за Грузия в сряда в 10 ч. с чартърен полет от Варна до Тбилиси. Мачът от плейофите на Лига Европа срещу „Торпедо“ (Кутаиси) на стадион \"Михаил Мешки\" в столицата ще се играе в четвъртък в 20 ч. местно време (19 ч. българско). В сряда главният мениджър Пауло Аутори ще даде пресконференция в 18,15 ч., а официалната тренировка на шампионите започва в 19 ч. “Лудогорец” съобщава също, че феновете на тима ще бъдат настанени в сектор 6 на стадион \"Михаил Мешки\". Един билет за двубоя с “Торпедо” струва около 4 български лева, което е впечатляващо ниска цена за мач от тази фаза на Лига Европа. Отборът се прибира в България в петък, като се очаква самолетър да кацне на летище София около 16,30 ч.", "date": "2018.08.21", "title": "4 лева билет за „Лудогорец“ в Грузия"}
{"url": "https://www.monitor.bg:443/bg/a/view/tri-bg-lenti-na-festival-v-hyrvatija-142254", "text": "Три български ленти ще участват във второто издание на Международния фестивал на историческия документален филм, който ще се проведе от 5 до 9 септември в хърватския курорт Риека. Това са „Жертва на пешки“ и „Книжарят“ на режисьора Асен Владимиров и „Животът е вечен суинг“ на Андре Шандел. Първият филм е разследване за Катинската трагедия и българската следа в нея, вторият е за големия френски писател Ромен Гари, следен от тайните ни служби, когато е бил дипломат в България, а третият е посветен на дамското вокално трио „Сентиментал Суингърс“ с отишлата си без време Андрония Попова-Рони и техните музиканти начело с Мишо Шишков. От 142 филма от 36 държави 40 са избрани за конкурсната програма, обяснява директорът и селекционер на форума Бернардин Модрич. Сред интригуващите заглавия са френските „Трите смърти на Мусолини“, „Надя Команечи: гимнастичката и диктаторът“, „Че Геавара отвъд легендата“, „Американските мечти на Боби Кенеди“, „Игрите на Хитлер – Берлин 1936“, американските „Точно като мен: Истории от войната във Виетнам“, „О Джей Симпсън: Made in America”, испанският „Нито стъпка назад“ за живота в Каталуния след референдума за независимост, швейцарският „Хотел Югославия“ и др.  ", "date": "2018.08.21", "title": "Три БГ ленти на фестивал в Хърватия"}
{"url": "https://www.monitor.bg:443/bg/a/view/operetata-gostuva-na-antichnija-teatyr-v-plovdiv-142252", "text": "Музикалният театър ще играе „Българи от старо време“ от Асен Карастоянов на Античния театър в Пловдив на 5 септември. Спектакълът е посветен на 100-годишнината на професионалния оперетен театър у нас. Творбата е написана специално за Музикалния театър, на чиято сцена се поставя за осми път. Режисьор е солистът на театъра Александър Мутафчийски. Солистите, хорът и балетът сменят 120 костюма по време на представлението. Те са изработени в стила на българската възрожденска живопис. Цветна и минималистична е сценографията. По думите на художника Иван Савов, декорът на места е наивистичен – като чистата любов между Каравеловите герои Лила и Павлин. В атрактивната хореография на Татяна Янева умело са вплетени традиционните за фолклора ни копаница и ръченица с елементи от съвременните танци. Цели музикални пасажи от оперетата, които дълго време не са изпълнявани, звучат за първи път в постановката, изтъква диригентът Юли Дамянов. Ролите на колоритната двойка копривщенски първенци Дядо Либен и Хаджи Генчо изпълняват доайените Христо Сарафов и Николай Борисов. Павлин и Лила са две от звездите на трупата: Пеньо Пирозов и Добрина Икономова, а циганката гледачка е директорът на Оперетата – сопраното Марияна Арсенова.  ", "date": "2018.08.21", "title": "Оперетата гостува на Античния театър в Пловдив"}
{"url": "https://www.monitor.bg:443/bg/a/view/prezidentyt-na-mok-sys-slojna-programa-u-nas-142237", "text": "Президентът на Международния олимпийски комитет (МОК) Томас Бах ще бъде на официално посещение в България от 13 до 15 септември. Програмата му в тези 3 дни ще бъде изключително наситена от към събития и ангажименти. Той ще бъде придружаван от 5-членна делегация. На 14-и сутринта той ще бъде удостоен със званието \"Доктор хонорис кауза\" на Национална спортна академия \"Васил Левски\", след което му предстоят срещи с висши държавни лица. Вечерта Бах ще бъде в зала \"Арена Армеец\", за да наблюдава състезанието от световното първенство по художествена гимнастика, на което София е домакин. На 15 септември президентът на МОК ще посети гонките от световното първенство по гребане за мъже и жени в Пловдив и ще направи символичната първа копка за изграждането на втори гребен канал. Очаква се Бах да проведе разговори и с президентите на международните федерации на двата спорта, които ще се у нас за шампионатите, с оглед на промените в олимпийската програма след Токио 2020.  ", "date": "2018.08.21", "title": "Президентът на МОК със сложна програма у нас"}
{"url": "https://www.monitor.bg:443/bg/a/view/adam-lambert-ne-iska-rolja-v-bohemska-rapsodija-142235", "text": "Адам Ламберт, който зае позицията на фронтмен на Queen през 2011 г., призна, че не е искал да се включи в биографичния за групата филм „Бохемска рапсодия“. Причина за изповедта на изпълнителя на Underneath стана въпрос от страна журналист на ET, според който логичният избор за образа на легендарния Фреди Меркюри бил именно той. „Аз не приличам на Фреди. Не звуча като Фреди. Звуча като себе си. Смятам, че Реми е перфектен за ролята“, откровен е Ламберт. „Бохемска рапсодия“ ще направи световната си премиера на 2 ноември. Певецът обаче вече е имал възможността да изгледа части от лентата. „Изключително ценен за мен е фактът, че филмът проследява процеса, по който се раждат едни от най-феноменалните песни на Queen. Това е изключително вълнуващо, особено след като вече от няколко години имам честта да изпълнявам на една сцена с Брайън Мей и Роджър Тейлър“, казва още Ламберт, като допълва, че вече няколко пъти е срещал Реми Малек по време на концерти на Queen. Самият той пък вече работи по четвъртия си студиен албум.", "date": "2018.08.21", "title": "Адам Ламберт не иска роля в „Бохемска рапсодия“"}
{"url": "https://www.monitor.bg:443/bg/a/view/makedonskijat-ezik-stava-oficialen-v-es-142233", "text": "Македонският език ще бъде официален език в Европейския съюз, който има 500 милиона граждани, написа македонският премиер Зоран Заев в своя профил във Фейсбук преди информационната кампания за предстоящия референдум за споразумението с Гърция и поканата за членство в НАТО и ЕС. Заев заяви, че като се присъедини към ЕС, всички официални връзки между Република Македония и членките на ЕС ще бъдат водени и превеждани на македонски език като официален и признат на територия, която има 500 милиона жители.", "date": "2018.08.21", "title": "Македонският език става официален в ЕС"}
{"url": "https://www.monitor.bg:443/bg/a/view/sinja-invazija-v-tyrnovo-142241", "text": "Истинска \"синя\" инвазия предстои във Велико Търново този уикенд. Подвластни на еуфорията от първото място в класирането привържениците на „Левски“ се готвят за масирано посещение на мача с „Етър“. Около 5000 левскари се очакват в старата столица, като феновете се готвят да подобрят рекорда от миналата година, когато мачът срещу „виолетовите“ се превърна в най-посетения извън София. Тогава на стадион „Ивайло“ присъстваха 10500 зрители, а половината от тях бяха гостуващи. Още от вчера пък левскарите подготвят пробив и в останалите сектори. Билетите за мача са в продажба, а цената е 10 лв. за възрастни и 6 лв. за пенсионери, студенти и ученици.", "date": "2018.08.21", "title": "\"Синя\" инвазия в Търново"}
{"url": "https://www.monitor.bg:443/bg/a/view/levski-vzima-bivsh-igrach-na-evertyn-142239", "text": "На „Герена“ стартираха своя план за скоростна селекция, като първият играч в списъка на „сините“ вече пристигна на „Тодорини кукли“. Естонският халф Богдан Васчук посети вчера офисите на клуба и проведе разговори с ръководството на „Левски“ за личните си условия. Полузащитникът премина и задължителните медицински прегледи, а ако при тях всичко е наред, Васчук няма да има пречка да подпише с лидера в Първа лига в близките часове. „Сините“ са на път да подпишат и със сенегалския национал и бивш играч на „Евертън“ Магай Гай. Халфът играе за турския „Аданаспор“, а новината бе потвърдена от местните медии. Гай е роден във Франция, като има мачове за юношеските гарнитури на действащия световен шампион. В последствие облича екипа на Сенегал, като се състезава за състава до 23 години. На клубно ниво атакуващият играч, чийто силен крак е левият, започва кариерата си в „Страсбург“, откъдето през 2010 година е трансфериран в „Евертън“. През 2013-а година „карамелите“ го отдават под наем на „Брест“, а сезон 2014/15 брани цветовете на „Милуол“. От 2015-а насам е част от „Аданаспор“, където в рамките на 70 шампионатни двубоя, бележи 23 гола. Договорът му с турския тим е до юни 2019 година, което означава, че „Левски“ ще трябва да заплати за него трансферна сума. ", "date": "2018.08.21", "title": "„Левски“ взима бивш играч на „Евертън“"}
{"url": "https://www.monitor.bg:443/bg/a/view/semejstvo-izrovi-skelet-pri-izkop-za-pomijna-jama-142244", "text": "Семейство новодомци от Козлодуй изрови човешки скелет докато прави изкоп за помийна яма в имота си на улица „Орлин Василев”, съобщиха от областната дирекция на МВР във Враца. Малинка и Любен Димитрови попаднали на зловещата находка в неделя привечер и изпаднали в ужас. Мъжът копаел с кирка на около метър и половина дълбочина, когато съзрял първата кост. Тя му се видяла като корен, но когато я издърпал разбрал, че е от крайник. После със съпругата му открили череп, ребра и други останки. Двамата се изплашили и зарязали работата, а в понеделник подали сигнал на спешния телефон 112. На мястото бил изпратен патрул на Районното управление в града, а по-късно там пристигнал екип с микробусът на Криминалистичната лаборатория. С помощта на багер униформените разкопали шахтата и прибрали всички части от скелета. Първоначалният оглед показал, че мъртвецът е бил заровен на това място преди много години. Назначени са редица експертизи, на които се разчита да дадат отговори на доста въпроси. Не е изключено останките да отворят някое от „забравените досиета” за убийство, станало отдавна. Засега се знае, че на това място не е имало никога гробище, а имотът винаги е бил частен. Последните му собственици купили къщата с двора в началото на април тази година и запретнали ръкави да правят подобрения. И докато копаели шахтата за мръсната вода, попаднали на скелета. Случаят е докладван на прокуратурата, а разплитането на мистерията с човешките останки тепърва предстои.", "date": "2018.08.21", "title": "Семейство изрови скелет при изкоп за помийна яма"}
{"url": "https://www.monitor.bg:443/bg/a/view/parlamentyt-prie-ostavkata-na-ralica-agajn-142234", "text": "Парламентът освободи Ралица Агайн от поста зам.-председател на Комисията за финансов надзор (КФН). „За“ оставката й гласуваха 138 народни представители, „против“ бяха 3-ма и „въздържали се“ - 3-ма. Освен зам.-шеф на КФН Ралица Агайн беше и ръководещ управление \"Застрахователен надзор\". Тя депозира оставката си в деловодството на парламента днес заради казуса със застрахователната компания „Олимпик“, след което депутатите включиха в дневния ред на извънредното си заседание обсъждането и гласуването на оставката й.", "date": "2018.08.21", "title": "Парламентът прие оставката на Ралица Агайн "}
{"url": "https://www.monitor.bg:443/bg/a/view/50-godini-ot-smazvaneto-na-prajkata-prolet-142238", "text": "Чехия и Словакия отбелязват днес 50-ата годишнина от смазването със съветски танкове на Пражката пролет през 1968 г., като някои използват повода, за да осъдят сегашното чешко правителство, подкрепяно от комунистите, предаде Франс прес. На церемония за отдаване на почит на повече от 400-те жертви на интервенцията и съветската окупация, организирана по обяд в Прага пред сградата на радиото, имаше бурни протести срещу правителството на бизнесмена милиардер Андрей Бабиш. Съставеният от популисткото движение АНО (\"Действие на недоволните граждани 2011\") на Бабиш и от Чешката социалдемократическа партия кабинет получи вот на доверие едва след като получи подкрепата на Комунистическата партия на Чехия и Моравия, изпитваща носталгия по стария режим. Чешко правителство е поддържано от комунистите за пръв път след падането на Желязната завеса през 1989 г. \"Който управлява с комунистите, позори жертвите на окупацията от 1968 г.\", се четеше на плакат, размахван от демонстрант. Петнадесетина чехи, повечето младежи, бяха убити на 21 август 1968 г. пред сградата на радиото, докато се опитваха да попречат с голи ръце на превземането на сградата от нашествениците. Викове \"Позор!\" и оглушително освиркване от няколкостотин демонстранти съпровождаха словото на Бабиш, заобиколен от охраната си и редом с председателя на долната камара на парламента Радек Вондрачек, също член на АНО. Критиците на чешкия премиер го упрекват за членството му в компартията и за предполагаемото му сътрудничество с комунистическите тайни служби преди 1989 г. \"Буреш, върви си!\", скандираха също демонстрантите, използвайки предполагаемия псевдоним на Бабиш в досиетата. Предшественик на Горбачовата \"перестройка\", Пражката пролет, олицетворявана от Александър Дубчек, включваше най-вече политически и икономически реформи, отмяна на цензурата и либерализиране на културната дейност. В нощта на 20 срещу 21 август 1968 г. около 30 съветски дивизии, подкрепени от български, унгарски, полски и източногермански формирования, брутално слагат край на тази мимолетна мечта. Председателят на Европейския съвет Доналд Туск написа в Туитър, че от съветското нашествие в Чехословакия, смазало Пражката пролет, са изминали 50 години, \"но това желание за свобода и демокрация оцеля и представлява същността на това, което обединява Европа днес\". В Чешката република днес се провеждат множество церемонии и митинги, организират се концерти. Тази вечер е планиран концерт на централния пражки площад Вацлавски намести, в който ще участват много поп звезди, сред които певицата Марта Кубишова. През 1968 г. Кубишова се обявява открито в подкрепа на Пражката пролет. Вчера стотици демонстранти се събраха пред руското посолство в Прага по призива на няколко неправителствени организации, под лозунга \"Не забравяме!\" Днес през целия ден чешката обществена телевизия излъчва специални предавания, а вечерта се очаква словото на словашкия президент Андрей Киска. Словашкият премиер Петер Пелегрини каза, че \"август 1968 г. е едно събитията, които винаги трябва да се припомнят на бъдещите поколения. Тези събития засегнаха всяко семейство и остават в паметта на нашите родители, баби и дядовци\". В същото време чешкият президент Милош Земан, обвиняван, че води проруска политика, реши да запази мълчание. Отсъствието на Земан, бивш комунист като Бабиш, от възпоменателните церемонии, беше остро разкритикувано от десните опозиционни партии. Според говорителя му Иржи Овчачек обаче президентът вече е \"доказал смелостта си, като се е противопоставил публично на окупацията от 1968 г.\". В Словакия, която се раздели с Чехия през 1993 г., най-значимото събитие е откриването в Кошице на паметник на разследващия журналист Ян Куциак, убит на 21 февруари заедно с годеницата си. 50-ата годишнина от съветското нахлуване съвпада с навършването на шест месеца от смъртта на репортера, каза скулпторът на паметника Петер Калмуш. На 21 август Москва и нейните съюзници разполагат в Чехословакия 200 000 войници, които скоро ще достигнат 600 000. В 4.59 ч. Радио Прага обявява, че столицата и цялата страна са окупирани и призовава гражданите да запазят спокойствие и да не оказват въоръжена съпротива на чуждестранните войски. Още сутринта стотици хора се събират на протест пред дулата на танковете. Стотина души са убити в първите няколко дни от военната операция, отбелязва Франс прес. През месеците, предшествали военното нахлуване, напрежението между чехословашкото ръководство и съветския лидер Леонид Брежнев непрекъснато расте. През януари 1968 г. човекът на Москва Антонин Новотни е заменен от словака Александър Дубчек начело на Чехословашката комунистическа партия. Под влиянието на Дубчек в Чехословакия започват реформи - цензурата е отменена, дадена е свобода на събиранията и сдружаването и са предприети предпазливи икономически промени. Съветският съюз отговаря с предупреждения и дори ултиматуми, а след това с военна окупация. Дубчек и други прореформаторски чехословашки лидери са задържани от съветската армия и отведени в Кремъл на 22 август. След четири дни трудни преговори са подписани споразумения, които оставят Дубчек на власт, но го задължават да възстанови ръководната роля на комунистическата партия. Много жители на Чехословакия, които не разполагат с информация за преговорите в Москва, организират мирна съпротива. На 16 октомври 1968 г. е подписано споразумение за \"временно разполагане на съветски войски\" в Чехословакия. През април 1969 г. Дубчек е заменен като първи секретар на Чехословашката комунистическа партия от Густав Хусак, който започва процес на политическа \"нормализация\". Демокрацията ще се върне в Прага едва с \"нежната революция\" от 1989 г.", "date": "2018.08.21", "title": "50 години от смазването на Пражката пролет (снимки)"}
{"url": "https://www.monitor.bg:443/bg/a/view/utre-proverjavat-remontite-na-2-viadukta-po-am-hemus-142242", "text": "Проверка на напредъка на ремонта на виадукта „Коренишки дол“ и на съоръжението при тунел „Витиня“ на АМ „Хемус“ ще направи утре председателят на УС на АПИ инж. Светослав Глосов, съобщиха от пътното ведомство. В момента се обновяват четири от предвидените за ремонт общо 6 носещи колони на „Коренишки дол“. Виадуктът - с дължина 481 м, е в експлоатация от 1986 г. и от тогава не е основно ремонтиран. Работи се по съоръжението в посока София. Виадуктът при тунел „Витиня“ - 33-ти км на АМ „Хемус“, е с дължина 225 м. В експлоатация е от 1984 г. Ремонтира се съоръжението в платното за София, което е при входа на тръбата за София на тунел „Витиня“. Възстановени са всички носещи стълбове на виадукта. Строително-монтажните работи по конструкцията на пътното платно продължават със саниране на пътната плоча, тратоарните конзоли и фугите на съоръжението.", "date": "2018.08.21", "title": "Утре проверяват ремонтите на 2 виадукта по АМ „Хемус“"}
{"url": "https://www.monitor.bg:443/bg/a/view/lidl-sys-specialni-predlojenija-za-podgotovka-na-novata-uchebna-godina-142243", "text": "В навечерието на септември, под мотото “Back2School. Всичко е 6!”, Lidl стартира поредица от предложения в помощ на родителите в подготовката за новата учебна година. Удобни дрехи, цветни ученически пособия и принадлежности за отличници всяка седмица ще очакват малчуганите и техните родители в магазините на веригата. Всички специални училищни предложения на Lidl, заедно с още интересно и полезно съдържание по темата, са обособени в онлайн каталог на сайта www.lidl.bg/school. С разработката на каталога Лидл България цели да подпомогне родителите в планирането и подготовката за новата учебна година. Чрез тази страница веригата събира на едно място всичко необходимо за ученика – пособия, раници, дрехи, обувки и други аксесоари за училище. И не на последно място, компанията обръща внимание и на храната, която е важна част от растежа на децата и правилното им развитие. За по-голямо улеснение и по-бързо ориентиране всички предложения са разпределени в различни категории. За да бъде максимално полезна, информацията на страницата съдържа и споделен опит от родители за родители – как се справят с ежедневните въпроси за облеклото на децата и храната им в училище и по какъв начин им оказват подкрепа през учебната година. Три майки, познати от техните лични блогове, споделят какво е ежедневието им през учебната година, което е свързано до голяма степен с подготовката на дрехи и пособия за децата, храна за училище и най-важното – настройката във времето преди началото на учебната година. Милена Витанова и Мария Илиева разказват какво са правили до момента със своите ученици – кое е проработвало по план и кое – не съвсем. А Силвия Трифонова разказва за вълнението да имаш първокласник наесен – трудно ли е да организираш всичко и да му обърнеш внимание, когато имаш още две деца? За по-плавен преход от ваканцията към предстоящата учебна година, в началото на август, Lidl изненада всички клиенти със забавна игра на тема училище, в която желаещите трябваше да преминат през поне едно от три предизвикателства и да се регистрират за участие в томбола с примамливи награди. Почти 9000 участници се включиха в играта и един от тях ще получи езиковата ваканция с продължителност от 2 седмици по език по избор. Обучението може да бъде на един от следните езици: английски, немски, френски или испански и ще бъде съобразено с езиковото ниво на курсиста. В зависимост от предпочетения език, печелившият ще може сам да посочи и в коя от следните държави да се проведе обучението: Великобритания, Малта, Германия, Франция или Испания. Играта „Back2School. Всичко е 6!“ приключи на 19 август и късметлиите, изтеглени на случаен принцип, вече са обявени на страницата www.lidl.bg/school. Освен ваучер за езикова ваканция в чужбина, веригата ще раздаде още два ваучера за покупки в Lidl на стойност 500 лв. и три ваучера за покупки в Lidl на стойност 300 лв.", "date": "2018.08.21", "title": "Lidl със специални предложения за подготовка на новата учебна година"}
{"url": "https://www.monitor.bg:443/bg/a/view/zapis-s-podpalvacha-na-pojarite-kraj-atina-142232", "text": "Нов видеозапис от началото на пожара в Атика на 23 юли, отнел живота на 96 души, публикува тази сутрин атинският вестник \"Катимерини\" на интернет страницата си. Записът е направен от охранителна камера на дом в селището Дау Пенделис. На кадрите се вижда, че огънят тръгва от поляна, разположена между къщите на селището и бързо се разпространява в посока на селищата Неос Вудзас и Мати. В коментара към видеозаписа се казва, че според очевидци огънят е бил запален от местен жител, който се е опитвал да изгори сухи клони. Видеозаписът е бил иззет от властите. Същевременно гръцкото правителство е поело нова инициатива да убеди Великобритания да преговаря за връщането на прочутата група антични скулптури, които някога са украсявали Партенона на атинския Акропол, а днес се намират в Британския музей в Лондон. Министърът на културата на Гърция Лидия Кониорду е изпратила писмо до британския си колега с формално предложение да започнат преговори за бъдещето на произведенията на изкуството, известни като Скулптурите на Партенона или Мраморите на Елгин. В съобщение на гръцкото министерство на културата се казва, че Кониорду е поканила британски представители да посетят Гърция за разговори по темата. Съдбата на произведенията от 5 в. пр. Хр. е един от най-дългогодишните спорове за културно наследство в света. Те са били свалени от оригиналното си място от шотландския аристократ лорд Елгин в началото на 19 век, когато Атина е била под османска власт. Гърция многократно е искала връщането на скулптурите, но Великобритания категорични.", "date": "2018.08.21", "title": "Запис с подпалвача на пожарите край Атина "}
{"url": "https://www.monitor.bg:443/bg/a/view/v-grebaneto-tyrsjat-oshte-150-000-evro-za-svetovnoto-142228", "text": "Българската федерация по гребане търси още 150 000 евро за световното първенство за мъже и жени, което ще се проведе от 9 до 16 септември в Пловдив. Парите са необходими за закупуване на времеизмервателна уредба, а иначе липсите в 3-годишния бюджет на централата се изчисляват на около 600 000 лв., обяви президентът й Свилен Нейков. За световното в Пловдив ще пристигнат над 3500 състезатели, треньори и официални лица, а отделно се очакват и много участници на паралелното световно за спортисти с увреждания. Въпреки малкото време за сработване, най-добрите български състезатели Кристиан Василев и Борис Йотов ще участват на двойка скул. Досега те гребяха на скиф (б.р. - по единично). \"Има голям риск, защото сме нова двойка, но двамата сме амбицирани, тренираме усърдно и искаме да се класираме на финал\", каза Борис Йотов, който преди 2 седмици спечели бронз от световното до 23 г. Още не е ясно участието при жените на Десислава Георгиева, която също се върна с бронз на скиф от Познан (Пол). На 1 и 2 септември тя ще участва на европейското до 23 г. в Брест (Блрс), където ще гони титлата. „Ще преценим след него дали Деси да стартира в Пловдив. Тя и догодина ще може да се състезава при 23-годишнините и чак след това ще гоним добри изяви при жените“, сподели личният й треньор Андреан Ангелов, който е с година по-малък от своята състезателка. Останалите ни гребци ще са Лазар Пенев (скиф лека категория), Рангел Кацарски и Станимир Халаджов (двойка без рулеви). \"Целта ни е да се направят състави за следващата година, за да се атакуват квоти за олимпийските игри в Токио 2020“, разясни Нейков.", "date": "2018.08.21", "title": "В гребането търсят още 150 000 евро за световното"}
{"url": "https://www.monitor.bg:443/bg/a/view/obrazuvat-nakazatelno-proizvodstvo-po-sluchaja-s-pochinala-v-pleven-rodilka-142229", "text": "„Извършената проверка в Университетската болница „Д-р Георги Странски” – Плевен, по повод на починалата на 26 юли родилка констатира нарушение в диагностично – лечебния процес, за което ще бъде образувано административно – наказателно производство. Цялата документация по случая е предоствена на районната прокуратура в град Плевен.” Това съобщиха от Министерството на здравеопазването днес. Бременната Маргарита Якимова почина в УМБАЛ – Плевен по време на рутинна операция, цезарово сечение, а причините за смъртта й все още не са известни. Според близките на жената, тя е била абсолютно здрава и за смъртта й са виновни единствено и само лекарите, които са объркали нещо упойката, или пък след като са й я поставили, са напуснали операционната зала и не проследили как организмът на жената ще приеме анестезията. Според лекарите пък, „нещо се е случило” и състоянието на пациентката внезапно се влошило. Лекарите твърдят, че когато е изведена от залата и е откарана в отделението по реанимация, родилката е била все още жива. Съпругът на Маргарита, Владислав Якимов пък е категоричен, че след като са изкарали жена му с количката от родилното отделение тя вече е била мъртва и студена. Според констатациите на извършената проверка от инспектори от Медицински одит, и в историята на бременноста и раждането няма записани данни за състоянието на устната кухина и подвижността на шийния отдел на гръбначния стълб на пациентката. На по-късен етап По време на проверката е установено, че оперативната интервенция е започнала на 26 юли в 9,00 ч. сутринта. Направени са няколко опита за ендотрахеална интубация, която не се е осъществила поради анатомични особености на устната кухина. Екипът е пристъпил към ръчно обдишване. В периода на обдишване е установено повишено съпротивление на дихателните пътища, тежък бронхоспазъм и хипотония. Вследствие при родилката настъпва остра хипоксия, довела до пренатално страдание за плода. „Реанимационните мероприятия в Клиниката по акушерство и гинекология са продължили в пълен обем до 14.00 ч., след което е взето решение за преустановяването им, поради настъпила необратима сърдечна и съдова слабост. Това е и часът на обявяване на леталния изход”, се казва в заключението на Медицински одит. Инспекторите са отправили препоръка към УМБАЛ – Плевен в срок до 30 септември да бъде разработена и приложена писмена процедура за оценка на риска при осъществяване на ендотрахеална интубация. Съпругът на починалата родилка Владислав Якимов сподели пред „Агенция Монитор”, че „Искам чрез вас като национална медия да попитам: Защо когато това се случи зам.-министър Бойко Пенков и Българския лекарски съюз в един глас се надпреварваха да обясняват колко компетентна и добра е анестезиоложката, която е поставила упойката на жена ми. А сега защо тези хора и институции мълчат?” Якимов сподели още, че има намерение да се свърже с близките и на други „убити” в болниците родилки и да създадат сдружение или асоциация, чрез което да започнат борба това никога повече да не се случва. Владислав Якимов каза още, че извън Плевен, но не пожела да каже къде. От кошмарния ден той не се е срещал и с акушерката д-р Вася Георгиева, която държи като лично отговорна за случилото се със съпругата му.", "date": "2018.08.21", "title": "Тръгва дело за починалата в Плевен родилка, откриха нарушения "}
{"url": "https://www.monitor.bg:443/bg/a/view/bylgarija-proizvejda-180-miliona-litra-visokoalkoholni-napitki-na-godina-142231", "text": "„Малцина знаят, че България е преди всичко производител на високоалкохолни напитки. Вие произвеждате 180 милиона литра алкохол годишно в сравнение със 120 милиона литра вино на година“. Това заяви Тиери Хейнс, директор на Spirits Selection по време на откриването на Международния конкурс за високоалкохолни напитки Spirits Selection by Concours Mondial de Bruxelles в Пловдив. Българските производители са регистрирали общо 47 мостри в конкурса. Близо половината от тях - 20, са произведени в Тракийската низина. Родните изби ще се съревновават в категориите бренди (включително ракия), водка, анасонови напитки, ликьор, уиски, ром, като най-много са мострите на родната ракия.  Преобладаващата част от мострите на високоалкохолни напитки от България са с цена до 8.5 евро - общо 38. Следват тези между 8.5 и 20.00 евро и между 20.00 и 35.00 евро – две мостри. За отличие се бори и 1 родна напитка, която струва между 35 и 70 евро. „Като домакин на Spirits Selection тази година регистрираме рекорден брой мостри: увеличението спрямо 2017 г. е близо 200 процента“,  сподели Меглена Михова от Probegex. „Ще представим България както с традиционните ракия и бренди, така и с произведени тук водка, ликьор, уиски и ром“, пояснява тя.  По данни на Министерството на икономиката  през 2016 г. в страната ни са регистрирани 73 производители на високоалкохолни напитки. Производството на ракия оглавява „класацията“ с 12 860 546 литра годишно, следвано от това на водка -11 638 927литра, мастика - 4 182 540 литра и уиски - 3 567 857литра.  Към официалното откриване на Международния конкурс за високоалкохолни напитки Spirits Selection by Concours Mondial de Bruxelles се присъедини и китайска делегация от община Инчуан. Град Yinchuan ще бъде домакин на 2-ри форум и дегустация на азиатски вина в провинция Нинся, Китай, на 14-16 септември. Гостите поднесоха интересен подарък за кмета на община Пловдив Иван Тотев - рисунка върху папирус, изображение на китайския Слънчев бог, който поразително наподобява скалните рисунки от неолита в пещерата Магурата. Spirits Selection by Concours Mondial de Bruxelles ще продължи до 25 август 2018 г. Експерти от цял свят ще дегустират различни  напитки, ще посещават български производители и културно-исторически забележителности. В церемонията за откриването участваха г-н Венелин Георгиев, Директор на Националния институт за изследване на вино, спиртни напитки и етерични масла към Министерство на икономиката, г-н Александър Държиков, Заместник-кмет по култура и туризъм в община Пловдив и г-жа Меглена Михова от Probegex – представителят на Конкурса за България.  Преди официалното откриване се проведе експо „Запознайте се с нашите производители“, на което участваха осем български фирми.  За официалното откриване от Брюксел пристигна създателят на Конкурса г-н Бодуа Аво. „България беше домакин на Concours Mondial de Bruxelles през 2016 г. Решихме да проведем и Spirits Selection тук: впечатлени сме от мотивацията ви да организирате конкурс от световна величина, от добрата инфраструктура на Пловдив, културно-историческото ви наследство и качествените ви напитки. Българската високоалкохолна индустрия се промени драстично; днес вие произвеждате напитки на световно ниво“, коментира Бодуа Аво.  Spirits Selection 2018 се организира с подкрепата на Министерство на икономиката и община Пловдив. Той е единственият пътуващ конкурс в света. ", "date": "2018.08.21", "title": "България произвежда 180 млн. литра високоалкохолни напитки на година"}
{"url": "https://www.monitor.bg:443/bg/a/view/nasa-plati-na-rusija-19-mln-dolara-za-toaletna-142225", "text": "НАСА заплати на Русия 19 милиона долара за тоалетна. През 2017 г. НАСА поръча на Русия тоалетна за модула си \"Транкуилити\", тъй като дълго време не можа да разработи свой аналог. На МКС са разположени две тоалетни. Първоначално санитарният възел действал само в руския отсек \"Заря\". Същевременно подготвящият се за трета мисия на Международната космическа станция японски астронавт Соичи Ногучи написа в Туитър, че най-важното нещо в космоса е тоалетната и правилното й използване. \"Едно от най-важните умения в орбита е правилното използване на WC-то!\" Към своето съобщение японският астронавт пусна и илюстрация. На снимката той се намира редом до космическата тоалетна. Ногучи вече два пъти е участвал в мисии на Международната космическа станция. През 2006 година той е летял до МКС със совалката \"Колумбия\", а три години по-късно с руския кораб \"Союз\". Третия си полет той ще осъществи в края на 2019 година.", "date": "2018.08.21", "title": "НАСА плати на Русия 19 млн. долара за тоалетна"}
{"url": "https://www.monitor.bg:443/bg/a/view/milnyr-s-rekordni-8-ot-8-vyv-visshata-liga-142227", "text": "Полузащитникът на „Ливърпул“ Джеймс Милнър отбеляза гол от дузпа за победата с 2:0 над „Кристъл Палас“ в понеделник вечер, а това го превърна в първия играч в историята на Висшата лига, който реализира осем поредни попадения от бялата точка. 32-годишният Милнър има общо 16 гола в 134 мача за \"червените\", като девет от тези попадения са дошли от наказателни удари. Интересното е, че последните осем от тях са все от дузпи, което е безпрецедентно постижение в историята на английския елит. С победата „Ливърпул“ се изкачи на второто място в класирането с равен брой точки (6) с лидера „Манчестър Сити“. В същото време мениджърът на „Манчестър Юнайтед“ Жозе Моуриньо е получил подкрепата на борда на директорите на клуба и за момента няма опасност да бъде уволнен, твърди \"Би Би Си\". Слабото представяне на \"Червените дяволи\" от началото на сезона и загубата с 2:3 от „Брайтън“ отново повдигна темата за бъдещето на португалеца, за когото се твърди, че и без това е в обтегнати отношение с част от ръководството. Букмейкърите на Острова отново поставиха името на Моуриньо на първо място сред фаворитите за уволнение, а в последните седмици английските и испанските медии лансират версията, че Зинедин Зидан ще бъде най-вероятният наследник на Специалния.", "date": "2018.08.21", "title": "Милнър с рекордни 8 от 8 във Висшата лига"}
{"url": "https://www.monitor.bg:443/bg/a/view/djoni-dep-udaril-menidjyr-pri-samozashtita-142224", "text": "Джони Деп отрече да е посягал на мениджъра Грег Брукс, който заведе дело срещу него за побой по-рано тази година. Това става ясно от становище, дадено от звездата от „Карибски пирати“ в понеделник. По думите на актьора, той е бил провокиран от Брукс, като дори се „страхувал за живота си“ по време съвместната им работа за предстоящото заглавие City Of Lies. Нещо повече, Деп е категоричен, че подобни притеснения е имал и режисьорът на продукцията Брад Фърман. Въпреки че твърди, че е „действал при самозащита“, адвокатите на звездата обясняват пред сп. People, че актьорът никога не е удрял Брукс. За това имало дузина свидетели, всички от които били склонни да свидетелстват за това. Припомняме, че инцидентът е станал през месец април 2017 г. Тогава Брукс е работил като мениджър локация – специалистът, който избира местата за снимки. Той твърди, че Джони Деп на два пъти го ударил в гърдите и го нагрубил. Това станало след критична забележка на Брукс за сцена, в която се снимали приятели на актьора. С подадения иск ищецът държи да получи и парична компенсация от холивудския екранен идол, чийто размер не се уточнява.", "date": "2018.08.21", "title": "Джони Деп ударил мениджър при самозащита"}
{"url": "https://www.monitor.bg:443/bg/a/view/trenior-aut-za-godina-sled-poboj-nad-sydija-142236", "text": "Треньорът на втородивизионния „Кариана” (Ерден) Атанас Джамбазки получи наказание от една година. Причината е побоят, който Джамбазки нанесе на страничния съдия Георги Великов в края на мача срещу “Струмска слава”. Бесен от решение на главния съдия Ивайло Ненков, след което падна и победният гол за съперника, Джамбазки се нахвърли на Ненков, а появилият се на пътя му Великов отнесе няколко юмрука в лицето. Освен наказанието от една година, Джамбазки ще трябва и да плати глоба в размер на 1500 лева. След инцидента треньорът бе изведен с полиция от терена, а после се извини, но в крайна сметка дълго време няма да има право да изпълнява функциите си. Наказание имаше и за треньора на „Монтана“ Ферарио Спасов, който е аут за един мач заради червения си картон за оспорване на съдийско решение. Иначе след заседанието на Дисципа най-сериозни санкции отнесе „Ботев“ (Пловдив). „Канарчетата“ ще трябва да платят общо 3300 лева за фенските изпълнения по време на градското дерби с „Локомотив“. Имаше сериозна опасност и от наказание с лишаване от домакинство, тъй като един от хвърлените предмети нацели вратаря на „смърфовете“ Мартин Луков. В крайна сметка обаче БФС прецени да не налага толкова тежка санкция и така дербито с ЦСКА на 2 септември остава на клубната база в квартал „Коматево“. Освен това „Ботев“ ще трябва също така да възстанови щетите на стадиона на „Локомотив“. С идентична санкция е и ЦСКА, след като „червените“ фенове нанесоха щети по новия сектор на стадиона в Разград при загубата с 0:1 от „Лудогорец“.", "date": "2018.08.21", "title": "Треньор аут за година след побой над съдия"}
{"url": "https://www.monitor.bg:443/bg/a/view/sydjat-gugyl-zaradi-geolokacijata-142226", "text": "Калифорниец внесе във федерален съд иск срещу интернет гиганта Гугъл за незачитане на правото на личен живот чрез проследяване на движенията на потребителите на смартфони въпреки деактивирането на функцията \"история на локализирането\", предаде Франс прес. Освен обезщетение с неуточнен размер, ищецът се опитва да получи право да представлява всички американски потребители на айФон и Андроид, които са изключили функцията за локализиране, за да не може Гугъл да регистрира движенията им. \"Гугъл изрично уведомява потребителите на своята операционна система (Андроид) и приложения, че активирането на определени параметри ще възпрепятства геолокализирането им. Това твърдение обаче е невярно\", се казва в иска. Въз основа на статия в печата, информацията в която е потвърдена от университетски учени, ищецът обвинява Гугъл, че нарушава закона за защита на личния живот. Компанията не пожела да коментира. След публикуването на статията миналата седмица Гугъл внесе промени на страницата си за техническа помощ. Сега там пише, че деактивирането на историята на локализирането не засяга другите услуги за локализиране, които използва устройството. Данни за местоположението може да се събират също при използване на услуги като карти или търсене, се посочва на сайта на Гугъл. По-рано там пишеше, че изключването на функцията \"история на местата\" означава, че Гугъл на съхранява данните за посетените места.", "date": "2018.08.21", "title": "Съдят Гугъл заради геолокацията"}
{"url": "https://www.monitor.bg:443/bg/a/view/1-2-miliona-jilishta-u-nas-neobitavani-40-ot-horata-jivejat-prenaseleno-142219", "text": "98% от жилищата у нас са частни, което от една страна е проблем, а от друга страна е възможност. Защото, когато са частни, се нуждаят от обновяване, което е отговорност на техните собственици. В същото време 1 200 000 жилища у нас са необитавани, а 40 % от населението живее в пренаселени имоти. Това стана ясно по време на семинар в Пловдив на тема „Възможности за адресиране на жилищните нужди на уязвими групи, чрез Национална жилищна стратегия 2018 – 2030”, в който участва зам.-министърът на МРРБ Малина Крумова. По думите й собствеността от една страна е инвестиция, ресурс, който собствениците омаловажават в България, но също така, бидейки актив, се нуждае от постоянна поддръжка. Това е един от основните идентифицирани проблеми в проекта за Национална жилищна стратегия. Жилищният фонд у нас е доста застаряващ и дори компрометиран поради неправилна поддръжка в последните 20-30 години. „Политиката, която държавата може да прилага в тази посока, е разбира се да създаде механизми, било то финансови или законодателни, които да насърчават собствениците да изпълняват задълженията си по закона”, уточни Крумова. По отношение на конкретния проблем със сегрегираните райони в немалко общини у нас проблемите са по-големи. На първо място има неуредени въпроси със собствеността на земята и с правото на тези граждани да бъдат настанени точно там, а сградите са без строителна документация и законово не са въведени в експлоатация. Една от предложените политики за дейност в Националната жилищна стратегия е въвеждането в експлоатация на необитаваните жилища у нас. Според Малина Крумова трябва да се създадат стимули и механизми, така че гражданите, които притежават необитавани жилища, да бъдат стимулирани, може и чрез по-ниски данъци, да ги предложат на наемния пазар. Това пък да доведе до отдаването на имота на по-ниска наемна цена. „От една страна имаме 1 200 00 необитавани жилища, а от друга – 40% от населението живее в пренаселени жилища. Това са парадоксални аспекти на жилищната политика. Със сигурност не говорим за отчуждаване, за отнемане на тези жилища, а по-скоро за данъчни и финансови стимули те да бъдат предлагани и да бъдат използвани за това, за което са създадени”, обясни Крумова.", "date": "2018.08.21", "title": "1,2 млн. жилища у нас са празни, 40% от хората живеят пренаселено"}
{"url": "https://www.monitor.bg:443/bg/a/view/djado-blysna-vishka-na-chistota-i-ubi-20-godishen-rabotnik-142215", "text": "75-годишен шофьор с „Фиат” удари вишка на общинската фирма „Чистота” на един от изходите на Пловдив и уби на място 20-годишен работник, съобщиха от полицията в Пловдив. По време на катастрофата младежът е бил във вдигнатия на височина кош на вишката. Той е сменял знамената по стълбовете до шосето по случай 6 септември, когато е празникът на Пловдив. Сигналът за случилото се е бил получен в 7,35 часа, че на надлез на пътен възел „Скобелева майка” има загинал човек, уточниха от полицията. Малко преди това бял микробус на общинската фирма „Чистота” е разпънал стрелата си, в която се е качил 20-годишният. Вдигнали са го на височина, за да сменя знамената, когато е настъпил удара от фиата. Младият мъж е паднал от високо и е починал на място. Заради пътното произшествие движението в района бе затруднено няколко часа.", "date": "2018.08.21", "title": "Дядо блъсна вишка на „Чистота” и уби 20-годишен работник"}
{"url": "https://www.monitor.bg:443/bg/a/view/otkriha-trup-na-novorodeno-momchence-na-smetishteto-na-haskovo-142216", "text": "Труп на новородено бебе е открит на сметището на Хасково, недалеч от село Гарваново, съобщиха от полицията. Сигналът бил подаден в понеделник около 14,48 часа. На зловещата находка се натъкнали служители от депото, докато сортирали отпадъците. Новороденото мъртво момченце било с отрязана, но дори не завързана пъпна връв, съобщиха близки до разследването.   Предполага се, че бебето е изхвърлено в контейнер, телцето вероятно било заровено под боклуци през почивните дни. След това е било откарано на сметището с някой от боклукчийските камиони. Криминалистите изясняват курсовете на превозващите смет коли в събота и неделя, за да локализират районите, от които е пренесено детенцето. Регионалното сметище в Гарваново се ползва от трите съседни общини Хасково, Димитровград и Минерални бани, камиони за боклук идват и от селата в тях, което прави локализирането на престъплението изключително трудно. Полицията умолява гражданите, ако разполагат с информация по случая, да я споделят в най-близкото районно управление при гарантирана анонимност.  ", "date": "2018.08.21", "title": "Откриха труп на новородено момченце на сметището на Хасково"}
{"url": "https://www.monitor.bg:443/bg/a/view/borisov-za-olimpik-kakva-politicheska-otgovornost-kfn-se-izbira-ot-ns-142223", "text": "Каква политическата отговорност искате от нас, след като КФН се избира от НС. Това коментира премиерът Бойко Борисов по време на дебатите в парламента по казуса с фалита на застрахователната компания \"Олимпик\" и подадената оставка на зам.-шефа на КФН Ралица Агайн.  Борисов обясни, че не се е виждал или чувал с Ралица Агайн през последните 4-5 години. Не е получвал и доклада на Агайн. Той поясни, че е извикал на среща в Министерски съвет вчера шефката на КФН Карина Караиванова преди извънредното заседание на парламента по темата.  Нашето място не е тук на този дебат. КФН се избира от НС и се отчита  от НС, каза Борисов пред депутатите и увери, че по никакъв начин не са се месили в работата на комисията. От думите му стана ясно, че е изискал информация от службите, от които ставало ясно, че имаме съществен проблем със застрахованевто. Той даде данни, според които от около 40 000 инцидента в съседна Румъния, 42% от произшествията са с коли с БГ табели. Борисов поясни, че възложил на нашите полицейски аташета в тези държави да влязат във връзка и да сравнят броя на актовете. Премиерът разказа, че има коли, които уж са в автоморга, но се карат със свалени номера. По думите му става дума за евтини коли за по 4000 - 5000 лева.  Премиерът обясни, че оставката на Агайн няма да реши проблема кардинално. Именно затова, той предложи Той отново припомни, че според финансовия министър пари не могат да се взимат от гаранционния фонд, докато БСП настояват точно за това.  \"Днес очевидно не можем да излезем с решение. Нека 5-6 или 7 дни да поработят експертите\", каза Борисов и допълни - \"Какво пречи да поработят и в петък пак да се стберем, ако трябва в събота пак, в неделя пак\". Не бива да излиза, че БСП иска да помогне, а другите не искаме. Не трябва така. Трявбва да видим с какви пари разполагаме и какъв прецеден ще създадем\", обясни Борисов.", "date": "2018.08.21", "title": "Борисов: Каква политическа отговорност, КФН се избира от НС"}
{"url": "https://www.monitor.bg:443/bg/a/view/zemedelci-ot-kustendilsko-plasirat-produkcijata-si-v-romskite-mahali-142221", "text": "Липсата на клиенти принуди масово земеделските производители от Кюстендилско да продават продукцията си в ромския квартал „Изток“. Търговията в гетото върви в пъти по-добре, отколкото тази на кооперативния пазар в областния град. Малцина са хората, които предлагат плодовете и зеленчуците си на борсите в страната, заради ниските изкупни цени. „Какво да ви кажа. Аз обработвам 30 декара картофи, отделно имам парници с домати и краставици. Като отида на пазара в Кюстендил местните им се мръщят. Предпочитат да си закупят по-евтини домати, гръцки, на 1.30 лв. за кг. Моите са 1.80 лв. розови и едри. Да не говоря, че плащам за сергия и вися цял ден на жегата, накрая я продам 5 кг, я не“, обяснява земеделски производител от района на село Жабокрът. Той е категоричен, че предпочита да предлага продукцията си в ромския квартал. Там в самия център е обособен пазар и всеки ден между 7-12 часа успява да продаде почти всичко набрано от предходния ден. „Само за сравнение ще ви кажа, че ромите ми купуват доматите по 2 лв. за кг. Не се пазарят и си взимат големи количества за направата на лютеници. Картофите пък вземат на 80 ст. и не се мръщят. Оказва се, че вместо ромите да се пазарят за цената, кюстендилци са по-стиснати“, твърди още земеделецът. „Това, че сме цигани, не означава, че ние не искаме да ядем качествени плодове и зеленчуци. Вчера жената си взе цяла касетка розови домати. Ние винаги държим на качеството. По-бедните също си купуват, дават им ги на вересия, но след ден два си изчистват сметките“, обяснява ромски общественик от квартал „Изток“. Проблемът с пласиране на земеделската продукция от Кюстендилско не е от ден или два. Местните посочват като основна причина за това вносът на по-евтини плодове и зеленчуци, които подбиват цената на родното производство.", "date": "2018.08.21", "title": "Земеделци от Кюстендилско пласират продукцията си в ромските махали "}
{"url": "https://www.monitor.bg:443/bg/a/view/merilin-mensyn-pripadna-na-scenata-142217", "text": "Брайън Уорнър, по-популярен на меломаните по света с псевдонима си Мерилин Менсън, припадна на сцената по време на свое шоу в град Хюстън, щата Тексас. До инцидента се стигнало след изпълнението на хита му Sweet dreams, като самият той признал пред феновете си на терен, че не се чувства добре. По думите му, причината за влошеното му състояние бил топлинен удар. Преди да колабира на сцената, Менсън изгонил и всички фотографи от мястото на концерта. Малко по-късно певецът успява да излезе пред меломаните за още едно парче време, след което официално прекъсва шоуто си. „Завърших вечерта под лекарско наблюдение. Благодаря ви за подкрепата“, написа ден по-късно изпълнителят на Antichrist Superstar в Туитър.", "date": "2018.08.21", "title": "Мерилин Менсън припадна на сцената"}
{"url": "https://www.monitor.bg:443/bg/a/view/v-turcija-razdeljat-hotelite-s-olinkluziv-na-3-kategorii-142214", "text": "Хотелите с олинклузив в Турция да бъдат разделени на 3 категории, предлага Средиземноморската асоциация на хотелиерите (АКТОВ), съобщи RNS. От браншовата организацията имат идея класификацията да бъде в съответствие с разнообразието на предлаганото меню, като категориите ще бъдат Standard AI, Medium AI и High AI. За съответствието с една от тези категории хотелът ще трябва да покрива определен минимален брой изисквания за количеството от предлагани храни и напитки, предлагани на шведската маса за закуска, обяд и вечеря. Според хотелиерската организация приемането на подобна класификация ще намали броят на жалбите от страна на туристите относно разминаването на нивото на храненето с броя на звездите на хотела. От АКТОВ засега се въздържат от оценки за бъдещия успех на новата система, която предлагат. Те смятат, че за да стане ефективен инструмент на продажбите тя трябва да бъде въведена поне в 20-30 на сто от най-популярните хотели в най-големия турски средиземноморски курорт Анталия.", "date": "2018.08.21", "title": "В Турция разделят хотелите с олинклузив на 3 категории"}
{"url": "https://www.monitor.bg:443/bg/a/view/ecb-globi-credit-agricol-s-4-3-mln-evro-142218", "text": "Европейската централна банка (ЕЦБ) наложи глоба от над 4,3 млн. евро на френската банка Credit Agricol заради нарушаване на правилата за деклариране на собствените й фондове, обяви ЕЦБ. Освен Credit Agricol два филиала на френската банка също са санкционирани - Credit Agricol Consumer Finance - с 200 000 евро и Credit Agricol Corporate and Investment Bank - с 300 000 евро. Глобата е наложена за това, че банката е класифицирала средства от собствените си фондове като инструменти от Коефициента на капитала от първо равнище (CET1) без да е получила предварително разрешение от компетентния регулатор\", се уточнява в комюникето на ЕЦБ. Френската банка е обвинена от ЕЦБ, че не е спазила в тримесечните си отчети правилата за деклариране на съотношенията на собствените фондове, които дават възможност да се измери платежоспособността на всяка банка, през периода от 2015 до 2016 г. От финансовата криза от 2008 г. и затягането на регламента на ЕЦБ банките в еврозоната трябва да имат определено съотношение на Коефициента на капитала от първо равнище, за да ограничат загубите в случай на нова криза, припомня АФП. Credit Agricol може да обжалва пред Съда на ЕС, уточни ЕЦБ. От 2014 г. ЕЦБ носи отговорността на единствен надзорен орган на банките в еврозоната, но много рядко е използвала правомощията си да налага санкции на частни институции, отбелязва АФП. За първи път през юли 2017 година тя наложи глоба от този характер на ирландската Permanent tsb Group от 2,5 млн. евро.", "date": "2018.08.21", "title": "ЕЦБ глоби Credit Agricol с 4,3 млн. евро"}
{"url": "https://www.monitor.bg:443/bg/a/view/hristo-jivkov-se-zavryshta-v-strastite-hristovi-142220", "text": "Христо Живков отново ще се превъплъти в ролята на Йоан Богослов за продължението на култовия филм на Мел Гибсън „Страстите Христови“. Макар че слухове за завръщането на актьора в продукцията, изстреляла го в редиците на световния шоубизнес, участието му в лентата се потвърди тази седмица. Сценаристът Рандъл Уолъс потвърди работата си по историята за възкръсването на Исус още през 2016 г., но оттогава подробности около сюжета не са излизали наяве. Знае се единствено, че една от главните роли във филма, който ще премине под надслова „Възкресение“, ще бъде именно тази на Живков. Освен него на големия екран за заглавието ще видим отново още Джим Кавийзъл, Майя Моргенштерн и Франческо Де Вито. Снимките на „Страстите Христови: Възкресение“ ще започнат най-рано в края на годината, а в киносалоните ще можем да го видим в края на 2019 г. „Страстите Христови“ се превърна в емблематично заглавие в кариерата на Мел Гибсън, чийто син Майло пък съвсем скоро очакваме на български терен за лентата The Outpost. Библейският епос тръгна по кината през 2004 г. като заглавие на независимо студио и генерира печалби в размера на 612 милиона долара при бюджет от едва 30 милиона. Ключово участие в него записа и Христо Шопов зад бронята на Пилат Понтийски.", "date": "2018.08.21", "title": "Христо Живков се завръща в „Страстите Христови“"}
{"url": "https://www.monitor.bg:443/bg/a/view/tyson-foods-kupuva-dostavchika-na-meso-na-mc-donald-s-za-2-16-mlrd-142222", "text": "Американската компания Tyson Foods се договори за покупката срещу 2,16 млрд. долара на Keystone Foods, която доставя месо на McDonald's и други вериги от ресторанти и заведения за бързо хранене, съобщава ТАСС. Keystone Foods, с офис в щата Пенсилвания, принадлежи на бразилската Marfrig Global Foods. Сделката включва придобиване на 6 завода и иновационен център в американските щати Алабама, Джорджия, Кентъки, Северна Каролина, Пенсилвания и Уисконсин, а също така и още осем завода и иновационен център в Китай, Южна Корея, Малайзия, Тайланд и Австралия.", "date": "2018.08.21", "title": "Tyson Foods купува доставчика на месо на McDonald's за $2,16 млрд."}
{"url": "https://www.monitor.bg:443/bg/a/view/oficialno-i-ot-francija-njama-chuma-v-pirinsko-142208", "text": "   Oт пресцентъра на Българската агенция по безопасност на храните /БАБХ/, официално информира, че чума по преживните животни в Пиринско няма.   Повторните проби от умрели животни в две животновъдни ферми в село Филипово, община Банско и село Мосомище, община Гоце Делчев, са отрицателни. Това сочат резултатите от изследванията, които са направени в специализирана лаборатория във френския град Монпелие.    От БАБХ допълниха, че карантината върху стадата от животни в двете ферми е вдигната и стопаните на двете ферми  вече имат право да пускат животните да пашуват на открито.", "date": "2018.08.21", "title": "Официално и от Франция – няма чума в Пиринско"}
{"url": "https://www.monitor.bg:443/bg/a/view/pytjat-zlatni-pjasyci-kranevo-otiva-v-moreto-142209", "text": "Голямото свлачище между Златни пясъци и Кранево, което e на територията на Варненска и Добричка област, е в изключително тежко състояние. Това обяви областният управител Стоян Пасев. Преди 6 години свлачището се активизира и погълна път, морски фар и постройки. Оттогава положението постоянно се влошава, като вече има абсолютно реална опасност и Панорамният път да се свлече и да прекъсне единственат пряка връзка между Румъния и Черноморските ни курорти. От МРРБ обясниха тогава, че укрепването на свлачището би струвало над 60 млн. лева, което поражда въпроса за целесъобразността на такъв разход. Най-вероятно ще се търсят решения, като изместването на пътя е едно от тях. Ако пътят „Златни пясъци“ - Кранево бъде затворен, курортът ще бъде недостъпен от Север, предупреди инж. Атанас Стоилов, кмет на община Аксаково, на чиято територия е свлачището. Той даде за пример съседна Румъния, където този проблем е решен преди години с пари от специалния фонд на ЕС, наречен „Черноморски еврорегион”. Той финансира различни проекти, извън европрограмите, включително и за укрепване на свлачища. „Това е основна отсечка, която свързва България и Румъния, както и румънските и украински туристи с Южното ни Черноморие. Има пропадане от 10 см., което може да пропадне нацяло при по-интензивен трафик, какъвто е той през лятото“, опасяват се и специалисти от „Геозащита“.", "date": "2018.08.21", "title": "Пътят „Златни пясъци“ – Кранево отива в морето "}
{"url": "https://www.monitor.bg:443/bg/a/view/kyshtata-v-kojato-e-jivjal-jordan-jovkov-vyv-varna-tyne-v-mizerija-142203", "text": "Къщата, в която някога е живял класикът на българската литература Йордан Йовков във Варна, тъне в мизерия. Имотът на ул. „Георги Живков“ N 11, където Йовков е написал повестта „Жетварят“, е обхванат от бурени и тъне в мизерия, което подсказва, че явно не се стопанисва от доста време, констатира Дарик Варна. В имота липсват всякакви признаци на живот, а в двора са разпиляни всевъзможни непотребни вече предмети от бита и купища боклуци. Само паметната плоча пред вратата напомня за времето, когато певецът на Златна Добруджа е живял във Варна и където е създал първата си следвоенна творба. Знакът обаче е доста стар, ако се съди по надписа. Йордан Йовков (1880-1937) е един от най-четените, най-издаваните и най-превеждани наши писатели. През пролетта на 1919 г. минава тайно тогавашната граница в Добруджа, която разделя България и Румъния, за да се установи във Варна. През октомври, същата година, тук се ражда Елка Йовкова, първото и единствено дете на Йордан и Деспина Йовкови. В града край морето, писателят работи във Варненската мъжка гимназия. Напуска Варна през есента на 1920 година, след като е назначен за редовен сътрудник по печата към Българската легация в Букурещ.", "date": "2018.08.21", "title": "Къщата, в която е живял Йордан Йовков във Варна, тъне в мизерия "}
{"url": "https://www.monitor.bg:443/bg/a/view/kupondjii-razigravat-policai-v-zavedenie-v-pazardjik-142204", "text": "Купонджии от ромския квартал“ Изток“ в Пазарджик разигравали униформени, които дошли по сигнал за силна музика в местно заведение. Мургавите чалгаджии отказали да си кажат имената и да посочат кой е собственик на кафенето, за да не могат органите на реда да му съставят акт. Цяла тумба от 20-ина души от квартала наобиколили полицейските автопатрули и се наложило да бъде повикано подкрепление, а нарушителите да бъдат задържани. Случката се е разиграла около 1 часа след полунощ в понеделник, когато дежурният в Районното управление на МВР в областния град получил няколко сигнала за силна музика, идваща от заведение на улица „Пловдивска“. Там били изпратени два автопатрулни екипа, които да изяснят ситуацията. Униформените установили, че музиката идва от малко заведение , в което празнували група жители на пазарджишкия квартал „Изток“. Те разпоредили на присъстващите да прекратят празненството, да спрат музиката, тъй като така пречат на живеещите в съседните жилищни сгради. Мъжете обаче не се подчинили, умишлено заблуждавали органите на реда за своята самоличност и за това кой е собственик на заведението. Това дало основание служителите да предприемат задържане. Изведнъж около служебните автомобили се насъбрали около 20 човека с намерение да осуетят полицейските действия и това наложило на място да бъдат извикани допълнително подкрепления от полицейското управление. В крайна сметка музиката била спряна, а в полицейския арест за срок от 24 часа се озовали А.К.- 42г., Г.Г.- 42г. и Х.А.- 42г. Съставени са им актове по Закона за МВР за неизпълнение на полицейско разпореждане. На други двама техни сътрапезници са съставени актове на нарушаване на обществения ред съгласно общинската наредба. Същата вечер на полицейските органи от управлението в град Септември  се наложило да укротяват купонджии и в Белово. След сигнал за силна музика униформените отишли на място и установили, че шумотевицата идва от частен дом, а причината е изнесена на терасата музикална уредба от празнуващите. Полицаите разпоредили на собственика на къщата М.П.- 36г. да спре музиката, след което предприели действия за съставяне на акт за установеното нарушение на нощната тишина. Двама от гостите обаче яростно решили да защитават домакина си и с действията си възпрепятствали на органите на реда да изпълнят задълженията си. Станало ясно, че това са беловците Н.Й.- 39г. и Г.В.- 34г. На мястото пристигнали и допълнително полицейски екипи, а двамата мъже, виждайки това, успели да избягат и към момента се издирват.През изминалия уикенд дежурните екипи от управленията в Пазарджик и Септември са установили множество нарушения на спокойствието на гражданите пред тъмната част на денонощието. В резултат на това на нарушителите са съставени 24 акта, които ще бъдат изпратени на общинските администрации, където да бъдат определени размерите на глобите.     ", "date": "2018.08.21", "title": "Купонджии разиграват полицаи в заведение в Пазарджик"}
{"url": "https://www.monitor.bg:443/bg/a/view/varnenci-izvyrshiha-grajdanski-arest-na-pijan-taksidjija-142211", "text": "Варненци извършиха граждански арест на пиян таксиджия, като не му позволиха да кара посред бял ден в неадекватно състояние и сигнализираха в ОД на МВР-Варна. Действието се развива вчера около 14 часа до бл. 4 в жилищния комплекс „Чайка“,  където живеещи в района варненци забелязали, че водачът на таксиметров автомобил изглежда неадекватен и прави странни маневри с колата си. Трима мъже отиват при него и установяват, че е в нетрезво състояние. За да му попречат да потегли по улиците на града, те решават да закарат колата с пияния шофьор до близкото полицейско районно управление. Там с помощта на дрегер униформените  установяват, че 54-годишният таксиджия от Варна, е седнал зад волана на автомобила след употреба на 2,23 промила алкохол. Лицето е задържано в полицейския арест за срок до 24 часа. Съставен му е Акт за установяване на административно нарушение и срещу него се води бързо полицейско производство по чл. 343 \"б\" от НК.", "date": "2018.08.21", "title": "Варненци извършиха граждански арест на пиян таксиджия  "}
{"url": "https://www.monitor.bg:443/bg/a/view/firmite-plashtat-dylgovete-si-s-10-dni-po-byrzo-142206", "text": "С 10 дни се скъсява времето за междуфирмените плащания в България. Срокът е сведен до 27 дни, при 37 дни през 2017 г. Що се отнася до плащанията от публичния сектор към бизнес, периодът на разплащане на задълженията е 30 дни през 2018 г. и 31 дни през 2017 г., показва доклад на компанията за събиране на дългове Intrum. Средноевропейското време за междуфирменото разплащане е 34 дни, като се отчита подобрение спрямо 2017 г., когато периодът е бил 37 дни. Очертава се ясна положителна тенденция към по-гъвкаво разплащане на задълженията между компаниите за 2018 г., коментират от БТПП. Латвия, Естония и Ирландия са лидери по най-бързо време за разплащане между компаниите – съответно 18, 19 и 20 дни. Точно обратната е ситуацията в Португалия - 66, Босна и Херцеговина - 56, и Италия - 56 дни, които са нужни, за да се получат плащания за извършена услуга или продадена стока. В отношенията между бизнеса и крайните потребители се наблюдава по-кратък срок за разплащане, в сравнение с корпоративните разплащания. Средното време, което е нужно в Европа, е 22 дни през 2018 г. и 27 дни през 2017 г. В България плащанията между бизнес и крайни потребители са средно 20 дни през 2018 г., а през 2017 г – 19 дни. Лидер отново са Прибалтийските републики, а най-дълго време за разплащане между бизнеса и клиентите коства на Испания(43), Босна и Херцеговина (39) и Португалия (39). Основният извод от цялостното изследване според БТПП е, че клиентите все още плащат късно, но бизнесът в цяла Европа изглежда е станал малко по-устойчив, когато става дума за способността им да се справят с последиците от забавянето на плащанията. 6 от 10 компании предпочитат да има по-дълъг период за разплащане, за да могат да планират по-добре паричните си потоци и реализацията на продуктите, като по този начин те са по-сигурни и спокойни. 20% от бизнеса изразява мнението, че ако разплащането между контрагентите се подобри, ще се ускори и процесът по наемане на кадри. Според БТПП остава обезпокоително, че плащанията от публичния сектор към компаниите в страната отнемат повече време от корпоративните плащания. Напомняме, че към 31.03.2018 г. просрочените задължения от страна на държавата към бизнеса и гражданите са близо 328 млн.лв. Изследването обхваща 29 страни в Европа. Проведено е сред 9607 компании, като в него са отразени данни в периода януари-март 2017 и 2018 г.", "date": "2018.08.21", "title": "Фирмите плащат дълговете си с 10 дни по-бързо "}
{"url": "https://www.monitor.bg:443/bg/a/view/ralica-agajn-gotova-da-podade-ostavka-kato-moralen-akt-142213", "text": "Зам.-председателят на КФН Ралица Агайн, обмисля да подаде оставка като морален акт, след проблема със застрахователната компания „Олимпик“, в който хиляди българи изгоряха с платената си „Гражданска отговорност“. Председателят на парламента Цвета Караянчева прочете съобщение от Агайн, в което тя съобщава готовността си да се оттегли. Председателят на правната комисия в Народното събрание Данаил Кирилов пък предложи след дебатите по случая \"Олимпик\" да се обсъди и гледа оставката на Агайн. Това стана ясно, малко преди извънредното заседание на парламента, посветено на тази тема. Правителството и партия ГЕРБ настояват Агайн, да си подаде оставката като заместник-председател на КФН с ресор \"Застраховане\", заради пропуски в работата. По закон единствено парламентът може да освободи Агайн от поста. Другият вариант е тя доброволно да напусне. От нейните думи и последвалия дебат се изясни, че са гарантирани обезщетенията на пострадали при катастрофи, но не и платените премии за прекратени полици. Така 197 000 засегнати ще трябва да сключат договори за „Гражданска“ с друг застраховател. „За 29 000 човека плащането ще бъде много по-съществено от останалите, ще надхвърли 100 лева и в някой случай стойността на средната загуба е 200 лева“, уточни Агайн. Тя посочи, че според подписаната европейска конвенция за застраховането и действащото законодателство Националното моторно бюро на Кипър покрива окончателно несъстоятелността на застраховател, лицензиран там. Съдът в Никозия трябва да се произнесе за ликвидация на компанията, което се очаква да се случи в средата на септември. След започване на процедурата ликвидаторът може да започне действия по изплащане на обезщетения. За обезщетения по „Гражданска отговорност“ на пострадали българският Гаранционен фонд ще обслужва плащанията у нас и пред него трябва да се изпращат исковете. След това българският фонд ще предяви претенции към кипърския.", "date": "2018.08.21", "title": "Ралица Агайн готова да подаде оставка като морален акт (ОБНОВЕНА)"}
{"url": "https://www.monitor.bg:443/bg/a/view/hubchev-objavi-osem-legioneri-za-ligata-na-naciite-142212", "text": "Селекционерът на националния отбор по футбол Петър Хубчев и треньорският му щаб определиха списъка с футболисти, играещи в чужбина, за предстоящите мачове от Лигата на нациите срещу Словения (в Любляна на 6 септември) и Норвегия (в София на 9 септември). Листата беше публикувана на официалния сайт на БФС. Повиквателни за първите мачове от новосформирания турнир получиха следните играчи: Пламен Илиев (Астра, Румъния) Васил Божиков (Слован Братислава, Словакия) Страхил Попов (Касъмпаша, Турция) Георги Костадинов (Арсенал Тула, Русия) Симеон Славчев (Карабах, Азербайджан) Спас Делев (Погон, Полша) Ивелин Попов (Спартак Москва, Русия) Божидар Краев (Мидтиланд, Дания) Допълнително ще бъде публикуван и списъкът с футболистите, състезаващи се в българското първенство. България е в квалификационна група 3 от Лига C на Лигата на нациите 2018/19 заедно с отборите на Норвегия, Словения и Кипър. Победителят в групата ще спечели промоция за Лига B от следващото издание на надпреварата, както и право на участие в баражите за класиране на Евро 2020.", "date": "2018.08.21", "title": "Хубчев обяви осем легионери за Лигата на нациите "}
{"url": "https://www.monitor.bg:443/bg/a/view/kardi-bi-si-zavouva-tri-statuetki-na-nagradite-na-mtv-142207", "text": "С три статуетки от церемонията по раздаване на видео музикалните награди на MTV си тръгна лидерът по номинации – Карди Би. Рапърката се бореше за победа в 12 категории, но успя да завоюва само три приза, включително и такъв за най-добър нов изпълнител. Хитът й I like it бе обявен за най-добра лятна песен. 25-годишната Карди Би дебютира на червения килим след като гушна дъщеричка през юли. Хетрик на бляскавата церемония, която се проведе снощи в „Рейдио сити мюзик хол“ в Ню Йорк, направи и рапърът Чайлдиш Гамбино, чието видео към песента This is America стана първенец в техническите категории. Певицата Камила Кабело взе престижната награда за най-добро видео към хита Havana, като тя беше отличена и за „най-добър изпълнител на годината“. Наградата за най-добро поп видео отиде при Ариана Гранде и No Tears Left Тo Cry, а за рок клип при Imagine Dragons и Whatever It Takes. В категорията за хип-хоп видео победителка стана Ники Минаж с Chun Li. Дуото в живота и на сцената Бионсе и Джей Зи грабна само две статуетки в технически категории от осем номинации за видеото Apeshit, заснето в Лувъра. По време на церемонията Мадона изпълни песен в памет на голямата Арета Франклин, която ни напусна преди дни. „Арета ме доведе дотук. И знам, че тя е повлияла на много хора, присъстващи в тази зала! Благодаря на Арета, че ни даде силата и R-E-S-P-Е-C-T\", изтъкна Мадона, позовавайки се на известния хит на Франклин, като приключи изявата си с \"Да живее Кралицата!\". Феновете упрекнаха Мадона, че не е показала дължимото уважение към паметта на Франклин, а е говорила предимно за себе си.", "date": "2018.08.21", "title": "Карди Би си завоюва три статуетки на наградите на MTV"}
{"url": "https://www.monitor.bg:443/bg/a/view/djenifyr-garnyr-poluchi-zvezda-na-alejata-na-slavata-142210", "text": "Холивудската актриса Дженифър Гарнър бе удостоена със звезда на Алеята на славата. изповяда се по време на официалната церемония Гарнър, участвала в над 30 филма, сред които „Джуно“ и „Клубът на продавачите“. На събитието подкрепата си за актрисата засвидетелстваха нейни роднини, трите й деца от Бен Афлек, както и колегите й Стив Карел, Брайън Кранстън и Джуди Гриър.", "date": "2018.08.21", "title": "Дженифър Гарнър получи звезда на Алеята на славата"}
{"url": "https://www.monitor.bg:443/bg/a/view/kalashnikov-pusna-oryjie-s-natovski-patroni-142201", "text": "Легендарният руски оръжеен концерн „Калашников“ представи новия си автомат АК-308, който използва боеприпаси по стандартите на НАТО, съобщиха местните агенции. Новата модификация ще бъде официално показана през широката публика на предстоящия форум „Армия-2018“, който се открива във вторник и ще продължи до 26 август в източния център „Патриот\" в Кубинка. Оръжието е създадено на базата на автомат АК-103 с патрон 7,62х51 мм, с елементи и компоненти от конструкцията на АК-12, обясниха от концерна. Сега се подготвят предварителните изпитания за приемането му на въоръжение. Пълнителят съдържа 20 патрона, като тежестта на оръжието с празен пълнител е 4,3 кг. Общата дължина е 880-940 мм. АК-308 е снабден с  оптичен прицел, възможно е поставянето на щик, а прикладът може да се регулира на 4 позиции.", "date": "2018.08.21", "title": "„Калашников“ пусна оръжие с натовски патрони "}
{"url": "https://www.monitor.bg:443/bg/a/view/razkriha-oranjerija-za-kanabis-v-bjala-cherkva-142202", "text": "Полицаи разкриха оранжерия за канабис в град Бяла черква. При проверка в частен имот са открити и иззети 28 саксии със засята марихуана, с общо тегло малко над 6 грама. В жилището са намерени още въздушна инсталация за поддържане на постоянна влага в помещението, влагомер, вентилатор, термометър, лампа за нагряване, туба и др. вещи, имащи отношение към случая. Обитателят на жилището, мъж на 57 години, е задържан с полицейска мярко до 24 часа. Води се досъдебно производство.", "date": "2018.08.21", "title": "Разкриха оранжерия за  канабис в Бяла черква"}
{"url": "https://www.monitor.bg:443/bg/a/view/bylgarin-se-zabludi-v-moskovsko-blato-142198", "text": "31-годишен български гражданин на косъм бе спасен от клопката на блато в московския национален парк „Лосиний остров“, информира Спутник.ру. Драмата се разиграла в понеделник между 95-ия и 96-ия километър на околовръстното шосе на руската столица. Сънародникът ни, чието име не се съобщава, оперативно бил открит от сътрудници на спасителния отряд /СО/ №10, информира старшият експерт на Митишинското териториално управление на „Мособлпожспас\" Людмила Кузнецова. Българинът слязъл от станцията Шелковская на метрото и решил да се повози из горския парков масив на електрически скутер. Преминавайки 12 километра, алеята свършила и съгражданинът ни навлязъл в блатото. Той успял да подаде сигнал за помощ, като в операцията по издирването на заблудилия се пътешественик били задействани цели три спасителни подразделения, посочват агенциите. Част от спасителите чакали на брега на блатистия участък от страната на селцето Дружба. На помощ им се притекли и огнеборци от 315-а пожарна част, които пък отцепили гората от другата страна. „Благодарение на отличното познаване на района, оперативността и екипната работа, заблудилият се мъж беше открит в течение на 15 минути, след получаване на сигнала“, похвали се Кузнецов, цитирана от медиите. По думите й, докато сътрудниците на СО-10 се придвижвали към българина по пътечката, московските спасители в специални костюми се отправили към заблудилия се през блатото. „Когато го намерихме, видяхме, че мъжът се е поддал на паниката. Опитните спасители обаче го успокоиха“, разказаха участници в операцията. За да извадят сънародника ни от блатото, спасителите му облекли водонепроницаем костюм, взели скутера му и изтеглили мъжа с помощта на предпазно въже. След това  българският гражданин бил откаран с автомобил до най-близката станция на метрото.    ", "date": "2018.08.21", "title": "Българин се заблуди в московско блато "}
{"url": "https://www.monitor.bg:443/bg/a/view/titla-i-dve-bronzovi-otlichija-za-paraatletite-ni-na-evropejskoto-v-berlin-142190", "text": "Титла и две бронзови отличия спечелиха българските параатлети през вчерашния ден на eвропейското първенство в Берлин (Гер). Християн Стоянов стана шампион в бягането на 1500 м в категория Т46. Той спря хронометрите на 4:08,38 мин. Християн е сребърен медалист от европейския шампионат през 2016 г. На паралимпийските игри в Рио де Жанейро е най-младият състезател в българския отбор и един от най-младите атлети на игрите. В бягането 1500 метра категория T45/T46 завършва на седмо място. Радослав Златанов завоюва бронз в скока на дължина (Т13) с резултат 6,62 м. Вицешампион стана британецът Зак Скинър с 6,72 м, а титлата спечели Иван Хосе Канйо Бланко с 6,77 м. Златанов е бронзов медалист в същата дисциплина на паралимпийските игри в Лондон през 2012 г. Тогава той скочи 6,81 метра. Също с бронз се окичи и Ружди Ружди, който се класира трети в хвърлянето на диск. Българинът постигна резултат от 35,80 м, а шампион стана сърбинът Небойша Дурич с нов световен рекорд – 39,84 м. Втори е Олукхан Мусяев от Азербайджан с 37,92 м. През юни 2016 г. на европейското за параатлети в Гросето (Италия) Ружди спечели златен медал в хвърлянето на диск в категория F56 с резултат от 39,33 метра. На олимпийските игри в Рио той завърши на шесто място в дисциплината с резултат 38,04 метра.", "date": "2018.08.21", "title": "Титла и две бронзови отличия за параатлетите ни на eвропейското в Берлин"}
{"url": "https://www.monitor.bg:443/bg/a/view/neizpravni-gazovi-butilki-pobyrkaha-pojarnikari-142200", "text": "Неизправни газови бутилки вдигнаха по тревога само за по-малко от 12 часа два пъти търновските пожарникари. На 19 август в 11,16 часа, на спешния телефон е получен сигнал за пожар на ул. „Освобождение”. Причината е повредена стара газова бутилка. След бързата намеса на огнеборците ситуацията е овладяна, щети са минимални. Същия ден, но в 22,22 ч. отново в Търнво е получен втори сигнал за горящ апартамент. Оказало се, че причината и тук е неизванва газова бутилка. И тук за щастие, пострадали и жертви сред собствениците на жилището няма, а огънят е унищожил само част от дограмата.", "date": "2018.08.21", "title": "Неизправни газови бутилки  побъркаха пожарникари"}
{"url": "https://www.monitor.bg:443/bg/a/view/ranica-pylna-s-tehnologii-142197", "text": "Някога, раниците се използваха само за носене на различни неща. Но раницата Lumzag разполага доста допълнителни функции, като дори има камера за обратно виждане. Със страни и презрамки, изработени от италианска кожа и карбонови влакна отпред, Lumzag разполага с вместимост от 19 литра, изваждаща се батерия с 10.000- mAh, за да може раницата да преминава безпроблемно летищните проверки, и безжично комуникира с iOS / Android приложение на смартфона на своя собственик. Освен това, когато потребителят поставя обичайните си вещи в раницата, приложението проследява различните предмети, използвайки предлаганите с раницата етикети за тях. Ако потребителят забрави да прибере някоя вещ, което обикновено се случва, приложението го известява за това. И да, приложението показва също така и картина на живо от HD камерата за обратно виждане на раницата, което е доста полезна функция, ако телефонът се монтира на кормилото на велосипеда на потребителя, когато се придвижва с него. Допълнителните екстри включват поставка за безжично зареждане, която може да бъде и използвана за зареждане на батерията на раницата, допълнителна батерия от 10.000 mAh, слънчев панел за допълнително захранване и карта за проследяване, която се поставя в портфейла и служи за същата цел както етикетите. Lumzag набира средства в Indiegogo, като срещу $ 269 раницата може да бъде поръчана, ако всичко върви според плановете, прогнозната цена на дребно ще е $ 518. Срещу по-малка сума, се предлага по-малък размер чанта със същите технически характеристики, като на раницата.", "date": "2018.08.21", "title": "Раница пълна с технологии"}
{"url": "https://www.monitor.bg:443/bg/a/view/trymp-v-intervu-za-rojters-imame-himija-s-kim-142196", "text": "Президентът на САЩ Доналд Тръмп заяви, че е много вероятно да се срещне отново със севернокорейския лидер Ким Чен Ун и защити усилията си да убеди Пхенян да се откаже от ядрените оръжия, предаде Ройтерс. В специално интервю, което даде за информационната агенция в Овалния кабинет на Белия дом, Тръмп изрази увереност, че Северна Корея е предприела конкретни стъпки към отказ от ядрените оръжия въпреки растящите съмнения за готовността на Ким да премахне ядрения си арсенал. Президентът на САЩ настоя, че в КНДР \"се случват много добри неща\", но се оплака, че Китай не помага така, както е помагал в миналото заради търговския спор между Пекин и Вашингтон. \"Спрях ядрените опити на КНДР. Спрях ракетните й изпитания. Япония е възхитена. Какво ще се случи ли? Кой знае? Ще видим\", каза Тръмп, като добави, че между него и Ким има „чудесна химия“. \"Харесвам го. И той ме харесва. Сега не се изстрелват балистични ракети, цари тишина\", продължи президентът на САЩ. Тръмп каза, че на срещата с руския президент Владимир Путин са разисквали редица въпроси, като сигурността на Израел, ситуацията в Сирия, руската анексия на Крим и нахлуването в Източна Украйна, газопроводът Северен поток 2. Американският президент заяви, че Путин не е поставил пред него въпроса за американските санкции срещу Русия, но че самият той ще помисли дали да ги отмени, ако Русия предприеме някои действия по отношение на Сирия или Украйна. \"Ще помисля, ако те направят нещо, което ще е добро за нас. Но ако не направят, няма да помисля по въпроса\", добави той. Тръмп каза, че не проявява особен интерес към среща с иранския президент Хасан Рохани, за да обсъдят спора за иранската ядрена програма, въпреки че по-рано този месец изрази готовност за такава среща, посочва Ройтерс. \"Ако искат среща, добре, ако не искат - изобщо не ме интересува\", продължи той. На въпрос за „Ислямска държава“ Тръмп добави, че терористичната организация вече е победена. Тръмп добави, че не е сигурен дали ще се срещне с китайския президент Си Цзинпин на Азиатско-Тихоокеанската среща на върха в Папуа-Нова Гвинея през ноември. Според Тръмп е много опасно социални медии като Туитър или Фейсбук да регулират съдържанието на собствените си платформи. \"Няма да споменавам имена, но когато махат някои хора от Туитър или Фейсбук и взимат такова решение, това наистина е опасно, защото утре може да сте вие\", каза той в момент, когато индустрията на социалните медии е подложена на все по-остри критики в Конгреса заради чужда политическа пропаганда. Ройтерс напомня, че на 18 август Тръмп упрекна социалните медии, че \"имат напълно дискриминационно отношение към гласовете на републиканците\". Тръмп заяви, че не е възхитен от председателя на Управлението за федерален резерв Джером Пауъл заради повишаването на лихвите и обвини Китай и Европа, че използват националните си банки, за да манипулират валутите си. Тръмп пожела повече подкрепа от федералния резерв и за американската валута. Американският президент изрази опасения, че ако направи изказвания под клетва пред специалния прокурор Робърт Мълър, разследващ евентуална руска намеса в изборите в САЩ през 2016 г., може да си навлече обвинения в лъжесвидетелство. Президентът се опасява, че следователите могат да сравнят изявленията му с тези на други хора, които са дали показания в разследването, като бившия директор на ФБР Джеймс Коми, и ако открият разминавания, те могат да бъдат използвани срещу него. \"Дори и ако казвам истината, това ще ме направи лъжец. Това не е добре\", посочи президентът, но не каза дали ще се съгласи да говори пред Мълър.  ", "date": "2018.08.21", "title": "Тръмп в интервю за Ройтерс: Имаме химия с Ким"}
{"url": "https://www.monitor.bg:443/bg/a/view/trima-raneni-pri-strelba-v-metroto-v-london-142194", "text": "Трима души са ранени след стрелба в метрото в Лондон, информират световните информационни агенции.   Инцидентът е станал в метростанция \"Кингсбъри\", пише BBC. Стрелбата била малко преди 22 часа вечерта. Няма данни за терористичен акт, успокояват властите в Лондон в публикация в социалните мрежи. Ранени са двама мъже на възраст до 24 години и една 30-годишна жена. Мъжете са настанени в болнично заведение. Жената е прегледана и изписана. Полицията работи по случая. Районът на метростанцията е отцепен. Към момента няма арестувани във връзка със стрелбата. съобщи \"Ройтерс\".", "date": "2018.08.21", "title": "Трима ранени при стрелба в метрото в Лондон "}
{"url": "https://www.monitor.bg:443/bg/a/view/kipyrskijat-syd-reshava-za-olimpik-v-sredata-na-septemvri-142187", "text": "Кипърският съд ще реши съдбата на застрахователната компания „Олимпик“ в средата на септември. Това става ясно от интервю по БНР с временният ликвидатор на компанията Павлос Накузи. След това ще стане ясна процедурата, по която клиентите на застрахователя ще могат да си търсят парите. Всички кредитори, независимо дали са в България и Кипър, ще бъдат третирани по еднакъв начин, обясни Накузи. Към този момент „Олимпик” не е обявена в ликвидация, подаден е само иск за това, по който трябва да се произнесе съдът. Съгласно кипърския закон, въпреки че решението на съда се очаква в средата на септември, то влиза в сила със задна дата, от 10 август, когато бе подаден искът за ликвидация. Не компанията, а законът прекрати всички застрахователни договори на „Олимпик” както в Кипър, така и в България, считано от 17 август, уточни временният ликвидатор. След като започне ликвидацията, след съдебното решение, всеки, на когото „Олимпик” дължи пари, трябва да подаде заявление по специален формуляр, чиито детайли се уточняват, допълни Павлос Накузи.", "date": "2018.08.21", "title": "Кипърският съд решава за „Олимпик“ в средата на септември"}
{"url": "https://www.monitor.bg:443/bg/a/view/uvolniha-slujiteljat-na-prescentyra-na-ms-udaril-jurnalistka-142199", "text": "По разпореждане на премиера Бойко Борисов служителят на пресслужбата на кабинета Любомир Методиев бе освободен от длъжност. Поводът е инцидента от събота, при който Методиев е ударил с дръжка на микрофон кореспондента на „Телеграф Медиа“ в Пловдив Ели Крумова. „Правителствената информационна служба“ не може да си позволи да бъде обвързвана с този инцидент. Подобно поведение и отношение към представителите на медиите е неприемливо и е в противоречие с принципите на работа на „Правителствената информационна служба“, обявиха от „Дондуков“ 1. Както писа „Монитор“, при посещението си на археологическите разкопки на могилата Мал тепе Борисов помолил медиите да разгледа насаме с директора на Археологическия музей Костадин Кисьов обекта. Методиев опитал да изведе журналистите и по думите на кореспондента ни в Пловдив бил много ядосан от „неподчинението“ им. Самата Крумова пък опитала да го успокои и му предложила да си направят обща снимка, след което обаче последвал удар. Заради инцидента тя се разплакала и си тръгнала, а Борисов разбрал по-късно за случилото се от колегите й, като го определил като недопустимо. Впоследствие пресаташето изпрати съобщение на нашата кореспондентка, в което написа, че и двете страни не са реагирали професионално. Това обаче не е никакво извинение, както посочи и самата Крумова. Междувременно в интернет излезе дори клип, показващ как колегите й настояват Методиев изрично да даде обяснение защо е ударил кореспондентката ни, а той твърди, че не го е направил. Твърдение, което се опровергава както от снимката, показваща как замахва, така и от заключенията на лекарите, показващи нанесените щети. В същото време журналисти връчиха на Борисов в НС подписка с искане служителят на МС да запази работата си, а той от своя страна коментира, че е казал на Методиев да посети лично потърпевшата журналистка и да й поднесе извинения. „Всичко минава през приемане на извиненията му“, посочи той.", "date": "2018.08.21", "title": "Уволниха служителя на пресцентъра на МС, ударил наша колежка (ОБНОВЕНА)"}
{"url": "https://www.monitor.bg:443/bg/a/view/i-dnes-lobnoto-mjasto-na-polkovnik-kavarnaliev-e-olicetvorenie-na-syrbomanstvoto-v-makedonija-142195", "text": "Лобното място на героя от Първата световна война полковник Константин Каварналиев  продължава да е олицетворение  на отношението на сърбоманите в бившата югорепублика Македония към  историята.  Младият пловдивски патриот М. Георгиев публикува днес в своя фейсбук профил снимки за „братското“ отношение на македонистите в югозападната ни съседка към българската история, чийто премиер Зоран Заев разчита на България за подкрепа при кандидатурата им за членство в НАТО и Европейския съюз: „Паметника на полковник Константин Каварналиев на около 4 км от град Нов Дойран, посетих го преди 2 дни. Така се отнасят македонците с нашите герои! Стана ми интересно, и когато попитах един местен полицай къде има останали други паметници от битката при Дойран той ми каза следното: \"Няма паметници, няма нищо, ние не се гордеем с това, вие си слагайте каквото искате\", написа под снимките младият пловдивчанин.    През Първата свтовна война полковник Константин Каварналиев е командир на 3 бригада от 3-та Балканска дивизия. На 19 юни 1913 г. с бригадата си (два полка с обща численост 3000 бойци) той прегражда на Дойранския проход настъплението на 42 000 гръцка армия, която току-що е опожарила град Кукуш и 15 български села, избивайки мирното население. Полковник Каварналиев и неговите войници и офицери в течение на четири дни отбиват всички атаки на гърците и по признание на скопски историци спасяват от погром градовете Дойран и Валандово, както и още 20 села в около тях.    На 23 юни в края на сражението полковник Каварналиев е ранен. Раната изглежда незначителна, но се оказва, че шрапнелът е прерязал основна артерия и полковникът умира от кръвозагуба. Погребан е на хълм на главната си позиция, заедно с 5-ма войници от 58 пехотен полк.    През 1916 г. позицията Дойран е заета от Втора тракийска дивизия. Командирът на 9-ти пловдивски полк подполковник Борис Дрангов издига скромен паметник на колегата си и надгробни кръстове на войниците си. За съжаление през 1966 г. този паметник е взривен от сърбоманската власт.      По инициатива на покойния проф. Божидар Димитров нов паметник , който е точно копие на оригинала беше изграден през последните години в България, но македонските власти още не дават съгласие за поставянето му на лобното място на генерал Каварналиев.", "date": "2018.08.21", "title": "И днес лобното място на полковник Каварналиев е олицетворение  на сърбоманството в Македония"}
{"url": "https://www.monitor.bg:443/bg/a/view/fsb-osirotja-pochina-ivajlo-krajchovski-142184", "text": "„На 57-годишна възраст внезапно почина легендарният български музикант Ивайло Крайчовски“, съобщи БНТ. Кратко, без подробности, с много въпросителни, точно като живота на басиста на ФСБ и „Стари муцуни“ в последните години. Бунтар до мозъка на костите си и в музиката и в делата, той съчетаваше с вродения си такт и джентълменско поведение. Готов винаги да отвори вратата или да целуне ръка на случайно срещнатата позната – това не се възпитава, то се носи генетично. А животът му, приключил доста рано, беше безкраен стремеж към клишетата на рокендрола – отдаване на всички сладки грехове с китара под мишница. „Отиде си Ивайло... Носа... такъв ще те запомня, когато влезе в нашия полски Фиат, а аз бях в детско столче на задната седалка. дано душата ти намери покой. Амин! “, написа във Фейсбук Румен Бояджиев-син, чиито баща свири с Крайчовски дълги години в ФСБ. Колегата му Иван Лечев също отбеляза тъжното събитие с публикация във Фейсбук на черен фон, с думите „Сбогом, Ивчо...“. Социалните мрежи бяха едно от любимите полета за изява на музиканта, а последната му публикация е направил часове преди да си отиде от този свят. Споделил е своя снимка от Двореца Врана. „Той е от поколението музиканти, които твърде млади се качиха на голямата сцена. Аз съм го гледал като басист на ФСБ и после Георги Минчев го покани в „Стари муцуни“. Тогава се опознахме по-отблизо. В последните години животът му тръгна надолу, но спомни си пред „Монитор“ Васко Кръпката, с когото от 2001 г. Крайчовски обедини усилия в организирането на фестивала в памет на големия Георги Минчев „Цвете за Гошо“. Освен невероятната музика, която оставя след себе си, той е и на който е дългогодишен директор. Часове след като новината за кончината му натъжи феновете, екипът на форума и лично директорът му Стефан Китанов разпространиха съобщение в памет на Крайчовски. „Напусна ни големия приятел – Ивайло Крайчовски–Пифа, един от основателите на международния филмов фестивал София Филм Фест. Дълги години Пифа беше музикален директор на фестивала, когато програмата включваше многобройни рок и джаз концерти и филми. Благодарим ти, Пифа! Почивай в мир“. Чапатият басист е роден на 4 юни 1961 г. От петгодишен свири на цигулка и учи солфеж. Когато през 1976 г. е ученик в девети клас на XXI гимназия в София, става член на сформиралата се група от неприети в Музикалното училище инструменталисти и започва да свири на бас китара. Упражнява се с грамофона и парчетата на Black Sabbath и Grand Funk, чийто басист Мел Шахър е негов идол. През 1983 г. завършва факултета „Поп и джаз изкуства“ на Музикалната академия, в класа на Симеон Венков. Явява се на прослушване за мястото на Александър Бахаров от ФСБ и спечелва одобрението на групата, като е единственият кандидат, който иска време, за да си настрои инструмента. на стадион „Академик“ и свири в легендарната банда до 2006 г. Често обича да казва: Не веднъж е и признавал: „Живял съм с ФСБ повече, отколкото с гаджетата и жена си. ФСБ ме научи на много повече неща, отколкото цялото ми образование и целия ми живот!“ Въпреки че колегите му в бандата го възприемат повече като концертен музикант, в средата на 80-те записва и два албума в студио - \"ФСБ VI\" (1984 г.) и \"Обичам те дотук\" (1987 г.). Активната работа в студио ФСБ като тонрежисьор и музикален продуцент, многобройните записи реализирани като еталон със запазена марка, работата му в ММД Мултимедия и Болканмюзик 1993-1995г. го утвърждават като предпочитан партньор за албумите на редица български поп певци, рок групи и джазови формации. Участва в разширената с млади музиканти формация ФСБ на Новогодишния концерт по повод приемането на България в ЕС през 2007 г. и това е последното му появяване на сцена като част от легендарната банда. В средата на 90-те става съосновател на супер групата „Стари муцуни“ заедно с Георги Минчев, в която влизат още Петър Гюзелев, Валди Тотев, Георги Марков. Заместник-председател е на Българската изпълнителска асоциация и член на УС на БНАПЗ — асоциация на звукозаписните студиа в България. Волният му дух се изразяваше и в политическите му виждания. Той беше член на Бирената партия. Последна почит към Ивайло Крайчовски ще може да бъде отдадена утре, 22 август, от 16 ч в храм \"Свети Седмочисленици\"", "date": "2018.08.21", "title": "Ивайло Крайчовски изсвири последния си акорд (ОБНОВЕНА)"}
{"url": "https://www.monitor.bg:443/bg/a/view/shofior-na-tir-napravi-katastrofa-dokato-spi-142193", "text": "Шофьор на товарна композиция направи катастрофа в Шумен докато спи в най-дълбоката част на нощта. Камионът му се блъснал на собствен ход в сградата на авто сервиз, но въпреки големите материални щети няма пострадали, невредим е и и водачът. 56-годишният мъж от Кърджали пристигнал на бул. \"Ришки проход\" в Шумен часове по-рано и паркирал товарния \"МАН\" с прицеп на булеварда срещу Митническото бюро в града. Малко преди 4 сутринта се събудил от усещането за тътен и тресене на кабината. Помислил, че е станало земетресение. Когато погледнал обаче през прозореца на кабината, видял, че не е трус, ами пътува, при това без да кара. Камионът се бил задвижил и набирал инерция по нанадолнището. Пресякъл широкия на това място 16 метра булевард и се устремил към фасадата на близкия сервиз. Кабината се забила в автоматичната ролета-врата на сервиза, която послужила като пружина и леко омекотила удара. Въпреки това според полицията в Шумен нанесените щети са сериозни - разрушени са портална автоматична врата, входната врата на сградата и стена. По случая е образувано досъдебно производство, а на мъжа от Кърджали е съставен акт за необезопасяването на камиона при паркирането му за пренощуване.", "date": "2018.08.21", "title": "Шофьор на ТИР направи катастрофа докато спи"}
{"url": "https://www.monitor.bg:443/bg/a/view/nova-tragedija-v-italija-11-zaginali-pri-pridoshla-voda-v-kanion-v-kalabrija-142188", "text": "Италия още не е оплакала 43-те жертви на рухналия на 14 август мост в Генуа и за съжаление потъна в нов траур – придошъл поток в планината северно от калабрийския град Козенца удави вчера следобед наведнъж 10 души! Дошлите веднага на мястото на трагедията доброволци на Гражданска защита са успели да изтръгнат от лапите на развилнялата се стихия деветима живи мъже и жени, които са с тежки травми и петима от тях берат душа в местна болница. Деветгодишно момиче пък е откарано в окаяно състояние в болницата на Неапол, където докторите продължават да се борят за живота му. Засега полицията води за безследно изчезнали десетима души, но никой не може да каже какъв е точно техният брой, просто защото не се знае колко хора са се намирали по течението на дерето в понеделнишкия следобед. Името на потока – убиец е Раганело и той се спуска към морето през природния парк край на атрактивното планинско селище Чивита ди Кастровилари. Дерето е отдавна туристическа атракция, тъй като по течението му се намира клисура, чиито гранитни стени понякога надхвърлят и сто метра, а кристалната вода заформя красиви водопади, стремителни бързеи и дълбоки вирове. Именно тези изумителни природни дадености привличат открай време особено през летните месеци туристи, които се къпят или практикуват рафтинг, тоест стремеглави спускания по течението. И в понеделник следобед няколко групи от любители на този екстремен спорт са се намирали в различни точки на клисурата, когато изведнъж планината е връхлетяна от зашеметяваща лятна буря и истинска водна бомба. Според оцелели очевидци буквално минути след началото на пороя по течението на потока се понася огромна стена от кал, която помита всичко по пътя си. Укротява се чак на пет километра, където потокът се разлива нашироко преди да се влее в морето. Именно там снощи, през нощта и тази сутрин са били открити повечето от безжизнените тела на нещастните хора. „Това ужасно лято накрая направо ни смаза, трагедията е огромна, молим се само броят на жертвите да не расте!“ – оплака се през сълзи на журналисти кметът на Чивита ди Кастровилари – Мимо Ло Полито.", "date": "2018.08.21", "title": "Нова трагедия в Италия: 10 загинали при придошла вода в каньон в Калабрия (снимки и видео)"}
{"url": "https://www.monitor.bg:443/bg/a/view/bez-bylgari-v-pyrvija-den-na-svetovnoto-po-boks-za-mladeji-142189", "text": "Без бълграско участие ще премине днешният пръви ден от програмата на световното първенство по бокс за младежи и девойки, което ще продължи до 31 август в Будапеща, Унгария. Страната ни ще бъде представена от четирима състезатели - Мелек Закифова (кат. до 48 кг), Горяна Стоева (51) и Елина Георгиева (54) при девойките, както и Иван Атанасов (64) при младежите. Треньори на нашите са Петър Лесов и Валентин Поптолев. Тегленият снощи жребий изпрати две от нашите боксьорки срещу представителки на силната индийска школа. В първия си мач утре Мелек Закифова, европейска шампионка за момичета от София 2017 и бронзова при девойките при най-леките, ще срещне индийката Ниту, която е световна шампионка в категорията от първенството в родината си през миналата година. Европейската вицешампионка от април т.г. Горяна Стоева ще боксира в първия кръг при 51-килограмовите срещу индийката Анамика. Евентуална нейна съперничка на ¼-финалите ще е Мартина Ла Пиана от Италия, която е победи във финала на континенталното първенство. Двукратната световна шампионка (за момичета и девойки) в категорията Дестини Хевън Гарсия от САЩ е в другия поток и би се срещнала с българката чак на финала. Елина Георгиева ще излезе срещу състезателката от Беларус Даря Дзикава в кат. до 54 кг. Единственият ни представител при младежите – Иван Атанасов, ще има за съперник японеца Сора Танака в кат. до 64 кг. Техният двубой е утре, а в категорията ще участват общо 23-има състезатели.", "date": "2018.08.21", "title": "Без българи в първия ден на световното по бокс за младежи"}
{"url": "https://www.monitor.bg:443/bg/a/view/borisov-pozdravi-musulmanite-za-kurban-bajrjam-142185", "text": "Мюсюлманите по света отбелязват големия свещен празник Курбан Байрам, наричан още Коч Байрам. Министър-председателят Бойко Борисов поздрави цялата общност в България през своя личен профил във Facebook. \"Бъдете здрави и щастливи, нека има мир и разбирателство в семействата Ви. Този ден ни учи на смирение и уважение, нека да запазим и продължим мъдростта, с която заедно да работим за взаимното ни успешно бъдеще\", написа Борисов. Празникът е свързан със семейните ценности и символизира смирението и опрощението. Роднини и близки си ходят на гости, за да си простят, ако са съгрешили. В дните на Байрама добрият мюсюлманин раздава курбан.", "date": "2018.08.21", "title": "Борисов поздрави мюсулманите за Курбан Байрям"}
{"url": "https://www.monitor.bg:443/bg/a/view/sa-sht-prodavat-11-mln-barela-neft-ot-strategicheskite-si-zapasi-142186", "text": "Министерството на енергетиката на САЩ обяви намерението си за продажба на петрол от стратегическите резерви на страната, сочи съобщение на сайта на ведомството, цитирано от „Прайм”. Общо на 3 търга ще бъдат предложени 11 млн. барела нефт. Суровината ще бъде доставена от хранилищата в щатите Тексас и Луизиана. Количеството с около 900 хил. барела по-малко от дневното производство на петрол в страната. Заявките от купувачите се приемат не по-късно от 28 август, а доставките ще бъдат реализирани през октомври и ноември.", "date": "2018.08.21", "title": "САЩ продават 11 млн. барела петрол от стратегическите си запаси"}
{"url": "https://www.monitor.bg:443/bg/a/view/otvoriha-9-oferti-za-proizvodstvoto-na-pytni-znaci-za-sledvashtite-5-godini-142183", "text": "Отворени са постъпилите оферти на кандидатите за производство, доставка и монтаж на пътни знаци с постоянни и променливи размери на вертикална сигнализация на републиканските пътища за следващите 5 години, съобщиха от АПИ. Тръжната процедура е в 6 обособени позиции по районите на планиране в страната, а индикативната стойност за всяка е 2,5 млн. лв. без ДДС. Общата прогнозна стойност на обществената поръчка е 15 млн. лв. без ДДС и се финансира от бюджета на пътната агенция. За обособена позиция №1 – Северозападен район, включващ областите Видин, Враца, Монтана, Ловеч и Плевен отворените оферти са на: •         „Трафик пътна сигнализация“ ЕООД; •         ПСТ-СЕТ BC ДЗЗД, в което участват: „ПСТ ГРУП“ ЕАД, „СЕТ Къмпани“АД и „МВ МОНТАЖИ“ ЕООД.           За обособена позиция №2 – Северен централен район, в който са областите Велико Търново, Габрово, Разград, Русе и Силистра отворените оферти са на: •         ДЗЗД „Пътни Знаци Север“, в което участват: „АД ХОЛД“ ООД и „Зебра“ ООД; •         „Обединение Жиро“ ДЗЗД, с участници: “СИГНАЛИЗАЦИЯ ЖИРО БЪЛГАРИЯ“ ЕООД и „ГС ПЛЮС С.Р.О.“; •         ПСТ-СЕТ BC ДЗЗД, в което са: „ПСТ ГРУП“ ЕАД, „СЕТ Къмпани“АД и „МВ МОНТАЖИ“ ЕООД;             За обособена позиция №3 – Североизточен район, включващ областите Варна, Добрич, Шумен и Търговище отворената оферта е на „Зебра“ ООД.             За обособена позиция №4 – Югоизточен район, включващ областите Бургас, Сливен, Стара Загора и Ямбол отворените оферти са на: •         „Кастело“ ООД; •         „А.Д. ХОЛД“ ООД; •         „Микони“ ООД.             За обособена позиция №5 – Южен централен район, включващ областите Кърджали, Пазарджик, Пловдив, Смолян и Хасково отворената оферта е на  „Микони“ ООД;           За обособена позиция №6 – Югозападен район, включващ областите: Благоеград, Перник, Кюстендил и София, отворените оферти са на: •         „Зебра“ ООД; •         „Трафик пътна сигнализация“ ЕООД; •         „Консорциум Битулайт 2018“ в което са: „БИТУЛАЙТ“ ООД и БЕЛИЧАНСКИ КЪЩИ ЕООД.", "date": "2018.08.21", "title": "Отвориха 9 оферти за производството на пътни знаци за следващите 5 години"}
{"url": "https://www.monitor.bg:443/bg/a/view/skok-na-drebnata-sharka-v-evropa-142192", "text": "Световната здравна организация съобщи, че броят на случаите на дребна шарка в Европа е скочил рязко през първите шест месеца на годината и най-малко 37 души са починали в този период от заболяването, предава Fox News. Европейският офис на СЗО съобщи, че на континента са обявени 41 хиляди случая на болестта през първата половина на настоящата година. Предишният рекорд е отбелязан през 2017 г. с 23 927 случая, пише \"Фокус\". През първите шест месеца на 2016 г. е имало 5273 случая. Агенцията съобщава, че около половината от случаите - 23 хиляди са наблюдавани в Украйна, Франция, Грузия, Италия, Гърция, Русия и Сърбия също са страни с повече от 1000 регистрирани случая за първата половина от годината. Дребната шарка, позната и като морбили, която е сред най-заразните болести на света, се предава по въздушно-капков път. Тя може да се предотврати чрез ваксинация, но лекарите сочат, че най-малко 95% от населението трябва да бъде имунизирано, за да се предотвратят епидемии. Скептицизмът спрямо ваксините остава висок в много части от Европа. Властите в Италия наскоро гласуваха закон за задължителна ваксинация на децата срещу дребна шарка и други детски заразни болести. Румъния също е приела подобно законодателство.", "date": "2018.08.21", "title": "Скок на дребната шарка в Европа"}
{"url": "https://www.monitor.bg:443/bg/a/view/melanija-sama-v-afrika-142191", "text": "Първата дама на САЩ Мелания Тръмп планира първата си голяма самостоятелна изява в чужбина - обиколка из Африка през октомври, предаде Асошиейтед прес. Тя съобщи в декларация, че ще се запознае лично и на място с проблемите на децата в Африка и ще ръководи американска кампания за подобряване на живота им. Това ще бъде първото й пътуване в Африка, където тя ще отиде без президента Доналд Тръмп, остро критикуван в началото на годината за думите му, че някои африкански страни били \"мръсна дупка\". Точните дати на пътуването и държавите, които Мелания Тръмп ще посети в Африка през октомври, все още не са обявени, добавя АП.", "date": "2018.08.21", "title": "Мелания сама в Африка "}
{"url": "https://www.monitor.bg:443/bg/a/view/napadnatata-s-nojica-medicinska-sestra-ne-priemam-izvinenijata-na-napadatelja-shte-go-sydja-142157", "text": "Нападнатата с ножица от пиян пациент в спешното отделение на търновската болница медицинска сестра се е отървала на косъм от смъртта. Три дни след кошмарът, който преживя, в понеделник сутринта, Красимира Йорданова бе отново на работното си място да спасява човешки животи, след като едва не изгуби своя. Екшъът, в който тя по неволя била замесена, се разиграл в петък през нощта и завършил рано призори. В 1,15 ч. в спешното отделение на великотърновската болница е докаран 63-годишният Марин П. Възрасният мъж е открит пиян, в неадекватно състояние и целият в кръв, да лежи пред заведение на 200-300 м. от сградата на болницата. още от момента на докарването му пациентът проявява силна агресия и се държи брутално към медицинския персонал. Отказва да му бъдат правени каквито и да е прегледи, обижда и ругае персонала на отделението. „Може би трябваше след като не иска да му оказваме помощ, да го нараме да подпише и да го пуснем да си върви. Но той беше неадекватен, щеше да излезе навън, да го блъсне някоя кола и щяха да го докарат пак при нас, но в много по-тежко състояние. А в полицията няма изтрезвител, където да го приберат. Затова го оставихме да лежи при нас до сутринта”, разказва сестра Йорданова. Тъй като пациентът още продължава да буйства, от спешното извикват полиция. Униформените идват, помагат на медиците да завържат агресивния мъж с колани за леглото и веднага си тръгват. Кошмарът обаче, оказва се, тепърва предстои. Рано сутринта, малко преди 6,00 ч., медицинската сестра Красимира Йорданова влиза в помещението, в което са оставили възрастния пациент. Четири стаи в отделението са свързани помежду си със затварящи се врати и Йорданова влиза през едната от тях. „Едва бях отворила вратата и видях мъжа да седи зад бюрото ни, което беше изцапано цялото с кръв. Като ме видя грабна ножицата от бюрото и се хвърли към мен. Успях да се дръпна бързо и натиснах вратата. Той обаче успя да провре ръката си с ножицата и се опитваше да ме удари, като викаше: „Ще те убия ! Искаш да ми точиш кръвта, а !” Продължавах да натискам като в несвяст. В същото време успях да измъкна телефона си и се обадих на колегите от координационния център на болницата. Те пристигнаха бързо и опитаха да влязат, но се оказа, че пациентът е заключил с райберите всичките врати отвън и сега бяхме само двамата с него заедно. Делеше ни само една врата, която и двамата продължавахме да натискаме всеки от своято страна. не зная колко време е продължило това. Сигурно няколко минути, които обаче на мен ми се видяха дълги като цели часове. Само си повтарях: „Боже, защо колегите ги няма още?!” Накрая чух, че някой разби една от вратите отвън. Когато колегата ми се показа на вратата да ме успокои, видях че 3-4 здрави момчета от частната охранителна фирма, която колегите бяха повикали, се опитват да повалят на земята пациента, който още продължаваше да буйства”, връща лентата на кошмарните спомени медицинската сестра Красимира Йорданова. Накрая пациентът е укротен, след което е освободен от частните охранители. Неизвестно защо никой от тях така и не се досеща да се обади на полицията, която да дойде и да прибере нападателя. В 9,00 сутринта след като изкарва кошмарното си дежурство докрай, нападнатата сестра се прибира в къщи. А в 16,00 ч. е извикана на разпит в полицията, след като от болницата е подадена жалба за случилото се. Разпитът продължава цели два часа. Сега по случая се води разследване, а отделно от това сестрата ще съди нападателя си и лично. Оказва се обаче, че срещу нападателя и не може да бъде образувано бързо производство и той да бъде изправен незабавно на съд, тъй като от случилото се до подаването на жалбата в полицията било изминало много време. Въпреки случилото се сестра Красимира Йоданова е категорична, че няма да напусне спешното отделение на търновската болница. Признава обаче, че и е много болно и обидно от отношението на част от пациентите, с които се сблъсква често през време на дежурствата си. „От 2012 г. съм в системата на спешната помощ. Била съм в София и сега съм във Велико Търново. Това е най-динамичното и рисково отделение, тъй като тук се случва да приемаме всякакви: пияни, дрогирани, агресивни, буйстващи. Тежко ми е, защото ние тук се мъчим да помогнем на хората и да спасим живота им, а те и техните близки ни отвръщат с обиди, а понякога и с агресия и насилие. Защо е това лошо отношение към нас ? С какво сме го заслужили”, недоумява медицинската сестра.Изтрезнелият буйстващ пациент отново е посетил спешното отделение, но този път тих и кротък, за да се извини на персонала и лично на сестра Йорданова за държанието си. Тя обаче отказала да приеме извинението му. Освен в спешно отделение Красимира Йорданова е работила и в психиатрична болница и с горчива усмивка споделя, че там пациентите били по-нормални. „В психиатрията е по-добре. Когато първия път влязох в отделението си мислех, че ще се натъкна на какви ли не ужаси. А там болните бяха толкова тихи. В същото време като изляза на улицата виждам, че е пълно с ненормални хора. Какво излиза, лудите са навън, а в психиатрията са просто болни. Там повечето пациенти са страшно интелигентни и чувствителни хора. А навън е злобата, завистта и насилието”, споделя тъжните си впечатления медсестра Красимира Йорданова. Тя настоява да бъдат предприети незабавни мерки за гарантиране сигурността на работещите в спешни сектор. В момента цялата сграда на търновската болница има един човек охрана, което е абсолютно недостатъчно. Затова Йорданова иска да има индивидуална охрана на спешното отделение. Вратите да бъдат с топка отвън и да се отварят само с чипове, с каквито да бъдат снабдени лицата от медицинския персонал. За да не може в помещенията да влиза който кгато си поиска отвън. А всички чипове на персонала да са свързан със сървъра на болницата. Каквато е практиката в повечето от добрите и елитните болници в България и по света. Нападението над медицинската сестра Красимира Йорданова, за съжаление не е първо и единствено във В. Търново и региона. Отново в областната болница пациентка напада лекарка в спешното отделение и се наложило да се намесва охраната. Преди време пиян военен вика линейка на фалшив сигнал в стражишко село. А когато линейката идва на адреса, фиркания „шапкар” опита да изхвърли шофьора и да подкара реанимобила. В Свищов пък лекар е нападнат на път за работа. Отново в крайдунавския град пациент, идващ редовно на хемодиализа, се държи нагло и агресивно: плюел по стените, пипа съдовете с дезинфекционните разтвори с голи ръце, блъска и рита оборудването, а ведъж дори пали цигара, докато апаратът пречиства кръвта му. В Павликени пък дядо откарва внучето си, което паднало и се ожулило. Докато медиците обработват раните му, старецът започва да нервничи, да рита шкафовете и да се заканва, че ще върне пак, но с брадва и ще ги избие всичките. Всички тези случаи карат някои от работещите в спешния сектор да не издържат и да напускат. А онези, които остават признават, че се страхуват всеки път когато тръгнат на дежурство дали ще го завършат и ще се приберат живи и здрави в дома си. затова лекарите и сестрите от спешните отделения настояват да се вземат мерки за гарантиране както на тяхната сигурност, така и на останалите пациенти, които също могат да станат обект или дори жертва на посегателствата на буйстващите и агресивните.", "date": "2018.08.21", "title": "Нападнатата с ножица медицинска сестра: „Не приемам извиненията  на нападателя, ще го съдя”"}
{"url": "https://www.monitor.bg:443/bg/a/view/turisticheskite-primusi-naj-riskovi-142166", "text": "Туристическите примуси, монтирани на малките газови бутилки, са много опасни за употреба в закрити помещения, предупреждават от бранша. Лъчезар Христов, собственик на сервиз на газови уреди, обяснява, че туристическите бутилки не трябва да се използват у дома, защото котлоните, монтирани към тях, нямат термодатчик, който да спре подаването на газта, когато пламъкът на котлона случайно угасне. На тях не се монтира подобно устройство, защото са предназначени само за употреба на открито, където се предполага, че течът на малкото количество пропан-бутан от тях не представлява риск. Много хора обаче правят обратното. Готвят с туристически примуси в кухнята си, където, като прекипи манджата, може пламъкът да угасне, а газта от балона да продължи да изтича. Той е по-тежък от въздуха, пада долу и ароматът, който е добавен към него, може да не се усети от обитателите. По БДС вече е забранено газови уреди без подобен датчик да се произвеждат за използване в закрити помещения. На новите уреди е указано дали са за външна или вътрешна употреба. Но хората не го спазват, а и туристическите бутилки с котлончетата върху тях са на по-ниска цена и за това ги купуват повече, а и ползването им било по-евтино от тока”, добави Христов. Според него хората си пълнят бутилките най-често на бензиностанции и обикновено в тъмната част на денонощието, защото е забранено. „Там няма кантар, по който да се прецени колко газ е останала в балона и да се допълни само до определеното количество. Така не рядко бутилката се препълва и в по-горещо време или през зимата при внасянето й в затоплено помещение налягането в нея рязко се повишава и става белята. От Държавната агенция за метрологичен и технически надзор (ДАМТН) съобщиха за „Монитор”, че от началото на 2018 г. инспекторите й са хванали 12 автомобилни газостанции не спазили забраната за пълнене на бутилки за битови нужди. На уличените са съставени 12 акта за установяване на административно нарушение. За периода от агенцията са проверени и общо 138 пълначни станции за транспортируеми съоръжения под налягане и пунктове за пълнене на бутилки до 5 литра (туристическите газови бутилки - б. а.). По време на инспекциите са констатирани 14 нарушения, като най-чести са: липса на извършен годишен преглед; неводене на дневник на проверените бутилки, в който се записва фабричният номер на бутилката и вместимостта й, както и теглото на напълнената газ. За констатираните нередности инспекторите на ДАМТН са съставили 14 акта за нарушение.", "date": "2018.08.21", "title": "Туристическите примуси най-рискови"}
{"url": "https://www.monitor.bg:443/bg/a/view/sinyt-na-mel-gibsyn-bori-talibani-v-bylgarija-142154", "text": "Със задачата да пребори талибани на българска територия ще се нагърби синът на холивудския ас Мел Гибсън – Майло. 28-годишният актьор ще се присъедини към каста на филма The Outpost: An Untold Story of American Valor (б. а. - \"Базата: Неразказана история за американска доблест\"), а клапата ще щракне в студиата на „Ню Бояна“. В лентата Гибсън-младши ще си партнира със звездата от „Карибски пирати“ Орландо Блум и сина на кинолегендата Клинт Истууд – Скот. На режисьорския стол за The Outpost сяда Род Лури. Сюжетът ще се завърти около 53 американски войници, били се с 400 талибани, нападнали базата им в Афганистан през октомври 2009 година. Сред тези, които загиват в битката, е и Филмът е базиран на едноименния бестселър на журналиста Джейк Тапър. Майло дебютира в киното като Лъки Форд в продукцията „Възражение по съвест“, режисирана от знаменития му баща. След това се снима в Brother's Keeper и във „Всички мъже на дявола“, където с участие се разписва и Явор Бахаров. Междувременно феновете се надяват в България да пристигне и половинката на Орландо Блум – певицата Кейти Пери, която по традиция посещава любимия си на различни кътчета в света. 33-годишната красавица вече изненада актьора няколко пъти в Лондон, Рим, Прага, Токио и на Малдивите. Поп звездата Миналата година тя заложи на тоалет на наши дизайнери, работещи във Франция, за видеото към песента Chained Тo Тhe Rhythm. Облеклото й се състои от бяла рокля с плисе и специално излято по нейна мярка бюстие. Зад него стои екипът на Ливия Стоянова и Ясен Самуилов от модна къща On Aura Tout Vu, а техни дрехи са носили още Мадона, Бионсе, Лейди Гага, Кайли Миноуг и други. Припомняме, че Пери и Блум рестартираха любовните си отношения официално през май. Двамата се събират на приливи и отливи, а искрата между тях пламна на афтърпартито след церемонията по раздаването на наградите „Златен глобус“ през 2016 г. Рекордът им без бурен скандал засега е 10 месеца.", "date": "2018.08.21", "title": "Синът на Мел Гибсън бори талибани в България"}
{"url": "https://www.monitor.bg:443/bg/a/view/lekari-njama-greshka-dovela-do-smyrtta-na-rodilkata-v-sliven-142181", "text": "Нямаше време да се прави секцио, затова се премина към форцепс като единствен вариант. Това заяви директорът на сливенската болница Весислав Петров по повод смъртта на родилка преди дни, пред NOVA телевизия. Лекарите твърдят, че при раждането тя не е била удряна, нито натискана по корема. „Раждането е започнало като нормално раждане. В един момент напъните на родилката са станали неефективни, главата на детето вече е била прорязала, затова се е наложило раждането да бъде с инструмент. Родилката, след като се влошава, й е направен скенер. Няма счупени ребра. Няма счупена ръчичка и на детето. Никой не е скачал върху родилката, няма такова нещо”, коментира директорът на лечебното заведение. Вътрешната проверка на болницата показала, че лекарският екип е действал адекватно по време на тежкото раждане и никой не знае защо се е стигнало до трагедията ден и половина по-късно. Тогава майката рязко се влошава и постъпва спешно в реанимация с белодробен оток, задушаване и високо кръвно. Там лекарите не успяват да я спасят. Следствието назначи тройна медицинска експертиза, която ще се извърши в университетската болница в Стара Загора. Резултатите трябва да бъдат готови до 10 дни. И днес от болницата оказаха да дадат на близките епикризата на починалата родилка. Министърът на здравеопазването Кирил Ананиев също разпореди проверки в болницата в Сливен по случая. От понеделник в лечебното заведение започнаха проверка и експерти от Изпълнителна агенция „Медицински одит”. Междувременно състоянието на новородената Мария се подобрява, тъй като бебето се роди с пареза на ръката и отоци по главата.", "date": "2018.08.21", "title": "Лекари: Няма грешка довела до смъртта на родилката в Сливен"}
{"url": "https://www.monitor.bg:443/bg/a/view/cine-libri-tyrsi-lubov-mejdu-redovete-142173", "text": "За пръв път кино-литературният фестивал CineLibri, чието четвърто издание ще се състои от 11 до 24 октомври, организира фотографски конкурс, който търси красивия визуален прочит на слогана „Любов между редовете“. Форумът тази година ще представи над 45 забележителни филмови адаптации на едни от най-добрите литературни произведения. Във фотографския конкурс могат да вземат участие всички, които имат желание да визуализират взаимното привличане между кино и литература. Те трябва да представят своя авторска фотография, чийто сюжет е вдъхновен от киното и/или литературата и продължава играта между думи и визия. Чрез своите кадри авторите ще споделят с публиката на изложбата личния си прочит на любим филм или книга. Всеки желаещ може да публикува до 3 авторски кадъра в официалното фейсбук събитие „Фотографски конкурс „Любов между редовете\" или да ги изпрати като лично съобщение на страницата на организаторите до 14 септември. Снимките ще бъдат селектирани от жури в състав Жаклин Вагенщайн, Гергана Мудова, Георги Лозанов, фотографът Ивайло Петров и Мариета Ценова куратор на бъдещата изложба пред Народния театър от 1 до 20 октомври. 10-те най-атрактивни фотоса ще бъдат включени в експозицията и разпространени дигитално, а един от авторите ще спечели и фотоапарат за инстантни снимки.", "date": "2018.08.21", "title": "CineLibri търси „Любов между редовете“"}
{"url": "https://www.monitor.bg:443/bg/a/view/chestvat-shipcheskata-epopeja-s-pohod-i-izlojba-142180", "text": "Стотици планинари ще изберат туристическите пътеки, които водят до връх Шипка, за да се включат в тържествата, посветени на Епопеята. За поредна година Ротъри клуб – Габрово организира туристически походи като част от Национално честване „Шипченска епопея“. Походът ще бъде в кулминационния за тържествата 25 август и ще започне рано сутринта от три изходни позиции – Соколски манастир, м. Узана и гр. Шипка. Продължителността на походите е около 3 часа Всеки един от лъчовете има водач към когото може да се обръщате при възникнали въпроси и ситуации. Маршрутите са със средна трудност, преминават през поляни, долини, гори и стръмнини и разкриват чудни гледки пред погледа на туристите. В края всички лъчове се събират в едно и изкачват стълбите към Паметника на свободата. За похода пристигат хора от цялата страна – малки и големи, за да се включат в тържествата посветени на Епопеята, предопределила свободата ни. Краят на похода е начало на официалната част, която ще се състои на тържествения подход към Паметника на свободата /каменните барелефи/, а след това ще започне и възстановка на боевете с обновен сценарий и място. Тринайсет фотографи от страната пък показват в Габрово 19 избрани фотоси от връх Шипка. Изложбата се открива в пространството между габровския драматичен театър и регионалната библиотека на централния площад \"Възраждане\". На 25 август организаторите от националния парк музей \"Шипка - Бузлуджа\" ще експонират фотосите в подножието на Паметника на свободата, където същия ден започва националното честване, посветено на Шипченската епопея", "date": "2018.08.21", "title": "Честват Шипческата епопея с поход и изложба"}
{"url": "https://www.monitor.bg:443/bg/a/view/podrik-ot-igra-na-tronove-pozdravjava-bg-fenove-142179", "text": "Актьорът Даниел Портман, известен на телеманиаците като Подрик Пейн от „Игра на тронове“, ще раздава автографи и ще щрака селфита с български фенове. Екранният оръженосец на Тирион Ланистър пристига у нас за Aniventure Comic Con 2018. Той ще заеме мястото на Джема Уелън, която се бори със стереотипите, ставайки първата жена лидер на Железните острови в обувките на Яра Грейджой. Уелън трябваше да преустанови визитата си на фестивала, събиращ в едно атракции за косплейъри, геймъри и фенове на азиатската култура и сериалите, заради професионален ангажимент. Портман пък трябваше да посети миналогодишното издание на фестивала, но отново промяна в работния график попречи на срещата му с родните почитатели. Ето какво сподели с феновете той: Припомняме, че специално за събитието в София ще пристигнат още две звезди от „Игра на тронове“. Актьорът Крисчън Найрн, разчувствал феновете на кървавата сага от името на гиганта с малък умствен капацитет и голямо сърце Ходор, ще обели повече от една дума пред присъстващите, за разлика от героя си. Редом до спасителя на Бран и компания ще застане един от най-емблематичните злодеи - Кралят на нощта, в кожата на който скача словашкият актьор Владимир Фурдик. Aniventure Comic Con 2018 ще се проведе в Интер Експо Център на 15 и 16 септември.  ", "date": "2018.08.21", "title": "Подрик от „Игра на тронове“ поздравява БГ фенове (ВИДЕО)(ОБНОВЕНА)"}
{"url": "https://www.monitor.bg:443/bg/a/view/vseki-treti-bylgarin-s-turistichesko-pytuvane-142182", "text": "Всеки трети, или 30% от българите са направили поне по едно туристическо пътуване през годината, сочат данните на Евростат. Показателите при европейците пък са двойно по-високи – 62% от гражданите в ЕС са пътешествали през същата година. По-голямата част от пътуванията на нашенци обаче са вътре в страната – 26% от общо 30-те процента. Средният разход на пътуващ българин с цел туризъм зад граница е бил 156 евро, при 336 евро среден разход за туризъм за жител на ЕС, отчита още Евростат. Данните на европейската статистика в общи линии съвпадат и с данните на НСИ за пътуванията на българите през изминалата 2017 г. Средният разход на едно лице при пътуване в страната е бил около 200 лева, а зад граница - малко над 500 лева, отчита НСИ. Относителният дял на самостоятелните пътувания на българите /вътре в страната и без резервация/ е бил 95 на сто, а зад граница и също без резервация - 63 на сто.", "date": "2018.08.21", "title": "Всеки трети българин с туристическо пътуване"}
{"url": "https://www.monitor.bg:443/bg/a/view/alisija-stava-carica-142178", "text": "Поп-фолк певицата Алисия ще е една от дамите, които ще се борят да сложат короната в „Женското царство“ на Големия брат, каквато ще е тематиката на новия сезон на риалити формата „Вип Брадър“. Изпълнителката на „Старай се да си първи“  е първият официално обявен участник в предаването на Нова тв.  Името на чаровната брюнетка като съквартирант се спряга от няколко месеца, тъй като се очаква племейтката Николета Лозанова също да разходи токчета из декорите на Нови хан. Двете са стари съпернички покрай общите си футболни изгори – Валери Божинов и Ники Михайлов, поради което скандалите са гарантирани. Ни Ло обаче претърпя инцидент и левият й крак към момента е в шина, което може да възпрепятства влизането й в шоуто. Както „Монитор“ първи писа, естрадната легенда Васил Найденов ще влезе във „Вип Брадър“, в компанията на дългогодишния си приятел и импресарио Ивайло Манолов. От предаването се очаква те да  увеличат бюджета си с 240 000 лева общо. В „женското царство“ ще попадне и певицата Рут Колева. В Къщата се очаква да видим и актуалната Мис Плеймейт Нора Недкова. По последни данни, писателят Константин Трендафилов, който се подвизава на сцената с алтер егото Папи Ханс, също ще се присъедини към  съквартирантите. Спряганата сума за участието му е 40 000  лева. При евентуалното му влизане се очаква за „царица“ да се гласи и половинката му – тийн сензацията Дара.", "date": "2018.08.21", "title": "Алисия влиза във \"Вип Брадър\""}
{"url": "https://www.monitor.bg:443/bg/a/view/travis-skot-ne-sliza-ot-vyrha-na-klasacijata-na-bilbord-142175", "text": "Рапърът Травис Скот оглави за втора поредна седмица престижната класация Топ 200 на списание „Билборд\" за албуми с Astroworld, съобщи сайтът на изданието. По данни на компанията „Нилсен Мюзик“ за отчетния период са продадени 205 000 албумни единици, два пъти по-малко от предишната седмица, когато за първи път половинката на риалити сензацията Кайли Дженър оглави подредбата. Второто място зае Ники Минаж с тавата Queen. Албумът на Дрейк Scorpion, който беше първенец в период от пет поредни седмици, слезе на третото място. На четвърта позиция в класацията Топ 200 на \"Билборд“ е рапърът Трипи Ред с дебютния си албум Life on a Trip, а Пост Малоун слезе на пето място с Beerbongs & Bentleys.", "date": "2018.08.21", "title": "Травис Скот не слиза от върха на класацията на „Билборд“"}
{"url": "https://www.monitor.bg:443/bg/a/view/prof-nevena-cacheva-pylnocennata-otpuska-e-ot-25-dni-dylgijat-uikend-ne-vyrshi-rabota-142161", "text": "IT специалистите масово са с очни заболявания, имат и костно-ставни проблем, казва в интервю пред \"Монитор\" завеждащата Катедрата по трудова медицина в Медицинския университет – Софи. - Последната им класификация у нас беше през 1986 г. Тогава са 1500, като бройката е получена по една доста стройна система, която имаше по онова време. Те се регистрираха, но и се предприемаха по-строги мерки за недопускането им. За съжаление трябва да говоря в минало време.  Оттогава досега са включени още 17. Отнасят се до нарушения на опорно-двигателния апарат, периферната нервна и мускулната система, както и на дихателната система. При дихателната система става дума за емисиите в производствената среда, която е наситена не само със специфичен прах, но е комбинирано и с други негативни фактори, създаващи увреждания. В последните години обаче се регистрират малко случаи на работещи, засегнати от тях. Това съвсем не означава, че хората са станали по-здрави. - Заради нестройната система на регистрация, откриването на съмнителни и утвърждаването на вече заболели. Към 2000 г. беше създаден Национален регистър на професионалната заболеваемост, който просъществува до 2008 година. Той подаваше официалните данни на България за Евростат, системата беше много стройна. По онова време той беше към Националния център за обществено здраве и анализи, но премина към Националния осигурителен институт, като връзката между органите, установяващи професионалните болести, и тези, които ги регистрират и утвърждават, вече беше много по-неангажираща. Работещите хора в страната не боледуват по-малко. Ако съдим по бройката, ще кажем, че като условия на труд всичко е наред. Но не е така. - Като цяло условията на труд не са добри. Не само в новите фирми с нови технологични и организационни моменти, но и в традиционните, класическите производства и икономически дейности. Условията не са добри особено при частните работодатели. Заболеваемостта с временна нетрудоспособност, т.е. отсъствието от работа с болнични листове, става все по-висока. В никакъв случай не може да се твърди, че работещите хора боледуват по-малко. Не случайно Световната здравна организация ни критикува, че в това отношение не сме на дъното, а под нивото на дъното по отношение на професионалните болести. - Не са никак малко. Противно на разбирането, че от професионални заболявания са засегнати хората най вече в производството, се оказва, че картината е доста по-различна. Например никак не са малко заболяванията сред работещите в системата на образованието. Учителите са засегнати приоритетно от стреса, социални и други фактори. Информационно натоварената среда, в която те работят, води до заболявания на централната нервна система – неврози, тревожност, стрес, бърнаут. Те са причинени предимно от психо-социалните фактори, както от голямото ментално и емоционално натоварване в работната среда. Заетите в сферата на здравеопазването – лекари, медицински сестри, фелдшери, акушерки, също развиват заболяванията, породени от постоянното напрежение и стрес. При тях обаче в по-висока степен има пренапрежение, тъй като отговорностите са огромни, както и умственият труд, за да бъде спасен човешки живот. Към това се прибавя и преумората в резултат дефицита на кадри и невъзможността работещият да се откъсне от служебните въпроси, след като изтече работното му време.  В производството се оказва, че най-уязвими от професионални заболявания са хората, които са заети в добива и преработката на суровини и материали: металурзите, миньорите и енергетиците. В системата на производствените предприятия са уязвими шивачките, работещите в хранително-вкусовата промишленост, както и в някои административни дейности. - IT специалистите масово са с очни заболявания, имат и костно-ставни проблеми. Те обаче не подлежат на очни прегледи ежегодно, които се осигуряват по месторабота, защото тази професия е сравнително нова. По подобен начин стои въпросът и с всички, които работят предимно с компютър.  Това е нова рискова среда, която е съчетана с т. нар. информационна зависимост на работещия от машината отсреща. Освен това тези хора страдат от пренапрежение на централната нервна система в резултат от задълженията и отговорностите, с които са натоварени. Това важи особено за операторите. - Вече има и работодатели, които се съобразяват с препоръките на тези фирми – създават фитнес салони на територията на предприятието, осигуряват безплатни спортни занимания и танци, за да се разтоварят работниците и служителите им. Прави обаче впечатление, че това са предимно чуждестранни фирми. Твърде малко са тези, които изпращат хората си на очен лекар и те отново са чуждестранни компании. Причината е и това, че наредбата, според която работодателите задължително трябва да осигуряват на работниците и служителите си всяка година или през година, предвид спецификата на работата, е твърде стара. Тя е от 1987 година и в нея не са включени новите професии и здравословните рискове, които те крият. В нея не фигурират и диагнози като бърнаут например, които бяха класифицирани като заболявания от Световната здравна организация през 1998 година. - Отпуската трябва да е 25 дни. По-добре е наведнъж, но ако не е възможно, да се раздели на два пъти, но не на по-малко дни. Иначе ефект от почивката няма да има. Дългият уикенд, който навлезе като мода от Европа и САЩ, не върши работа, колкото пълноценната отпуска от 20 – 25 дни. Освен това отпускарят трябва да си осигури смяна на климатичните условия, пълен релакс и никакви мисли за работата, за да се върне работоспособен и креативен на работното място.  -Проф. Невена Цачева е родена през 1951 г. в София -Завършила е медицина през 1976 година в столицата -От 2008 г. до сега е ръководител на първата и засега единствена у нас Катедра по трудова медицина на Факултета по обществено здраве при Медицинския университет – София -От март 2012 г. до сега е заместник-декан по научната дейност на Факултета по обществено здраве при Медицинския университет – София -Има много научни публикации и участия в международни научни форуми", "date": "2018.08.21", "title": "Проф. Невена Цачева: Пълноценната отпуска е от 25 дни, дългият уикенд не върши работа "}
{"url": "https://www.monitor.bg:443/bg/a/view/ochakva-ni-slynchev-vtornik-sys-sledobedno-prevaljavane-142169", "text": "Днес ще се радваме на слънчево време, обещават синоптиците. Около и след обяд ще има купеста и купесто-дъждовна облачност и на места, главно в северните райони на Западна и Централна България ще превали и прегърми. Ще духа слаб, в източните райони до умерен североизточен вятър. Максималните температури ще са между 28 и 33, за София - около 28 градуса. По Черноморието ще е предимно слънчево. Ще духа до умерен североизточен вятър. Максималните температури ще са 29-30. Температурата на морската вода е 27 градуса. Вълнението на морето ще е 2-3 бала. В планините ще е предимно слънчево. В следобедните часове ще се развива купеста и купесто-дъждовна облачност и на места, главно в западните райони на Стара планина ще има краткотрайни валежи от дъжд с гръмотевици. Ще духа до умерен вятър от изток-североизток. Максималната температура на височина 1200 метра ще е около 21, на 2000 метра - около 14 градуса.", "date": "2018.08.21", "title": "Слънчев вторник със следобедно преваляване "}
