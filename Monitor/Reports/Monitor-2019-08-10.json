{"url": "https://www.monitor.bg/bg/a/view/volejbol-bihme-puerto-riko-172648", "text": "Българският национален отбор по волейбол спечели срещата си с Пуерто Рико с 3:0 (25:20, 25:22, 25:12) във втория си мач от Група А на олимпийската квалификация. Битката се проведе пред близо 4000 зрители в зала \"Конгресна\" на ДКС във Варна. Така българските \"лъвове\" имат 2 победи от 2 мача и 6 точки, с което направиха още една стъпка към изпълнение на мисията си за класиране на Олимпиадата в Япония догодина.", "date": "2019.08.10", "title": "Волейбол: Бихме Пуерто Рико"}
{"url": "https://www.monitor.bg/bg/a/view/volejbol-brazilija-bie-vyv-varna-nashite-igrajat-dovechera-172646", "text": "Бразилия записа втора победа с 3:0, този път над тима на Египет във втората си среща от група А на олимпийската квалификация, която се провежда във Варна. Домакините в срещата не оставиха никакви шансове на египтяните през първата част. Бразилия е с 6 точки /6:0 гейма/ от два мача, България е с 3 точки /3:1 гейма/ от 1 мач, Пуерто Рико е без точка /0:3 гейма/ от 1 мач, както и отборът на Египет /1:6 гейма/ след два мача. По-късно от 20.30 часа е втората среща от програмата на турнира между отборите на Пуерто Рико и България. Утре са последните две срещи от надпреварата. В 17.00 часа играят Египет и Пуерто Рико, а от 20.30 часа България среща тима на Бразилия.", "date": "2019.08.10", "title": "Волейбол: Бразилия бие във Варна, нашите играят довечера"}
{"url": "https://www.monitor.bg:443/bg/a/view/nacionalnijat-otbor-po-basketbol-na-kolichki-pobeditel-i-na-terena-i-v-jivota-172594", "text": "„Не критикът има значение, не човекът, който изтъква как силните се препъват или къде онези, които вършат полезни дела, са могли да ги направят по-добре. Уважение заслужава човекът, който действително излиза на арената, чието лице е белязано от прах, пот и кръв, който се стреми към целта без страх, който греши и отново, и отново не улучва целта, защото няма усилия без грешки и недостатъци. Който се посвещава на кауза, която си заслужава. Който в най-добрия случай достига високите постижения на триумфа, а в най-лошия случай, ако не успее, а много му се иска, знае, че мястото му никога няма да бъде сред боязливите и студени души, които не познават нито победата, нито поражението.“ Думи на президента на САЩ Теодор Рузвелт, част от знаменитата му реч в Париж отпреди 109 години. Думи, които един български отбор изпълва със съдържание. Националният ни отбор по баскетбол на колички пише история. Всеки ден, в който момчетата, водени от треньора Владимир Искров, се събират в залата за тренировка. С всеки мач, който изиграват. Така беше и на изминалото европейско първенство в София. В рамките на няколко дни българският тим по баскетбол за хора с увреждания и се нареди на шесто място на първото си официално международно състезание. Спечели не само на терена, а и сърцата на всички, които посетиха зала \"Триадица“. Григор Иванов, Александър Попов, Георги Иванов, Стюарт Олсън, Антон Фиков, Николай Ваклинов, Мартин Иванов, Димитър Костов, Персиян Еленков, Цветомир Цветков, Владимир Гюров и Алберто Иванов постигнаха историческа първа победа за България при дебютното си участие на европейското първенство в дивизия С. Това е третото ниво на шампионатите, но за отбор, създаден само преди две години, да мери сили с много по-опитни съперници бе изключително. Отборът изпълни на 100% първоначалните цели, поставени от старши треньора Владимир Искров – в България да се заговори за този спорт, а залата да се напълни. „Сигурен съм, че има много хора, които не знаят, че ни има, а имат нужда. При преживяна травма в началото стресът е голям. Много хора се затварят в себе, у дома, а споделя Искров. Стартът на европейското първенство за България бе повече от мечтан. Националите зарадваха екзалтираните фенове с победа с 50:33 точки над Унгария, дошла след здрава битка, но и явно надмощие на отбора ни. Последваха поражения от силните отбори на Чехия с 37:46 и Португалия с 34:72 в груповата фаза. В сблъсък за петото място България се изправи срещу Ирландия. Тимът ни отстъпи с 38:61 и зае шесто място в крайното класиране. Най-важното обаче бе, че във всичките си срещи родните баскетболисти се влагаха максимално и гонеха всяка възможност да затруднят съперниците си. А и бяха най-младият състав на първенството. Пределно мотивираният ни отбор и неговият треньор приключиха емоционалния шампионат с високо вдигнати глави и амбиция за много по-добри резултати в бъдеще. За селекционера Владимир Искров работата му начело на националния тим на колички никога не е била просто задължение, а реална кауза и призвание. Само преди месец Влади посвети рождения си ден на тази кауза - да събере средства за нови спортни колички за играчите, призовавайки близките и приятелите си вместо подаръци да дарят според възможностите си пари за събиране на пълната сума. Един млад треньор, избрал България, за да осъществи мечтите си. „Тук правя това, което ме прави щастлив“, казва Влади Искров и признава, че в началото поставената цел изглеждала твърде трудна, а конкурентите – твърде далеч в развитието си. По думите му в сравнение с останалите, но пък напредва с уверени крачки. Потвърждението бе на терена. Всеки, докоснал се до този вдъхновяващ отбор, сякаш попива от импулса на момчетата. Само няколко минути от изявите на националния тим са достатъчни, за да прозре човек, че тези мъже са истински воини в живота, а на терена се борят за всяка топка, за всеки кош независимо от обстоятелствата. Затова и треньорът Владимир Искров бе категоричен, че е горд със състезателите. „Изключително доволни сме от това, че участвахме на европейско първенство. Това е една първа стъпка за по-мащабното развитие на спорта в България. Всички сме много горди, че бяхме домакини. На всеки един мач се борихме докрай. Въпреки че сме съвсем нов отбор, смятам, че се представихме прекрасно. Вече има интерес от още два града в страната да се направят отбори по баскетбол на колички, което смятам, че е най-големият успех, защото когато има повече отбори, тогава ще има и повече състезатели“, коментира Влади Искров. Сподели още, че в България състезателите получават базова подготовка, но при достигане на добро ниво имат шанс да подпишат с чуждестранни отбори и да играят професионално баскетбол на колички в съседни държави като Гърция и Турция, където вътрешните първенства са по-развити. Искров не забравя да подчертае, че за националния отбор тепърва предстои още много работа: „Изоставаме спортно-технически, но момчетата показаха дух и желание, което е една предпоставка да научат всички баскетболни елементи във времето.“ За емоцията да играеш на европейско първенство пред родна публика младият специалист признава, че усещането е невероятно. „Залата беше пълна, хората ни подкрепяха и няма как да не сме щастливи“, радва се Искров и постави като цел скоро у нас да се организира друг форум от подобно ниво. „Следващата цел трябва да е за да запазим заряда, който натрупахме\", смята Владимир Искров. След еврошампионата той сподели и друга своя мечта – създаването на спортен център за хора с увреждания в София. Сред тези, от които се чака съдействие е президентът на Българската федерация по баскетбол Георги Глушков. Единственият българин, играл в НБА, неотлъчно бе сред зрителите в зала „Триадица“, за да подкрепя националния тим. „Смятам, че се представихме добре, защото това бе първо състезание, в което се сблъскахме с баскетбола на колички от такъв ранг и видяхме по-добрите какво могат. Има живот, има развитие, а за мен това е важно. Тези момчета са преодолели много трудности. За тях това, че могат да се състезават е безценно. Това е вдъхновение и за младите. Всеки, който иска – може. Важно е да има воля. Имаме голям праг за развитие”, коментира Глушков, който се надява първенството да донесе още по-голям ентусиазъм сред състезателите и техните треньори.", "date": "2019.08.10", "title": " Националният отбор по баскетбол на колички –  победител и на терена, и в живота"}
{"url": "https://www.monitor.bg:443/bg/a/view/dacia-duster-se-sdobi-s-3-cilindrov-turbodvigatel-172608", "text": "Dacia обновява двигателната си гама за успешния модел Duster, като го оборудва с най-новия 1,0-литров 3-цилиндров бензинов турбомотор TCe 100. Новият агрегат е с индиректно впръскване, като освен това е по-лек и по-компактен. Той разполага с турбокомпресор с електрически контролиран изпускателен клапан, изпускателен колектор, частично интегриран в главата на цилиндъра, двойно променлив вентил за всмукване и плазмено покритие на цилиндрите. Новият 3-цилиндров бензинов двигател заменя досегашния 1,6-литров атмосферен бензинов агрегат SCe 115 и предлага повече гъвкавост и динамика, като в същото време намалява разхода на гориво и емисиите на CO2. Новият мотор TCe100 има по-голяма енергийна ефективност благодарение на турбокомпресора и осигурява по-добра динамика чрез увеличен въртящ момент, наличен при ниските обороти на двигателя за по-пъргаво ускорение. Новият двигател с работен обем от 999 куб.см е съчетан с 5-степенна механична скоростна кутия. Със своята максимална мощност от 100 к.с. при 5000 об/мин и максимален въртящ момент от 160 Нм при 2750 об/мин, новият бензинов турбомотор осигурява още повече гъвкавост както в града, така и извън него. Новият агрегат намалява разхода на гориво и емисиите на СО2, като при Duster TCe 100 те са с 18% по-ниски от предишния двигател SCe 115. В комбиниран цикъл разходът на гориво е едва 5,5 л/100 км, а емисиите на СО2 са редуцирани до 125 г/км. Двигателят от ново поколение TCe 100 се произвежда в завода на Dacia в Питещ, Румъния и вече се предлага в Dacia Duster за нивата на оборудване Access и Essential. Вариантът Access TCe 100 4x2 стартира от 22 490 лева с ДДС, а Essential TCe 100 4x2 от 26 070 лева. Всъдеходът Dacia Duster продължава да се предлага у нас и с дизеловите двигатели Blue dCi 95 и Blue dCi 115, както и с най-мощния бензинов двигател TCe 150.", "date": "2019.08.10", "title": "Dacia Duster се сдоби с 3-цилиндров турбодвигател"}
{"url": "https://www.monitor.bg:443/bg/a/view/mylnija-udari-15-futbolisti-v-germanija-172636", "text": "Южна Германия бе засегната снощи от мощна гръмотевична буря. Мълния удари футболен терен в провинция Баден-Вюртемберг, на който тренираха 15 играчи. Те са само леко ранени, но бяха откарани в болница като предпазна мярка. В Бавария полицията накара хиляди фенове, отишли на концерт на открито, да се разотидат заради лошото време. Ветрове събориха шатрата на цирк в същата провинция. Наложи се един кон да бъде евтаназиран, а още 15 коня и камили избягаха и полицията трябваше да се намеси в издирването им.", "date": "2019.08.10", "title": "Мълния удари 15 футболисти в Германия"}
{"url": "https://www.monitor.bg:443/bg/a/view/mladej-zagina-kraj-chepelare-172638", "text": "Двама младежи се преобърнаха с джип на стръмен участък край Чепеларе. На място е загинал 26-годишният Славчо Сотиров. Прителят му Стивън Каров е в тежко състояние със счупен вратен прешлен и е транспортиран за лечение в университетската болница \"Св. Георги\" в Пловдив с опасност за живота. Младежите се качвали по черен път с джип \"Сузуки Витара\" в посока параклиса \"Св.Петка\" край града. Било е между 1 и 3 часа през нощта. В един момент джипът тръгнал назад. Търкалял се е над 150 метра по склона. Случайно грохотът от търкалянето на джипа е бил чут от чепеларец, който се обадил в полицията. Полицаите помогнали за пренасянето на тежко ранения до линейката на \"Бърза помощ\". На място се извършват огледи. Тепърва ще се изясняват причините, довели до трагедията. Обарзувано е досъдебно производство.", "date": "2019.08.10", "title": "Младеж загина край Чепеларе"}
{"url": "https://www.monitor.bg:443/bg/a/view/varnenec-prebi-jena-si-do-smyrt-172637", "text": "Мъж преби до смърт жената, с която е живял на съпружески начала. Убийството е станало в петък вечер в жилище на улица „Ропотамо” във варненския квартал „Аспарухово”. „Престъплението е извършено с особена жестокост и мъчителен за жертвата начин. Тя е била налагана с юмруци”, разкри ръководителят на Апелативната прокуратура във Варна Владимир Чавдаров. Двамата са се запознали в социалните мрежи и преди повече от месец мъжът, който е от град Стамболийски, се пренесъл в морската столица. За убийството са подадени почти едновременно два сигнала на телефон 112. Първият е бил от дъщерята на задържания, която е позвънила от Стамболийски. Вторият е постъпил от погребалната агенция, към която мъжът се е обърнал. „Досега не са подавани сигнали за упражнявано домашно насилие, но има данни за такова”, добави шефът на варненската полиция старши комисар Даниел Пашов. Прокуратурата ще поиска постоянен арест за задържания мъж. Той има предишни криминални регистрации.", "date": "2019.08.10", "title": "Варненец преби жена си до смърт "}
{"url": "https://www.monitor.bg:443/bg/a/view/ranen-pri-strelba-v-djamija-v-oslo-172639", "text": "Един човек бе ранен при стрелба в джамия в предградие на норвежката столица Осло днес, предадe Франс прес. Нападателят е бил задържан. Той бе описан от представител на джамията като \"бял мъж с каска и униформа\". Стрелбата станала в ислямския център Ан Нур в предградието на Осло Берум. Полицията засега не знае в какво състояние е простреляният. Тя не разполага с информация за други нападатели.", "date": "2019.08.10", "title": "Ранен при стрелба в джамия в Осло"}
{"url": "https://www.monitor.bg:443/bg/a/view/vyvejdut-digitalen-talon-v-sofija-172635", "text": "Центърът за градска мобилност в София обмисля да въведе дигитален талон за почасово паркиране в Синя и Зелена зона. В момента шофьорите в столицата могат да платят почасово паркиране с хартиен талон, есемес или през автомат на Центъра за градска мобилност, като най-предпочитаният начин е есемесът - над 90% от паркиращите в платените зони използват именно него. Той обаче няма как да се използва от чужденците, тъй като те не са клиенти на никой от мобилните оператори у нас. По тази причина се планира и въвеждането на дигитален талон. В момента хартиените талони се продават от търговци, които ги купуват от ЦГМ с отстъпка. Предвижда се фирмите, които разработят мобилното приложение, да получават отстъпка за предоставяне на услугата. Дигиталният талон ще може да се закупи чрез дебитна или кредитна карта, както и чрез различни приложения. Не се предвижда промяна в цената - 1 лев на час за Зелена зона и 2 лева - за Синя зона. Допълнително предимство на новата виртуална услуга е, че по този начин клиентите ще избегнат таксите, които се удържат от мобилните оператори при заплащане чрез есемес. Планира се приложението да заработи до края на годината.", "date": "2019.08.10", "title": "Въвеждат дигитален талон в София"}
{"url": "https://www.monitor.bg:443/bg/a/view/mechka-padna-vyrhu-policejska-kola-v-kalifornija-172634", "text": "Полицейска кола катастрофира в американския щат Калифорния след удар от паднала отгоре й мечка, съобщава Индипендънт. По данни на полицията заместник-шерифът на окръг Хъмболт е шофирал по главен път, когато животното е паднало или само е скочило върху автомобила от стръмнина наблизо. Падайки, мечката е премазала капака и предното стъкло на патрулката. От удара колата е изхвърчала в крайпътна канавка и е избухнала в пламъци. Заради възпламенения автомобил се е стигнало дори до малък горски пожар, който обаче бързо е бил овладян. След инцидента от Калифорнийската транспортна служба шеговито заявиха: \"Не се тревожете, мечката също избяга от местопроизшествието\".", "date": "2019.08.10", "title": "Мечка падна върху полицейска кола в Калифорния"}
{"url": "https://www.monitor.bg:443/bg/a/view/geshev-zashtiti-rabotata-na-prokuraturata-172644", "text": "\"Информация се дава само с разрешение на наблюдаващия прокурор, както е постъпено в този случай. С цел - само и единствено - да не се използва това за инсинуации, въпреки че то се използва. Тази информация е давана, след като е представена в съда и след като съдът я е обсъдел и произнесъл. Така че процесуален проблем няма. А това, че на някой не му харесва истината - това не е проблем на прокуратурата. Така зам.-главният прокурор Иван Гешев коментира оповестената информация по повод делото срещу \"ТАД Груп\", цитиран от БНР.  По думите му прокуратурата няма защо да мълчи, при положение че не е виновна. Гешев запита за какво е виновна прокуратурата, за това, че са арестували най-голямата група за телефонни измами и за почти 1 месец не е имало телефонни измами в страната, или за това, че са прибрали половината мутри или хора, които не били пипани в целия Преход. \"За това ли трябва да се срамуваме\", изтъкна номинирания за главен прокурор. По отношение на протестите срещу неговата номинация за главен прокурор той заяви, че е видимо, че една малка извънпарламентарна партия не го харесва, но за него била важна оценката на обикновените граждани, тъй като прокуратурата работи за тях. \"За мен е важно прокуратурата да работи активно и да повишава общественото доверие в себе си\", подчерта Гешев. Определението \"бухалка на управляващите\" Гешев коментира, че такива етикети се използват когато нямаш други аргументи. \"Този тип определения излъчват безсилие и злоба\", категоричен е той.", "date": "2019.08.10", "title": "Гешев защити работата на прокуратурата "}
{"url": "https://www.monitor.bg:443/bg/a/view/triumf-na-ivet-lalova-v-hyrvatija-172645", "text": "Най-добрата ни спринтьорка Ивет Лалова донесе първа победа на България на Европейското отборно първенство по лека атлетика от II лига, което се провежда в хърватския град Вараждин. 35-годишната софиянка спечели бягането на 100 метра с 11.51 секунди (-1.9 м/сек). Така тя донесе пълен актив от 12 точки в борбата за оставане в групата. Тази година по регламент за I лига се класира само първият отбор, а последните пет отпадат в III лига за следващото издание. \"Голям насрещен вятър. За мен това е голям проблем. Още повече, че другите две момичета са малко по-добре сложени откъм мускули. Повече приличат на спринтьорки. Каквото и да си говорим, аз съм вече една 200-метрова спринтьорка. Много се радвам, защото дори в този вятър аз се забавлявах много. Направих си откриването на втория сезон тази година. Победих, което беше основната цел. Знаем, че на такива състезания е трудно да се получи голям резултат, така че не съм го търсила. За мен беше важно да донеса точки на България\", каза Лалова. \"Отборните състезания са много различни. Приятно е, защото усещах духа на отбора. Има много млади атлети, но и такива като мен и Георги Иванов, с когото се познаваме от 2001 г. Обикаляме целия свят заедно по състезания и наистина е прекрасно да можем да дадем нещо на младите\", завърши Ивет. Другата ни голяма звезда в атлетиката - Габриела Петрова, също оправда очакванията. Тя донесе втората победа на България в тройния скок и завърши на първото място с 14.14 метра (+1.3 м/сек). Петрова постигна този резултат в четвъртия си опит. Тя обаче се размина с норматива за Олимпийските игри в Токио, който е 14.32 м. В бягането на 800 метра при жените Лиляна Георгиева се нареди 11-та с 2:12.90 минути.", "date": "2019.08.10", "title": "Триумф на Ивет Лалова в Хърватия "}
{"url": "https://www.monitor.bg:443/bg/a/view/da-oblechesh-barbi-galeri-ja-172444", "text": "Да облечеш Барби е занимание, познато на милиони деца от цял свят. С тази задача се нагърбиха и шест млади и обещаващи дизайнери. Инициативата е на британското издание на модната библия Vogue, а причината – тази година най-известната кукла навърши 60 години. Цялото име на култовата играчка е Барбара Милисънт Робъртс, рожденото й място е щатът Уисконсин, САЩ, а нейна „майка“ е Рут Хандлър. Идеята за създаването на Барби е хрумнала на Хандлър, докато отглеждала децата си, тъй като дъщеря й е имала ограничен брой играчки, докато синът й се възхищавал на астронавти, каубои и пилоти. Така се ражда перфектната жена в тяло на играчка. Шест десетилетия по-късно Мати Бован, Мауолола, Ричард Малоун, Art School, Чарлз Джефри – Loverboy и Сюприя Леле преобразяват куклата по свой вкус. Крайният резултат можете да видите в нашата .", "date": "2019.08.10", "title": " Да облечеш Барби (ГАЛЕРИЯ)"}
{"url": "https://www.monitor.bg:443/bg/a/view/posleden-pristan-mourinio-stava-analizator-172628", "text": "Трикратният шампион във Висшата лига на Англия Жозе Моуриньо ще започне работа като анализатор за \"Скай Спортс\", обявиха от телевизионния гигант. Дебютът на португалеца в коментарното студио ще бъде още тази неделя, когато е дербито между двата му бивши клуба - Манчестър Юнайтед и Челси. Освен Моуриньо, сред другите анализатори в екипа на \"Скай\" ще бъдат и Гари Невил, Джейми Карагър, Джейми Реднап и Греъм Сунес.", "date": "2019.08.10", "title": "Последен пристан: Моуриньо става анализатор"}
{"url": "https://www.monitor.bg:443/bg/a/view/preduprejdenie-ekstremni-temperaturi-v-gyrcija-opasnost-ot-pojari-172626", "text": "Голям пожар бушува на гръцкия остров Елафонисос, съобщават местните медии. Борбата с огъня е започнала в събота сутрин с 15 противопожарни коли и 45 пожарникари. Ангажирана е и авиацията. Заради огнената стихия се е наложила евакуация на хотели и къмпинги в района. Жена, попаднала в капана на пламъците, е била спасена от огнеборците, посочва още местната преса. По-рано имаше предупреждение, че се очакват екстремни метеорологични условия през уикенда – температурата на въздуха ще се повиши до над 40 градуса, поривите на вятъра ще достигнат до 17 метра в секунда, съобщиха от Службата за гражданска защита. Заедно с продължителната суша и ниската влажност това увеличава риска от пожари. Властите обявиха пета категория на опасност в Атика, Централна Гърция, в някои райони на Пелопонес – в Коринт, Арголида, Аркадия и източна Лакония. Четвъртата категория на опасност важи за останалата част на Пелопонес, на островите в северната и южната част на Егейско море, в Западна Гърция и на Йонийските острови. Гражданската защита уведомява населението за изключително опасната ситуация и призовава за незабавно свикване на координационни органи за гражданска защита на всички регионални нива и координацията им с местните власти. Властите призовават населението да бъде бдително, да предприеме предпазни мерки за защита на собствеността, живота на всеки човек и околната среда, за да се избегнат всякакви действия, които биха могли да доведат до пожар. Пожарната и всички сили за гражданска защита са в готовност, съобщиха от Службата за гражданска защита. Вчера бяха проведени спешни срещи с участието на регионални лидери. Въпреки предупрежденията и превантивните мерки, в Гърция ежедневно горят десетки пожари. През юли миналата година в столичния регион Атика, град Мати изгоря, а в резултат на пожарите в Гърция са загинали над 100 души.", "date": "2019.08.10", "title": "След предупреждението: Огнен ад на гръцки остров"}
{"url": "https://www.monitor.bg:443/bg/a/view/naj-zle-sme-po-novost-na-avtoparka-v-evropa-172629", "text": "През миналата година у нас са регистрирани около 35 хиляди нови автомобила при първа регистрация за около 15 милиона броя в страните на ЕС, което за страната ни е дял едва от 0,2 процента. Това показват данни от анализ на Евростат за автомобилния парк и регистрацията на нови коли сред 28-те страни-членки през 2018 г. Регистрираните нови коли у нас на възраст до 2 години за миналата година са били около 1,7 на сто от общия брой на автомобилите у нас, при показател за Люксембург от 25 на сто. Страната ни е в дъното на класацията и по възрастов дял на автопарка - до 5 години са около 5 на сто от автомобилите у нас (около 160 хиляди), до 10 години - 10 на сто (около 400 хиляди коли), между 10 и 20 години - 60 на сто (близо 2,4 милиона броя) и над 20 години - около 25 процента (близо 1 милион автомобила). У нас има регистрирани между 3,5 млн. и 4 млн. броя автомобили, но тези цифри търпят корекции, тъй като всяка година в страната ни се внасят по около 100 хиляди коли втора употреба, както и се дерегистрират в КАТ няколко десетки хиляди автомобила. Само за първите 6 месеца на тази година в България са регистрирани 18 323 нови автомобила, докато за същия период в страните на ЕС са регистрирани 8,1 млн. броя нови автомобили, което като пазарен дял е също 0,2 процента от всички новорегистрирани коли в ЕС за половин година. Страната ни е на едно от последните места в ЕС и по регистрирани автомобили на 1000 жители - едва 393 коли, което е близо два пъти по-малко от лидера Люксембург - 670 коли на 1000 жители, сочи европейската статистика. Най-висок дял регистрирани нови автомобили на възраст до 2 години е отчетен в Люксембург - 25 на сто. Следват Дания - 24 на сто, Белгия - 22 на сто, Швеция - 20 на сто, Австрия - също 20 на сто и др. На другия полюс - най-висок процент стари автомобили на възраст над 20 години е регистриран в Полша - 40 на сто, Естония - 28 на сто, България - 25 на сто, Малта, Литва и Румъния - по 20 на сто и др. В категорията \"най-моторизирана нация\", тоест брой леки коли на 1000 жители, лидер отново е Люксембург - 670 автомобила на 1000 жители, следват Италия с 625 автомобила на 1000 жители, Финландия (617 автомобила), Малта (613 автомобила) и Кипър (609 автомобила на 1000 жители). В другия край на скалата, с особено ниска \"степен на моторизация\", е позиционирана Румъния - 261 автомобила на 1000 жители, Унгария - 355, Латвия - 360, Хърватия - 390, България - 393 автомобила на 1000 жители. При съседите ни данните са следните: Гърция - 500 автомобила на 1000 жители, Северна Македония - 200, Турция - 150 на хиляда жители. Топ 5 на страните с най-висок брой регистрирани автомобили в ЕС за миналата година се оглавява от Германия - 3,4 млн. нови регистрации, Великобритания - 2,3 млн., Франция - 2,1 млн., Италия - 1,9 млн., Испания - 1,3 млн. Данните на регистрираните нови автомобили по вид гориво сочат рязък скок на колите на бензин - промяна от 50 на сто до 57 на сто в рамките на една година. Делът на колите на дизел е паднал драстично от 45 на сто до 35 на сто, отчита още Евростат. Като цяло по брой продадени автомобили през миналата година лидер на пазара в ЕС е групата VW (включваща марките VW, Шкода, Ауди, Сеат, Порше и др.) с общ брой продадени 3,6 милиона автомобила, от които 1,6 милиона с марката VW.", "date": "2019.08.10", "title": "Най-зле сме по възраст на автопарка в Европа "}
{"url": "https://www.monitor.bg:443/bg/a/view/myrzeluvajte-v-denja-na-myrzela-172630", "text": "На 10 август се отбелязва Световният ден на мързела. Говори се, че той се отбелязва вече повече от 100 години, но никой не знае точно от кога. Сигурно първите ентусиасти ги е мързяло да запишат първата година. Девизът на празнуващите днес е \"Нека се отдадем на безбрежна леност и нека умът и тялото ни бъдат мързеливи през целия ден. Нека този ден не правим нищо\". Според празнуващите това ще даде нов тласък на духа. \"Запомнете, че винаги може да бъде открит нов, още по-добър начин на нищоправене\", е записано под датата 10 август от положилите усилия да увековечат своя мързел. Църквата смята мързела за смъртен грях. През миналите векове той се е смятал за привилегия на богатите.", "date": "2019.08.10", "title": "Мързелувайте в деня на мързела"}
{"url": "https://www.monitor.bg:443/bg/a/view/pipnaha-fermeri-na-kanabis-v-nivata-im-172633", "text": "Двама мъже от Сопот са били заловени от полицията в Карлово на нивата им с канабис. Задържаните са на по 45 и 46 години, съобщиха от пресцентъра на МВР в Пловдив. Акцията по задържането на фермерите станала около 21,30 часа в запустяла местност край село Каравелово, когато заподозрените навлезли в нивата си с марихуана и започнали да се грижат за растенията. Явно двамата са били под наблюдение и полицаите са чакали само „стопаните” на канабиса да се появят на полето. След като били закопчани, било установено, че в нивата си те са засели 200 растения и им изградили система за капково напояване. При вида на полицаите фермерите побягнали, но след кратко преследване из полето, били арестувани и отведени в районното управление на полицията в Карлово. В спрения край нивата с канабиса лек автомобил, собственост на 46-годишния, били открити: помпа, електрогенератор, маркучи и 300-литров бидон. При претърсване на имота му в Сопот били намерени две помещения, които били пригодени за отглеждане на разсад канабис и оттам полицаите иззели 40 корена. Други две стаи били пригодени за изсушаване на набраната от нивата марихуана. Там били открити общо 35 килограма канабис. Двамата арестувани ще бъдат съдени. По случая е започнало досъдебно производство и била уведомена прокуратурата.", "date": "2019.08.10", "title": "Пипнаха фермери на канабис в нивата им край Карлово"}
{"url": "https://www.monitor.bg:443/bg/a/view/oskarite-ostavat-bez-vodesht-172627", "text": "Новоизбраният президент на американската киноакадемия Дейвид Рубин не предвижда съществени промени при провеждането на церемонията по раздаването на „Оскарите“ догодина, като е възможно отново да няма основен водещ, предава Асошиейтед прес. Кастинг режисьорът Рубин бе избран във вторник да оглави американската Академия за кинематографично изкуство и наука след доста напрегната година за тази организация. Той оцени като много успешно тазгодишното провеждане на бляскавата церемония и нейното пряко излъчване. \"Оскарите\" през последните години регистрираха спад на зрителската аудитория, но тази година тенденцията беше нарушена с идеята да няма централен водещ. Рубин заяви, че се работи и по откриването на музея на американската киноакадемия и срокът, предвиден за 2020 година, може да бъде спазен.", "date": "2019.08.10", "title": "\"Оскарите\" остават без водещ"}
{"url": "https://www.monitor.bg:443/bg/a/view/afp-hiljadi-protiv-putin-na-protest-v-moskva-172631", "text": "Хиляди руснаци излязоха на демонстрация днес в Москва с искане за свободни избори, предаде Ройтерс. Това ще бъде четвъртата седмица подред, когато голям брой хора излизат по улиците на руската столица с искане кандидати от опозицията да получат разрешение да участват в изборите за градската Дума на Москва идния месец", "date": "2019.08.10", "title": "АФП: Хиляди против Путин на протест в Москва "}
{"url": "https://www.monitor.bg:443/bg/a/view/kyshtata-na-jovkov-vyv-varna-se-razpada-172632", "text": "Къщата, в която е живял Йордан Йовков във Варна, се руши, съобщи БНТ. Имотът е частен и е изоставен от години. Два пъти в него пламна пожар, предизвикан от бездомници. Йордан Йовков е живял под наем в къщата на улица \"Георги Живков\" от 1919 до 1920 година. Именно тук класикът написва популярната си повест \"Жетварят\". Сто години по-късно мястото се е превърнало в сметище и скитническо сборище. Според съседка на имота, собствениците на имота планирали да строят кооперация на мястото на къщата. След подадена жалба обаче строителството е спряно. Жената обяснява, че след като са изпратили писмо до общината, тя е поела ангажимент имотът да бъде ограден, а от полицията да извършват периодични обходи на мястото.", "date": "2019.08.10", "title": "Къщата на Йовков във Варна се разпада "}
{"url": "https://www.monitor.bg:443/bg/a/view/lekarka-ranena-pri-katastrofa-s-linejka-172625", "text": "В линейката са пътували четири човека, а в лекия автомобил само шофьорът. Пострадала е лекарката, пътуваща в линейката. Лекарката е с травма на главен мозък, към момента без опасност за живота. На мястото на инцидента се извършва оглед. По първоначална информация джипът не се е съобразил с подадения звуков сигнал на линейката. Кръстовището не е затворено за движение. Трафикът се регулира от пътна полиция.", "date": "2019.08.10", "title": "Лекарка ранена при катастрофа с линейка "}
{"url": "https://www.monitor.bg:443/bg/a/view/djado-podpali-fermata-na-sina-si-obgori-i-rykata-si-172624", "text": "Над 80-годишният Симеон Смилков от близкото до Гоце Делчев село Борово по невнимание подпалил семейната ферма на сина си Борислав, който за късмет по това време е бил със стадото крави и телета на паша в Пирин планина. Изгоряла е цялата кошара с десетки кози, ярета овце, и кокошки в нея. Огнените пламъци  избухнали  докато дядото палил  огън по  дупките в дувара на фермата, за да унищожи гнездата на многото оси  които безпощадно жилили, както  животните така и хората които минават наоколо. Сигнала подали случайни минувачи, линейка транспортирала дядото с обгорена ръка до болницата в Гоце Делчев, която е вднага обработена и превързана. Два екипа пожарникари от Гоце Делчев веднага се отзовали на сигнала и загасили огнените пламъци, за да не се разрастне пожара, но за съжаление животните и  дървената постройка не са оцелели. Снощи синът Борислав се върнал със стадото крави от паша и като видял картината не му останало нищо друго освен да пророни няколко сълзи. Снимки: Топ преса", "date": "2019.08.10", "title": "Дядо подпали фермата на сина си, обгори и ръката си"}
{"url": "https://www.monitor.bg:443/bg/a/view/esil-duran-na-50-edna-neuvjahvashta-roza-172593", "text": "„По-добре да имаш късмета да станеш на 50, отколкото въобще да не станеш!“, казва през смях Есил Дюран. Дни след юбилея й я хващам на снимки за рекламна кампания на Race for the Cure – най-голямото благотворително спортно събитие за жени с рак на гърдата в Европа. Фолкпевицата от джаз кръвна група е сред артистите, които ще видим на стартовата линия в Южния парк на 29 септември. Все още не е решила дали ще дръзне да пробяга маршрута от 5 км или ще се включи в 2-та км ходене. Сигурно е, че ще бъде там, за да общува с онкоболните и техните близки и да се забавлява. И ще покаже съпричастност. Докато призовава хората да се регистрират за участие, кученцето й, порода чихуахуа, подарък от Орхан Мурад, упорито се опитва да влезе в кадър. „Популярността е отговорност. Колкото по-обединени сме около говоренето за един проблем, толкова по-голям е шансът да намерим начин да го решим и да помогнем. Сигурна съм, че ще имаме добри резултати с Race for the Cure, защото то ще е семейно забавление. Елате с деца, с кучета. Нека сме заедно и нека се раздвижим!“, казва Есил между две глътки кафе в парка. Гледам я с белите й кецове и ефирна риза, под която се разкрива коремна преса на гимназистичка. Давам си сметка, че самоиронията, дисциплината и широката усмивка към света са сред съставките на еликсира за младост на тази роза, каквото е значението не името й от турски. На 50 Есил планира до три дни напред и благодари за всяко вдишване. В последната неделя на септември с участието си в Race for the Cure тя ще отбележи годишнина на личната си битка за живот след зловеща катастрофа. докато с групата й пътуват към поредното участие в Норвегия. Бусът им е помлян в Нордкап. „Това е на върха на нищото. Измъкнах се със седем фрактури. Комбинацията от счупвания беше толкова лоша, че два месеца се учех отново да ходя, минах през инвалидна количка, проходилка... На 29-и отбелязвам по един съдбовен начин моята победа над проблемите, болестите, злополуките. „Аз съм тук, преживях лошото. Ще бягам за теб!“ Това искам да кажа на хората с рак на гърдата“, пали се Есил. Инцидентът препрограмира светоусещането й. „За това на 50 се будя и съм супер щастлива, че съм здрава, че харесвам това, което виждам в огледалото. Празнувам това, че ме има! Днешните жени, навлизайки в тази възраст сме в силата си, защото сме взели всичките си уроци и сме готови да започнем отначало“, убедена е тя. Че е време за рестарт тя показа и на партито за юбилея си, когато стана ясно, че е и планира серия бутикови концерти. Те ще включват нейния репертоар, популярни евъргрийни и любимите й джаз класики в прекроен аранжимент. Есил изненада феновете си и с избора на песен за нов сингъл. „Родино“ е по текст на Павел Матев и е изпълнена от Лили Иванова през 70-те години. Парчето е абсолютно неизвестно за широката публика, защото не е издавано, а Есил се влюбва в него от първо прослушване. „Близки приятели сме на семейството на композитора Явор Миладинов. Бобо реши да събере в диск негови песни от всякакви носители през годините и „Родино“ я чух за пръв път в колата. Настръхнах, защото ми напомни за годишнината от Голямата екскурзия, за изселването ни, за сбогуването ми с целия ми живот тук. Това беше една малка смърт за мен. Обичам България, преживяла съм всеки изпят стих и когато записах тази песен, все едно камък ми падна от плещите“, откровена е звездата. В личния си свят Есил е щастлива със съпруга си Борис Павлов, който е и автор на повечето й песни. Заедно са от емигрантските години по корабите в Скандинавия. Есил не крие, че имат своите кризисни моменти, но оцеляват, защото поотделно са си самодостатъчни. Дразня се, когато някой каже „Той е моята половинка!“. Не, Борис е другото цяло до мен. Когато хората слеят вселените си, те се обезличават, бързо губят интерес един към друг, губят себе си дори. Пълноценна двойка сме само когато можем да бъдем щастливи човеци по отделно“, убедена е изпълнителката на „Ако пак се върнеш“. С пианиста имат син - Харис, който вече е на 14 години и наскоро е открил пианото като нещо повече от вещ, по която забърсваш прахта. „Това не значи, че ще просвири професионално, а че е музикален. Той не ми дава да говоря за него. Разсъдлив и умен е, много практичен, а не артистично хаотичен като нас“, казва Есил. Перфектния си външен вид Есил постига с доста ограничения в менюто. „Като всяка ориенталка обичам тестеното, но пица или спагети си позволявам да ям веднъж месечно. Сладкото при мен е вид награда - поощрявам се с 50 грама шоколад или сладолед. През останалото време ям предимно риба и салата“, издава певицата. Тя пие водородна вода, естествен антиоксидант, като има и специална машина за целта. Добавя желатин към храната, за да активира производството на колаген в кожата. Отделя едва по 15 минути за спорт, но прави комплекса си от упражнения всеки ден и използва всеки възможен случай да изминава разстоянията пеша. „Много е важно децата между 8 и 18 да спортуват, да развиват двигателната си култура, защото мускулатурата има памет. Аз правех точно това и сега съм благодарна за всичките тези танци и движение. Жените в рода ми са закръглени, което означава, че добрата форма не е въпрос на ген, а на добре свършена работа навреме“, обяснява Дюран.", "date": "2019.08.10", "title": "Есил Дюран на 50 – една неувяхваща роза "}
{"url": "https://www.monitor.bg:443/bg/a/view/obri-po-pauyl-prevyrna-oblojkite-na-plochi-v-surrealistichno-izkustvo-172515", "text": "The Pink Floyd Exhibition: Their Mortal Remains („Изложбата за „Пинк Флойд“: Техните тленни останки“) продължава да обикаля Европа. Започва през 2017-а от музея „Виктория & Албърт“ в Лондон по случай 50-годишнината на Arnold Layne, първия сингъл на групата. Сега до 15 септември ще е в Мадрид. Наред с много други документи, тя показва и проектите за обложките на плочите на Floyd. „Това, което виждам в изложбата, е моята работа, пренесена в музейна среда. Доволен съм, че се възприема като изкуство. Най-сетне има някой, който ме приема на сериозно“. Думите принадлежат на Обри „По“ Пауъл, един от умовете на „Хипнозис“ – графичното студио, реализирало някои от най-ефектните и значими обложки на албуми в историята на рок музиката. „Че обложките на албумите са форма на изкуство е спорна материя от много време. Както междувпрочем винаги е било дискусионно и отношението между рока и изкуството“, казва Пауъл. Той твърдо вярва, че свършеното с неговия съавтор в „Хипнозис“ Сторм Торгерсон, особено онова, което са правили за Pink Floyd, е част от съвременното изкуство, въпреки че са използвали комерсиален носител – корицата на плоча. „Зад всеки мой проект с тях има сюрреалистична идея, креативна, Искаха се повече от 40 години, за да се осъзнае, че музиката и изкуството, създадени от рок поколението, са нещо изключително значимо“, коментира той. Първият пробив идва с изложбата, посветена на Дейвид Боуи, която преди 3 години бе продуцирана от лондонския музей „Виктория & Aлбърт“, създавайки важен прецедент. Успехът й и интересът, предизвикан от нея, отвориха пътя за други подобни изложби. „Поколението, което сега е в есента на живота си, иска да види оценено по достойнство изкуството, което е обичало. Това не е носталгия по хубавите отминали времена или по младостта, а утвърждаване на художествена продукция и култура, която желае да бъде смятана именно за такава“, изтъква Обри Пауъл. Ето какво разказва той за началото на сътрудничеството с Pink Floyd пред италианския всекидневник La Repubblica. „Всички се озовахме в Лондон в средата на 60-те. Аз бях в London School of Film Technique, Сторм беше в Royal College of Art Film School, Сид Барет – в Hornsey Art School… Деляхме апартамент в Южен Кенсингтън с Дейв Мейсън (тогава в група Traffic) и бяхме в центъра на психеделичната революция в оня момент. Сид (основател на Pink Floyd, първият вокал, китарист и текстописец на групата – б.ред.) беше този, който фактически даде името на нашето студио. Един ден видяхме на някаква врата надпис hipgnosis и си помислихме, че би било прeкрасно име. Оказа се, че го беше написал Сид“. Дизайнерът твърди, че никога не са имали неразбирателства и търкания с музикантите. Той и Торгерсон се радвали на пълен картбланш от членовете на Pink Floyd да развиват идеите си. „Понякога ни караха да чуем музиката, друг път ни даваха текстовете, а много по-често нищо не ни даваха, само основната концепция. Роджър (Уотърс) имаше интуиция какво трябва да представлява албумът, обясняваше ни го с абстрактни термини и ние се хващахме на работа“, припомня си Пауъл. Нерядко идеята излиза от лидера на бандата, както при обложката на албума Animals: на Уотърс е предложението за В Wish you were here според него доминира усещането за нечие отсъствие, за липса и това за магьосниците от „Хипнозис“ е достатъчно. „Хареса ни идеята за раздяла, за картички, изпращани от далечни и самотни хора“, казва Пауъл. По темата за неискреността визуалните артисти си представят двама бизнесмени, които се ръкуват, за да подпишат договор, но единият от тях се запалва. Тук има намек за неискреността на звукозаписните компании, разказана в парчето Have a cigar („Вземи си пура“). Снимката за картичката към албума – гмуркач без пръски и вълни около него, е снимана от Обри Пауъл на живо, без фотошоп и разни трикове. „Каскадьорът под водата задържа за 2 минути дъха си“, обяснява той. Албумът е затворен в черен пластмасов плик, на който няма нищо друго освен детайл с две механични ръце, които се здрависват. „Трябваше да отвориш плика, за да откриеш обложката и картичката с гмуркача. Това беше неразделна част от изненадата, която изпитваш, когато слагаш плочата на грамофона и започваш да слушаш музика, която още не познаваш“, ... Тандемът на Пауъл с Торгерсон е фундаментален за работата на „Хипнозис“. „Сторм ми беше повече от брат. Карахме се като куче и котка, обичахме се и се мразехме. Бяхме пълни противоположности като Мик Джагър и Кийт Ричардс, като Робърт Плант и Джими Пейдж, като Ноел и Лиъм Галахър. Благодарение на това нашата работа бе толкова успешна – след всяка дискусия постигахме по-добър резултат“, отбелязва Обри. Двамата в крайна сметка превръщат обложките в самостоятелен художествен продукт. Често изображенията, които предлагат, нямат никаква връзка с музиката от записите, а са просто красиви. Те са изкуство и бандите ценят именно това. Така е с Yes, Питър Гейбриъл, Led Zeppelin... „Примерът, който най-много обичам, е с черния предмет от Presence на Zeppelin. Той е мистериозен, енигматичен, привлича вниманието на гледащия, а това е фундаментално в епоха, когато няма MTV, YouTube или социални мрежи. Хoрата виждат обложката и изпитват емоциите, които албумът трябва да предаде, разбират уникалността на онова, което предстои да чуят. Корицата казва много за групата и албума. А албумите, които имаш вкъщи, ти казват нещо на теб“, категоричен е един от пионерите в това изкуство. Преди „Хипнозис“ обложките са просто със снимка на групата и толкоз. После Питър Блейк революционизира всичко с визията на Stg.Pepper на Beatles през 1967-а – годината, когато е основана „Хипнозис“. „Веднага разбрахме, че ще трябва да мислим извън схемите и клишетата. Да представяме сюрреалистично изкуство – тип Ман Рей, Магрит и Дали, а не промоционна стока в класическия смисъл на термина. Нашата работа беше продължение на творческата работа на групата“, заключава Обри Пауъл. Pink Floyd е група, създала не само изключителна музика, но и зрелищни музикални спектакли, както и иконични обложки на албуми. През 1996 г. EMI възлага на фотографа Тони Мей да направи снимки за рекламиране на излизането на каталога Back на Pink Floyd. Кадърът е заснет в частен басейн в лондонския квартал „Пътни“. Голи модели представят кориците на 6 албума на групата, нарисувани на гърбовете им от художничката Филис Коен. Те са Atom Heart Mother (1970) – модел Полин Суейн, Relics (1971) – модел Джулия Ашбъри, Dark Side Of The Moon (1973) – модел Джаки Сен Клер, Wish You Were Here (1975) – модел Манди, The Wall (1979) – модел Джо Кейн, и Animals (1977) – модел Кимбърли Кауъл.", "date": "2019.08.10", "title": "Обри „По“ Пауъл превърна обложките на плочи в сюрреалистично изкуство"}
{"url": "https://www.monitor.bg:443/bg/a/view/motorist-zagina-kraj-asenovgrad-njamal-kategorija-172616", "text": "Моторист загина на пътя от Асеновград към Пловдив в района на Комбината за цветни метали (КЦМ). Той е бил без нужната категория, съобщиха от полицията в областния център. Сигналът за паднал моторист на пътното платно е бил получен на 112 в 23,20 часа в съботната вечер. На място били изпратени полицаи от Районното в Асеновград и лекари от Спешна помощ, които само констатирали смъртта на 37-годишния мъж. Той управлявал мотоциклет „Панда” без нужната за целта категория. Според първоначалните данни мъжът не е успял да овладее машината си на пътя, поради което е паднал, моторът го е повлякъл и катастрофата е била с фатален край. Аутопсия ще установява причините за смъртта на асеновградчанина. По случая е било образувано досъдебно производство. Въпреки късния час на пътя в посока Асеновград се образува километрична опашка от леки коли и автобуси, които изчакваха да бъде разчистено платното, за да могат да се придвижат. Няколко часа по-късно – около 4,30 часа в неделната утрин, на 112 бил получен сигнал и за обърнат по таван автомобил близо до Юговското ханче на пътя от Асеновград към Смолян. В колата били двама мъже, които били откарани в болница за прегледи. И двамата били тествани с дрегер, като резултатите им за употреба на алкохол били положителни. От полицията предстои да изяснят кой от двамата е шофирал автомобила, за да бъде санкциониран.", "date": "2019.08.10", "title": "Моторист загина край Асеновград, нямал категория"}
{"url": "https://www.monitor.bg:443/bg/a/view/petima-ginat-pri-izpitanie-na-jadren-poligon-v-rusija-172622", "text": "Петима работници от Росатом са загинали по време на тестове на ядрен полигон в Русия. Трагедията е станала на 8 август в Архангелск, докато работниците тествали съоръженията. Няма изтичане на радиация.", "date": "2019.08.10", "title": "Петима гинат при изпитание на ядрен полигон в Русия"}
{"url": "https://www.monitor.bg:443/bg/a/view/zemetresenie-na-30-km-ot-bylgarija-172623", "text": "Земетресение с магнитуд 3,6 по Рихтер бе регистрирано край Одрин. Трусът е усетен леко в Южна България.  Засега няма данни за щети.", "date": "2019.08.10", "title": "Земетресение на 30 км от България"}
{"url": "https://www.monitor.bg:443/bg/a/view/kitaj-s-50-000-5g-stancii-do-kraja-na-godinata-172618", "text": "Китайският оператор„Чайна мобайл\" обяви, че си е поставил за цел да инсталира 50 000 5G базови станции в 50 града в страната до края на тази година. Компанията представи плана си, в който ще бъдат инвестирани 24 милиарда юана, на брифинг в Хонконг относно средносрочното ѝ представяне, предава Радио \"Китай\". През първата половина на тази година оперативните приходи на „Чайна мобайл\" са били 389,4 милиарда юана, което е с 0,6% по-малко от миналата година, приходите от комуникационни услуги са били 351,4 милиарда юана или с 1,3% по-ниски, а печалбата на акционерите е намаляла с 14,6%. Обемът на свободните парични потоци на телекомуникационния оператор е достигнал 41 милиарда юана. Наред с пускането на 5G мрежата, „Чайна мобайл\" има планове да изгради и т.нар. 5G+ екосистема в сътрудничество с местните власти, индустрия, университети и изследователски институти. Цел на това партньорство е да се постигне напредък във вертикалната интеграция и иновациите в индустрии като интелигентното земеделие", "date": "2019.08.10", "title": "Китай с 50 000 5G станции до края на годината "}
{"url": "https://www.monitor.bg:443/bg/a/view/borisov-na-vajna-sreshta-za-kaspijskija-region-172620", "text": "Министър-председателят Бойко Борисов е на посещение в Туркменистан от днес, за да участва в Първия каспийски икономически форум, който ще се проведе в националната туристическа зона „Аваза“ в близост до град Туркменбаши, информират от правителствената пресслужба.   Форумът ще събере държавните и правителствените ръководители на каспийските държави, лидери на заинтересовани страни, близки до Каспийския регион, както и представители на международни икономически, финансови, транспортни, екологични и други организации, съобщиха от МС. Фокус на дискусиите в „Аваза“ ще бъдат развитието на икономическото сътрудничество в Каспийския регион и създаването на условия за големи проекти. По време на дискусиите лидерите ще обсъдят още ролята на каспийската икономика в глобален контекст, инвестиционната привлекателност в петролната и газовата промишленост, в електроенергията, транспорта, търговията, агроиндустрията, туризма и други сфери от общ интерес за участниците. Датата на провеждането на събитието на високо ниво е символично избрана - 12 август, когато е Денят на Каспийско море. В „Аваза“ министър-председателят Бойко Борисов ще проведе двустранна среща с президента на Туркменистан Гурбангули Бердимухамедов, както и разширена среща с участието на официалните делегации от двете страни. Ще бъдат подписани двустранни документи, подготвени от Междуправителствената българо-туркменистанска комисия за икономическо сътрудничество, която също ще заседава в „Аваза“. В делегацията, водена от Борисов в Туркменистан, ще бъдат министърът на регионалното развитие и благоустройството Петя Аврамова, министърът на транспорта, информационните технологии и съобщенията Росен Желязков, министърът на икономиката Емил Караниколов и министърът на енергетиката Теменужка Петкова.  ", "date": "2019.08.10", "title": "Борисов на важна среща за Каспийския регион"}
{"url": "https://www.monitor.bg:443/bg/a/view/veronika-stefanova-naj-naj-naj-lubimi-toaleti-za-ljato-2019-172621", "text": "Модата е в кръвта й. Знаем го още от мига, в който си спечели правото да представи България на Мис Свят в Китай през 2017 г. След участия в няколко Седмици на модата в Казахстан и Милано, Вероника Стефанова си взе заслужен отпуск от разходките по подиума за сметка на грижите за първата й рожба – малката Анжела. Днес надникваме в гардероба на модела, за да си „откраднем“ идеи относно на какви тоалети да заложим за оставащите седмици от лято 2019. Ето и какво ни показа Вероника:      ", "date": "2019.08.10", "title": "Вероника Стефанова: Най-най-най любими тоалети за лято 2019"}
{"url": "https://www.monitor.bg:443/bg/a/view/vtori-vzlim-do-policijata-v-kopenhagen-v-ramkite-na-4-dni-172619", "text": "Втори взрив избухна до полицейски участък в Копенхаген. За щастие няма пострадали при инцидента. Полицията разследва случая.", "date": "2019.08.10", "title": "Втори взрив до полицията в Копенхаген в рамките на 4 дни"}
{"url": "https://www.monitor.bg:443/bg/a/view/po-stypkite-na-mama-i-tatko-172590", "text": "Когато мама или татко, а понякога и двамата прокарват пътеки с таланта си, е трудно да не влезеш в коловоза им. Особено ако този талант са ти го вплели здраво в ДНК-то. Пък и малките наследници няма как да не останат пленени от пъстрия и различен свят, който родителите им създават на театрална сцена или снимачна площадка. Като приказка, в която можеш да живееш, докато връстниците ти само я четат като задължителна литература през лятото. Затова и историята помни цели актьорски династии не само у нас, но и по света. Кой не знае таланта на Шопови, кой не е чувал за него. Дядото Наум е истинска пътеводна светлина, а Христо е един от най-успелите български актьори зад граница, в чиято биография гордо грее ролята на Пилат Понтийски в „Страстите Христови“ на Мел Гибсън. Най-младата реколта – Наум Шопов-младши, беше решил твърдо да не тръгва по стъпките на изключителните си роднини, но съдбата беше отредила друго и днес дипломираният лекар е един от най-обичаните образи в телевизионната драма „Откраднат живот“ с огромна фенска маса. За него определено може да се каже, че блести със собствена светлина, а не с отразена от ярките натури на дядо си и баща си. Неговият първи братовчед Асен Мутафчиев, който е и син на председателя на Съюза на артистите в България Христо Мутафчиев, също прави уверени крачки в руслото на баща си и дядо си, като основна него сцена в момента е театърът. Той дебютира в Сатирата тази пролет с пиесата „Трима мъже и една Маргарита“, чийто автор и режисьор е майка му Лиза Шопова. Можем да продължим с примерите до безкрай, но ще се спрем само на още едни екранни любимци, които застанаха рамо до рамо на старта на „Откраднат живот“ - Стоян Алексиев и синът му Александър. И докато бащата е направил запомнящи се роли в театъра с крал Лир, Макбет и Чеховия Платонов – все класики, то наследникът още от старта на кариерата си избра друг път – чужбина, и по-точно лондонската сцена и холивудските продукции. Покрай една такава - „Джак Райън: Теория на хаоса“ с режисьор Кенет Брана, той сподели снимачна площадка с Кийра Найтли и Крис Пайн. Така не му се и наложи да доказва таланта си и да полага сизифовски усилия в началото на кариерата си, за да излезе от огромната сянка на баща си. Просто избра да се развива там, където не е нечий син, а просто Алек Алексиев. След всички тези талантливи момчета обаче идва още едно, съвсем младо, но не по-малко талантливо поколение, което тази година прави първите си стъпки пред камера. Всички те са още дори непълнолетни и съчетават училището и тежките снимачни дни, за да чуят заветните аплодисменти на публиката, както го правят техните родителите – Башар Рахал, Юлиян Вергов, Александър Сано, Димитър Рачков, Евтим Милошев и Христина Апостолова, Иван Бърнев и Маргита Гошева. Клои е едва на 17, екзотична, красива, талантлива, живее в Америка, но чувства и България като свой дом. „Едно лято не съм изкарала в САЩ. Ето сега снимам, видях си приятелите, все едно съм си вкъщи. На мен това ми е вкъщи“, признава голямата дъщеря на актьора Башар Рахал. Вече е взела решение, че иска да се занимава с кино, въпреки че баща й съвсем не е съгласен. Тя ще застане за втори път рамо до рамо с родителя си на голям екран във филма „Завръщане“ на Ники Илиев, чиято премиера е на 18 октомври. Дебюта си направи отново с българска лента - „Привличане“ на Яна Маринова през 2018-а. „Аз играя Катрин, която е млада мацка, и съм дъщеря на баща ми. Много е различно да снимам с него, свикнала съм да играя с хора, които не познавам“, надигна завесата на продукцията Клои, която има и по-малка сестра - Индия. „Има стресови моменти, където не се разбираме (б.а. - с баща й) много-много. Но в живота не е така. Той е звезда в моя живот, даде ми пътя в актьорството. От малка съм по снимачните площадки“, сподели бъдещата актриса, която вече получи признание и зад Океана. През месец май триумфира с отличието за главна роля в спектакъл на младежките награди National Youth Arts Awards, където с участие се разписват представители на САЩ, Канада и Обединеното кралство. Приза си младата Рахал взе за превъплъщението си в Макмърфи от „Полет над кукувиче гнездо“. \"Чела съм книгата 9 пъти и съм гледала филма десетки. А за ролята се борихме 18 момчета и 2 момичета\", разказа Клои. Въпреки че пред нея се отваря светла пътека в актьорското поприще от съвсем рано, татко й продължава да не е съгласен с избора й. „Бях против тя да се занимава с тази професия, защото за жени е супертрудна. Конкуренцията при тях е много по-голяма“, убеден е Башар, който освен като актьор се изявява и като продуцент на най-новия филм на Ники Илиев. Въпреки това именно Башо може да удари стабилно рамо на момичето си, защото е запознат с тънкостите в Меката на киното Холивуд. Преди време именно той е преподал тайните ходове за печелене на роля на Димитър Маринов, който с участието си в хитовата лента „Зелената книга“ стана първият българин, държал „Оскар“ в ръка. Двамата с Рахал са добри приятели, като именно Маринов е човекът, приютил актьора от ливански произход в дома си в САЩ. Щурата и магнетична дъщеря на Мечката от Народния театър Юлиан Вергов и актрисата Ирина Яръмова – Алена, ще направи кинодебюта си рамо до рамо с баща си в лентата за необикновената поетеса Петя Дубарова - отнела живота си едва на 17 майсторка на искрящите рими. Филмът носи името „Петя на моята Петя“ и в главната роля е друга наследница на именит род – Алиса Атанасова. Тя е дъщеря на изтъкнатия актьор проф. Атанас Атанасов и актрисата Десислава Стойчева, а баба й и дядо й са легендите на първата ни сцена Виолета Бахчеванова и Васил Стойчев. Алена обаче съвсем не е насочила цялата си енергия към академичното шлифоване на артистичния си талант. Също като баща си, който почти завършва МЕИ с „Индустриален маркетинг и мениджмънт“ и чак на 28 години се записва в колежа „Любен Грой“, защото е твърде стар за студент във ВИТИЗ. Разбрал, че иска да е актьор, защото като 17-годишен започнал за 3 години работа като сценичен работник в Младежкия театър и това бил най-добрият период от живота му. Та и Алена не е фиксирала вниманието си само към камерите. От звездния си баща е наследила и порива си към адреналина. Той с моторите, тя със скейтборда. \"Можех да карам скейт от малка. Баща ми ме водеше на Паметника на Съветската армия, където гледах по-големите как карат. Реших, че е нещо различно, и просто го пробвах\", сподели преди време тя. Сериозно кара от няколко години, а зимата яха сноуборда. Хобито й е достатъчно екстремно, за да има и физически последствия, а те са: \"Чупила съм си лявата ръка 5 пъти, дясната 2 - 3 пъти, десния крак 2 пъти - един път по-леко, един път по-сериозно\". Лудетината обаче много харесва театъра и киното, особено българските, от дете. Но не е ходила на актьорски школи. Ако иска да участва в нещо, Юлиан я готви. Така било и при телевизионния й дебют, който беше през 2017-а в сериала „Откраднат живот“, където Вергов играе една от главните роли – на доц. Банков. Алена се появи за малко в ролята на 15-годишната пациентка Алиша, която се оказа „ябълката на раздора“ между докторите Борис Тасев (Наум Шопов-младши) и Вяра Добрева (Луиза Григорова). Въпреки че си учела текста предварително, много се притеснявала и не можела да каже и дума на снимките на сериала. А има достатъчно опит и на театрална сцена – в представлението на Мариус Куркински в Народния театър \"Ревизор\". Там тя играе дете и най-забавното е, че с годините вече все по-трудно облича роклята на персонажа си. Дъщерята на Александър Сано и Нели Атанасова – Ава, е едва деветгодишна, но в крехкото си детско тяло е събрала завидния талант на баща си и красотата на майка си (не че Сано не е симпатичен). Очарователната малка актриса вече дебютира в един от най-добрите сериали родно производство - „Денят на бащата“ на БНТ. На снимачната площадка освен моралната подкрепа от баща си тя получи закалка и от едни от най-добрите актьори – Захари Бахаров и Весела Бабинова. В шестте епизода Ава влиза в ролята на детето в семейството на екранния образ на Сано и Глория Петкова, т.е. налага й се да играе дъщеря на собствения си баща, което може да изглежда лесно, но съвсем не е. Косъма от „Под прикритие“ заяви, че не е репетирал с дъщеря си у дома, защото това е работа на режисьора и той не иска да се бърка. А влизането й в сериала станало съвсем случайно. Няколко дни преди старта на снимките екипът изпитвал трудности и не можел да намери дете за двойката на Сано и Петкова. Затова Александър се разбрал с екипа да я заведе да я видят. Режисьорът Павел Веснаков си поговорил 3 минути с Ава и казал: „Това е!“ Засега професията на баща й й харесва, но още е малка и не могат да се правят прогнози дали ще избере сцената или някое от другите си хобита - пеене и танци. Ава обаче определено е артистична, пък и родителите й са помогнали на съдбата, като са хвърлили пъпчето на момиченцето не къде да е, а в Кралската академия по изкуства в Лондон. За Матей Бърнев можем само да кажем, че чакаме с нетърпение да минат още няколко години, в които той категорично да вземе решение да посвети живота си на сцената, както са направили майка му – актрисата Маргита Гошева, и баща му – големият Иван Бърнев. Талантът на 13-годишния тинейджър избухна като супернова на малкия екран, където дебютира с главната роля в детския сериал „Островът на сините птици“ на БНТ. Изключително органичен, той влезе в банските на Ники и оглави банда от 5 хлапета, които в продължение на осем серии преживяха какви ли не приключения на морския бряг в началото на това лято. Матей също получи рамо от звездните си родители, които се присъединили към каста на поредицата, след като режисьорите Петър Вълчанов и Кристина Грозева (носители на „Кристален глобус 2019“ в Карлови Вари с лентата си „Бащата“) одобрили младежа за главната роля. Т.е. тук връзката е обратна – Матей влиза в продукцията след труден кастинг и вкарва родителите си в поредицата, но за негово „съжаление“ Маргита и Иван влезли в образите отново на негови родители и на екран. След като разбрал, че майка му и баща му ще са около него и на снимачната площадка, реагирал с „Оф, пак ли...“, разказа с усмивка на премиерата самата Маргита Гошева. Сюжетът на „Островът на сините птици“ се завъртя около „най-гадната ваканция“ на Ники, а хлапето се справя повече от брилянтно със задачата си още от първия кадър. Заедно с майка си и баща си Ники заминава на море, но за голямо негово нещастие ги придружава малкият му братовчед Алекс, който откровено му досажда с детинщините си и пречи на баткото да снима своя видеоблог. Бързо обаче новите технологии дават път на истинското приключение, а именно – търсенето на пиратско съкровище. Освен актьорските заложби Матей демонстрира и музикален талант в сериала, като го чухме в основната музикална тема по текст на Веселка Кунчева и музика на Христо Намлиев, носител на „Икар“ и „Аскеер“ за театрална музика. Преди „Островът на сините птици“ Матей се дърпал да се явява по кастинги, въпреки че бил постоянно присъствие в детското неделно училище по театър на родителите си, което те правеха в продължение на две години в „Сфумато“. Там той нямало как да устои да не се пробва в заниманията на курсистите, намерил си приятели сред тях и дори се включил достойно в ролята на Чир в заключителната им продукция „Ние, врабчетата“ по Йордан Радичков, разказа преди време пред „Монитор“ майка му. Получавал много покани от колеги на майка му и баща му, но все отказвал, докато не дошло предложението да се пробва в детски сериал, на което Матей не устоял.", "date": "2019.08.10", "title": "По стъпките на мама и татко"}
{"url": "https://www.monitor.bg:443/bg/a/view/rusenecyt-teodor-cvetkov-postavi-rekord-na-gines-za-pluvane-s-edna-ryka-172615", "text": "Русенецът Теодор Цветков постави рекорд на Гинес за преплуване на 10 километра с една ръка за 5 часа и 13 минути.  Това стана на 24 юни 2018 г. в езерото в лесопарка „Липник“ край Русе. „С екипа ми доказахме, че няма невъзможни неща, като посвещавам рекорда си на всички мечтатели“, написа в официалната си фейсбук страница Теодор. Преплуването на езерото с една ръка бе с благотворителна цел в подкрепа на фондацията „Александър Русев“ за изграждане на водно-рехабилитационен център за деца с увреждания. 24-годишният Теодор Цветков е треньор по плуване в Русе. Той започна благотворителните си инициативи през 2017 г. Преплувал е езерото в лесопарка „Липник“ и за да събере средства за лечението на тригодишно момиченце от Банско. Тази година преплува благотворително 30 езера в различни части на България в подкрепа на фондацията „Нана Гладуиш - една от 8“. Поредното си добротворство русенецът започна на 31 май от Нановското блато и Карлиевото езеро, а финалът бе на 22 юни на езерото в лесопарка „Липник“. В организирането на всички благотворителни инициативи участва неговият брат близнак Валентин. Помага им и техният приятел Деян Костадинов. На Богоявление Теодор е вадил два пъти кръста от Дунав край Русе и веднъж – от река Вардар в Македония.", "date": "2019.08.10", "title": "Русенецът Теодор Цветков  постави рекорд на Гинес за плуване с една ръка"}
{"url": "https://www.monitor.bg:443/bg/a/view/nadejda-dineva-mladite-avtori-ne-biva-da-se-otkazvat-usilijata-i-talantyt-se-vyznagrajdavat-172592", "text": "„Орденът на скорпионите“ е роман, който те кара да се гмурнеш в непознатото, казва писателката в интервю за \"Монитор\" - Още от гимназиалните си години се занимавам с писане и развивам тази страст. Тогава пишех предимно есета и поезия. Бях член и в пилотния проект за литература в Центъра за млади таланти в Бургас, преди да стартира истинският ми творчески път. След като завърших 12-и клас, се зароди идеята за книга. Тогава бях създала сюжет, който обаче не успях да развия напълно, защото започнах да следвам в университет и времето ми беше доста оскъдно за подобни занимания. - Когато завърших гимназия, написах няколко страници, които така и не дадоха началото на истински роман. През 2016 г. преживях един от атентатите в Мюнхен по време на международна програма в журналистически институт. Известно време след това започнах да пиша „Орденът на скорпионите“. В Германия успях да видя отблизо лицето на трагедията, да изпитам страха, който преживяваха всички хора, които оцеляха. Това ме окуражи да напиша „Орденът на скорпионите“. С писането се захванах в края на 2017 година. От първата глава, която бях написала преди години, остана само името на главната героиня (б.а. - Регина). Тогава си дадох сметка, че може би първоначално не съм довършила романа, защото героинята е трябвало да порасне. - Сюжетът тогава беше доста по-повърхностен спрямо този на Ордена. Тук се заех с много по-голямо проучване, работа с факти и реални събития, проверка на източниците на информация, засегнати са доста актуални теми. Първите герои все плуваха на повърхността, липсваше сюжетната линия, в която читателите могат да се гмурнат тук. - Не бих използвала трудности, а по-скоро предизвикателства. Най-голямото сред тях е самият процес на писане – конструирането на идеята, да предадеш максимално точно това, което искаш да кажеш, да го разгърнеш през интересен сюжет, който да грабне читателя, да задържи вниманието му. Това е едно от първите неща, с които един млад автор се сблъсква. След това трябва да се справи с това да намери издателство, което да издаде книгата. На ден те получават по стотици ръкописи и е напълно възможно да не стигнат до твоя и съответно да не получиш отговор. Добрата новина е, че издателствата у нас са много и едно от тях може да избере твоя труд. Накрая идва предизвикателството да популяризираш своя труд. - Бих я описала като модерна книга с множество обрати, която фокусира вниманието върху вътрешния глас. С всеки изминал ред той кънти все повече в мислите на читателя и го насочва към надеждата. Онази надежда, която не трябва да губим, която ни носи вяра, че не само ще има утре, а и то ще е по-хубаво. „Орденът на скорпионите“ е роман, който те кара да се гмурнеш в непознатото, да те завладеят много интригуващи моменти, а има и доста загадки, до които читателят трябва да достигне. Може да се окаже, че те ще променят живота ти завинаги. „Орденът на скорпионите“ е роман без аналог, който е новаторски, няма такъв досега на българския пазар, а може би и в света. - „Орденът на скорпионите“ носи голям брой послания. Част от тях са скрити, а други откровени. Едно от тях е, че пред каквито и трудности да се изправим, дори и заплахи за живота ни, не трябва да се отказваме от нищо. Това трябва да ни мотивира, да ни окуражи, да ни даде вяра, че можем да се справим благодарение на собствените си способности. Дори да има нещо, което на пръв поглед да изглежда, че няма как да бъде преборено, може да се окаже, че има възможност да го победим. Романът носи и послания, които са свързани с борбата с тероризма, сигурността, фалшивите новини. Имам чувството, че когато една тема се постави на дневен ред, точно тогава проблемите около нея започват да избиват все повече. Когато се заговори за сигурност, за защита на граници, за борба с тероризма, трафик с оръжия, тогава атаките започнаха да стават все по-чести. Според един от последните доклади на ООН, който излезе миналата седмица, към края на годината се очакват нови терористични атаки в Европа и е напълно възможно Западът отново да почернее. Едно от посланията е, че може би има начин да преборим тероризма и „Орденът на скорпионите“ дава предложение за решение на проблема. На този фон се развива и много красива любовна история, която ни кара да се замислим за истинската ни свобода, за чистотата на чувствата в нашето съвремие, а в романа думата „любов“, стоейки в едно изречение с думата „тероризъм“, вече не звучи налудничаво. - Не съм била там. Трябваше да се доверя на разкази на приятели, които са живели в градовете, в които се развиват основните събития около книгата. Била съм само по време на атентата в Мюнхен, който също намери място в романа. Нелека задача е да се направи такова описание, но с чужда помощ и с повече търсене на информация и сравняване на източниците успяваш да направиш максимално точно описание на обстановката и атмосферата. - Не, владея само немски и английски. Все още не съм изучавала арабски, но може и да започна. Без да разбирам, с голям интерес съм слушала поеми на арабски на принца на Дубай Хамдан ал Мактум. Използвала съм езика с помощта на мои приятели от Египет и Сирия, които го владеят, за да стане историята изцяло автентична и завършена. Част от имената на героите са на арабски и те носят друго от скритите послания в романа. - Има доста от мен разпръснато в почти всички герои, в Хамелеона няма (б.а. - един от негативните персонажи в романа). В тях има мои чувства, емоции, разсъждения, мечти. Въпреки че главната героиня (б.а. - Регина) най-много се доближава до мен, тя не е изцяло базирана на мен. Аз се възхищавам на решителността и смелостта й. Пожелавам си някой ден да имам нейната смелост. - Първата премиера на книгата ще бъде в Бургас на едно от емблематичните места в града – Морското казино. Тя ще бъде представена на терасата, която гледа към панорамата на Черно море, с моята редакторка Даян Шаер. Неслучайно съм избрала това да се случи в зала „Петя Дубарова“. Това е любимата ми поетеса. Нейните стихове са особен вид лирика, която е запазена във времето. Децата могат да научат много не само от нейното творчество, но и от целия й живот. С нетърпение очаквам и филма, посветен на поетесата. След това смятам да представя книгата в още няколко града в страната, за които всички могат да се информират от Фейсбук страницата на книгата. От Центъра за млади таланти получих покана да гостувам следващия месец като автор и да се срещна с новите таланти на Бургас. - Получих хубави отзиви за книгата. Благодарна съм на всички читатели за мненията, които споделиха с мен. Голяма част си поръчаха книгата от мен с автограф и така успях да създам с тях личен контакт. Мога да обобщя коментарите с думите „интересно“, „увлекателно“ и „завладяващо“ четиво. Започнах да чувам доста често и въпроса - ще има ли втора книга? - Категорично няма да има продължение на „Орденът на скорпионите“, това е изцяло завършен роман. Имам желание да напиша втора книга, вече имам някои идеи, по които работя. Засега обаче няма да издавам подробности, защото може да претърпят промени. - Имам много познати, които правят първите си стъпки към издаването на разказ, поеми, роман. Те не са само млади, сред тях има и зрели хора, които също срещат спънки и не са достатъчно уверени, че ще успеят, че ще се справят. Аз искам да ги окуража и да ги посъветвам каквото и да им се изпречи на пътя да не се спират, а да продължат, защото винаги има изход от всяка една ситуация. С времето вложените усилия, усърдие, постоянство и талант се възнаграждават.   Автор е на романа „Орденът на скорпионите“ Завършила е Гимназия с преподаване на немски език „Гьоте“ в Бургас Печели олимпиада по немски език към Немската служба за академичен обмен в партньорство с Посолството на ФРГ в България през 2010 г. Участник в пилотния проект на Центъра за млади таланти в Бургас „Езикът на младите българи“ Завършва журналистика в Софийския университет „Св. Климент Охридски“ с профил „Международна журналистика“ Участник в две международни програми за журналисти от редица европейски държави в Германия – през 2016 и 2018 г.", "date": "2019.08.10", "title": "Надежда Динева: Младите автори не бива да се отказват,  усилията и талантът се възнаграждават"}
{"url": "https://www.monitor.bg:443/bg/a/view/za-368-kucheta-na-edno-mjasto-potta-na-uli-lipsata-na-voda-v-britancite-i-othvyrlenite-aromati-na-metroto-vyv-viena-stihotvorenie-172336", "text": "Щом август е следобедът на годината, то тогава неделя е следобедът на дните. Опънете си краката – под бюрото или на шезлонга, и се насладете на най-интересните новини от света в рубриката „Този шарен свят“. Започваме с кучета, защото те са началото и края на всичко, питайте всяко уважаващо себе си момиче. Те биха заменили всеки мъж за гушкаво куче, а за 368 кученца бива заменили всички мъже. Та в този ред на мисли, организаторите на карнавал за кучета в Охайо, САЩ, съобщават, че 368 питомци са позирали за снимка в рамките на проявата, с което е поставен нов рекорд на Гинес. Представителката на Рекордите на Гинес Британи Дън отбелязва, че броят на кучетата е отчетен по индивидуалните фотографии, а не по общата снимка, заснета от дрон. Предишният рекорд за най-масова кучешка фотосесия беше поставен във Филипините през 2017 г. Тогава за снимка \"позираха\" скромните 123 кучета. Само кучетата биха понесли да са толкова близо в тази жега. После защо е толкова самотно през лятото. Потта разединява, феромоните събират, помнете. Тазгодишният месец юли, белязан от изключителни горещини в Европа, е най-горещият регистриран някога в света, като изпреварва юли 2016 г.. Това сочат данни на европейската служба \"Коперник\" за климатичните промени. \"Месец юли обикновено е най-горещият през годината в света, но според данните ни тазгодишният юли е и най-горещият регистриран някога - заяви директорът на службата Жан-Ноел Тепо. - С увеличаването на парниковите емисии и въздействието от покачването на глобалните температури рекордите ще продължат да валят.\" Данните на \"Коперник\" показват, че през юли т.г. живачният стълб се е повишил с 0,04 градуса Целзий в сравнение с предишния рекорд през юли 2016 г., когато имаше силно влияние на феномена Ел Ниньо. От жегата отиваме право при вечният дъжд и червените лица. Тези два феномена обясняват може би следващата новина.  Национално проучване установи, че една трета от британците не консумират вода всеки ден, ти да видиш. Около 20 процента от анкетираните доверили, че за последно са пили чаша вода преди повече от седмица. Проучването било поръчано от компанията за безалкохолни напитки \"Бритвик\". Около 52 процента от респондентите заявили, че не обичат да пият вода от кранчето. Шейсет и два процента от анкетираните пък не покривали препоръчителната дневна норма за пиене на вода, която е от 2 до 2,5 литра. Лекарите предупреждават колко е важно да поддържаме тялото си хидратирано, особено в летните жеги. Нашият организъм е съставен от 60 процента H2O и когато се дехидратираме, страдаме от главоболие и отпадналост. Изследването установило, че почти половината от британците, страдащи от главоболие (41 на сто), са в някаква степен дехидратирани. А в дългосрочна перспектива това води до запек, намалена бъбречна функция, камъни в бъбреците и инфекции в уринарния тракт. (Сигурно пият бира и затова гласуват за развод с Брекзит бел. авт) Виенчани пък се произнесоха срещу ароматизираните вагони на метрото, след като местните власти им бяха предложили четири ухания, които да бъдат впръсквани в подземната железница. Жителите на столицата имаха право да избират между ароматите на чай, грейпфрут, сандалово дърво и пъпеш. Пробно тези ухания бяха впръсквани в продължение на един месец във вентилационните системи на четири композиции на метрото по две от петте линии. След проведената анкета се оказа, че 21 хиляди виенчани са против всякакви ухания, докато 16 хиляди се произнесоха в полза на ароматизирания подземен транспорт. Агенцията отбелязва, че качеството на въздуха във виенското метро беше подобрено през месец януари, когато беше въведена тотална забрана за консумация на храни по всички линии. Стига толкова потене, аромати, аводни състояния и кучета. Време е за малко поезия. Авторът, който съм си харесал по времето на писане на рубриката, е Салваторе Куазимодо. През 1959 година той получава Нобеловата награда за литература. Съвсем заслужено, макар той самият да не смята така. А за мен това е най-доброто късо стихотворение. Ето го и него, а и, разбира се, приятна неделя!   Човек е сам върху сърцето на земята, пронизан от едничък слънчев лъч. И ненадейно пада вечерта.", "date": "2019.08.10", "title": "За 368 кучета на едно място, потта на юли, липсата на вода в британците и отхвърлените аромати на метрото във Виена (+СТИХОТВОРЕНИЕ)"}
{"url": "https://www.monitor.bg:443/bg/a/view/dyshterjata-na-kejt-i-uiljam-se-oplezi-na-sveta-172611", "text": "Дъщерята на втория по наследяване на британския трон принц Уилям - Шарлот се оплези на феновете. Изпълнението на младата кралска особа бе забелязано по време на регатата  KING'S CUP на остров Уайт.  4-годишната Шарлот вместо да поздрави феновете показа езика си докато беше до майка си.", "date": "2019.08.10", "title": "Дъщерята на Кейт и Уилям се оплези на света"}
{"url": "https://www.monitor.bg:443/bg/a/view/tornado-rani-shestima-v-luksemburg-172614", "text": "Шестима души бяха ранени при извило се торнадо над Люксембург. Вятърът е бил със скорост от 128 км/ч. Стихията е отнесла комини и покриви. Премиерът на Люксембург Ксавие Бетел съобщи, че са мобилизирани всички екипи на службите за борба с бедствията, за да се разчистят следите от бурята и да се окаже помощ на гражданите. Торнадото не е обичайно явление в Люксембург. Според климатолози обаче тази стихия се наблюдава все по-често в Европа.", "date": "2019.08.10", "title": "Торнадо рани шестима в Люксембург"}
{"url": "https://www.monitor.bg:443/bg/a/view/gotvi-se-nova-sreshta-trymp-kim-172613", "text": "Ново писмо от севернокорейския лидер Ким чен Ун е получил американският президент Доналд Тръмп. Това обяви държавният глава пред журналисти в Белия дом, съобщиха световните информационни агенции. По думите му, той е получил \"поредното хубаво писмо\". Допълва се, че писмото е от 3 страници. Тръмп разкрива, че Ким е изразил притесненията си от съвместните военни учения между САЩ и Южна Корея, които КНДР въприема като заплаха. Тръмп допълва, че очаква нова среща между двамата. Те до момента са се срещали три пъти, но нов кръг преговори между двете страни не е определен.    ", "date": "2019.08.10", "title": "Готви се нова среща Тръмп Ким  "}
{"url": "https://www.monitor.bg:443/bg/a/view/neka-da-e-ljato-slynchevo-i-toplo-vreme-dnes-172612", "text": "Слънчева и гореща ще бъде съботата, показва прогнозата за времето на НИМХ.   Атмосферното налягане ще се задържи около и малко по-високо от средното за август. През нощта ще е ясно и почти тихо. Утре ще бъде слънчево, като около и след обяд, главно над планинските райони на Източна България, ще се развие купеста облачност и на изолирани места там краткотрайно ще превали. Ще духа слаб, до умерен североизточен вятър. Максималните температури ще са между 32 и 37 градуса, малко по-ниски по крайбрежието на морето. Над Черноморието ще е предимно слънчево. Около обяд над централните и северните райони ще се развие купеста облачност - предимно незначителна, като има малка вероятност на изолирани места да превали. Ще духа слаб до умерен североизточен вятър. Максимални температури по крайбрежието ще са между 27 и 31 градуса. Температурата на морската вода е 26-27 градуса, по-ниска е на север от н. Калиакра. Вълнението на морето ще е 2-3 бала. Над планините ще е слънчево. Около и след обяд над Източна Стара планина ще се развие купеста облачност и на места там краткотрайно ще превали. Ще духа слаб, по високите и открити части - до умерен север-североизточен вятър. Максимална температура на височина 1200 метра - около 27 градуса, на 2000 метра - около 20 градуса. В неделя и понеделник ще бъде слънчево, около и след обяд в низините и горещо. Ще духа слаб, през втория ден до умерен източен вятър. Дневните температури ще се повишат и максималните в понеделник ще са предимно между 33 и 38 градуса.", "date": "2019.08.10", "title": "Нека да е лято: слънчево и топло време днес "}
