{"url": "https://www.monitor.bg/bg/a/view/lili-i-grafa-zarabotiha-nad-milion-za-1-g-177153", "text": "Не е тайна, че примата на българската естрада Лили Иванова е един от най-дейните и работещи музиканти у нас от десетилетия насам. Немската й прецизност и неуморното обикаляне по турнета в страната се монетизира и в повишаващите се ежегодни приходи на двете й еднолични фирми, чрез които упражнява дейност. Само за миналата година изпълнителката на „Ветрове“ има приходи от завидните 1 772 000 лв, което в сравнение с 2017 г. е с 622 000 лв повече. И това само в по-новата й фирма, регистрирана през 2010 г, която е с предмет „музикално-творческа, звукозаписна, композиторска, импресарска, продуцентска дейност“. Разбира се, тези цифри звучат колосално, но трябва да се има предвид, че артист от такъв ранг има и огромни разходи. Проверка на „Монитор“ показа, че само за външни услуги през 2018 г. тя е дала 724 000 лв, за заплати се е разплатила с 34 000 лв. Звездният й статут се поддържа и от добрата реклама, за която е отделила 25 000 лв. В крайна сметка печалбата й е далеч от сумата на огромния приход и е на стойност 862 000 лв. Но това е почти двойно от предходните 12 месеца, когато е успяла да изкара чисто 482 000 лв. За разлика от постоянните слухове за несметните й богатства, официално тази фирма на Лили притежава сгради на стойност 175 000 лв., техника за 28 000 лв, а в акции и дялове има 299 000 лв. В банкови сметки пък пази малко над половин милион лева. Равносметката е, че звездата може да се похвали с най-силната си финансова година. Певицата управлява още една – по-малка и доста по-стара фирма - от 1992 г., която за 2018 г. има нетни приходи от 89 000 лв. Музикантът, който се доближава най-много до финансовия успех на примата, е В съдружие с дългогодишния си бизнес партньор Магдалена Сотирова управляват две фирми – „Монте мюзик“ и „Монте пъблишинг“, а еднолично той ръководи „Монте Продъкшън“. Тя е и най-малката от трите фирми, като за 2018-а има приход от 22 000 лв, същия като за предходната година и печалба от 7000 лв, с 2000 лв повече от 2017-а. „Монте Мюзик“, тоест лейбъла на Графа, е най-оборотното му бизнесначинание, като в почти всяка от последните пет години отчита приходи от над 1 милион лева. Музикантът от години неуморно обикаля страната и прави концерти в големи и малки градове, продуцира нови артисти, част от които станаха много успешни като Михаела Филева, пише музика и текстове, и всичко това е донесло на него и партньора му приходи от 1 402 000 за 2018 г., За 2017-а, когато беше грандиозният му концерт в зала „Арена Армеец“, е изработил 1 713 000 лв. Немалка част от тези пари са от патенти и лицензи, като за миналата година са близо 200 000 лв. Големите продукции, с които пътува и разпъва във всеки град, десетките песни, които излизат с негова помощ всяка година обаче водят и до огромни разходи, за да може на финала със Сотирова да ударят чертата и да сметнат че печалбата им за 2018-а е била 121 000 лв. Другата им фирма – „Монте пъблишинг“, е чисто нова, основана миналата година и целта й е да „менажира и управлява“ права върху интелектуалната собственост. До колегите си от музикалния бранш достойно застава и един театрал - директорът на Сатиричния театър който през 2008 г. основава Студио „Златен век“. То се занимава със създаване и реализиране на всички видове аудио-визуални проекти: тв реклами, 3D и 2D анимационни проекти, Motion Design, музикални видеоклипове, корпоративни филми, документални и игрални филми. През 2015 г. популярният като Милото от „Седем часа разлика“ актьор прехвърля собствеността на съпругата си. Прави и други промени, като Студио „Златен век“ вече е дружество Уай Би Ен София.  Само за миналата година то е имало нетни приходи от продажби в размер на 1 040 000 лв. - забележимо по-малки от предходните години (през 2017 г. – 1 183 00, 2016 г. – 1 465 000, 2015 г. – 1 725 000). След изваждането на разходите, дружеството има средно около 200 000 лв.  годишно чиста печалба, като в момента за него работят около 18 души със средна заплата от 2500 лв.  в който той държи 40%, а двамата му съдружници Де Н Ка и Кирил Станиславов Киров са с по 30%, като последния е и управител. Кристиян Талев е инкасирал приходи от продажби на стойност 622 000 лв, от който чистата печалба на лейбъла му е 32 000 лв, но все пак я дели с двама съдружници. Дали другият му бизнес – вафлите, върви или не, няма как да знаем, но рапърът е излязъл от фирмата ФТЦ Фуудс още през 2016-а, само година след като я основава с двама партньори. Оказва се, че и в джаза има хляб, или поне за Белослава, но той се заработва на друг, а не на музикалния фронт. Нежният глас е доста успешен хотелиер, като върти 4 фирми в различни съдружия – три от които се занимават с туризъм, ресторантьорство и отдих, и само една с музикалните й страсти. Най-голямата наравно със своя партньорка и е инкасирала приходи за 2018-а от 462 000 лв, или с 49 000 лв по-високи от предходната година, а чистата й печалба е 53 000 лв. Също толкова успешна е и фирмата й със съпруга й, която носи името на семейния им хотел в Лозенец – „Виларте“. Съществува от 2007-г, като в последните две години отчита нетни приходи от 346 000 и 347 000 лв. 70% от тях са от дейности на питейни заведения или във финикийски знаци това е 224 000 лв, а 30% - от хотелиерска дейност, или 122 000. В крайна сметка обаче печалбата в края на годината е била 25 000 лв, а за реклама е изхарчила 12 000 лв.  Като актив на „Виларте“ са вписани земи и сгради на стойност 290 000 лв. Едноличната й фирма, която също се занимава с хотелиерство, е със значително по-малък приход за миналата година - 24 000 лв и печалба от едва 9 000 лв. На този фон от музиката си Белослава може да се похвали с чиста печалба едва 5000 лв за 2018-а от фирмата си „Блубубу“, през която преминават тези нейни ангажименти. Приходите й са 27 000 лв. за миналата година, но като всички свои колеги има големи разходи, които не вкарват в джоба и кой знае какви колосални суми.", "date": "2019.10.04", "title": "Лили и Графа заработиха над милион за 1 г."}
{"url": "https://www.monitor.bg/bg/a/view/sedmichen-horoskop-za-5-11-oktomvri-177156", "text": "Какво ви вещаят звездите за седмицата  Очертава се тежък и рисков уикенд. Не работете извънредно, не замествайте колега. От понеделник на обед навлизате в стабилизиращ период. От 8-и Венера вече не ви гледа в опозиция. Любовният ви живот се активизира, Едно пътуване ще възобнови стари връзки и ще създаде нови. 10-и е денят на сърцето. Включете се в благотворителни прояви. Реализирайте идеите си хрумнали ви на 11-и. На 5 октомври родените във втората декада ще изживеят съдбовни моменти. На 6 октомври в организма ни се включват фините енергии. На 7 октомври не защитавайте мнението си на всяка цена и не вземайте до обед окончателни решения по важни въпроси. Осми е чудесен ден за начало на строителство и ремонти, за стартиране на нова работна и учебна програма. На 9 октомври ще се похвалите поне с една победа. На десети, преди да поискате каквото и да било е добре да дадете, да направите жест, да подкрепите някого и да защитите нечий интерес. На следващия ден ще получите нови информации, които ще позволят да решите старите проблеми. Очертава се приятен уикенд. Подновете стари връзки, простете си, продължете заедно напред. 7-и е ден на непоканените гости, на неочакваните проблеми и неприятности. От 8-и Венера ще ви гледа в опозиция, очертават се любовни предизвикателства. На 9-и важното свършете следобед. 10-и ще ви помогне да направите важна крачка напред. В петък чакайте заслужена награда. Пети октомври разкрива чуждите тайни и намерения и ви дава козове, които добре трябва да използвате. До обед на шести пътувайте и проведете важните разговори. На 7 октомври Луната навлиза във Водолей и образува пречупващ аспект с Уран от вашия знак. На осми един ще се възкачва, а друг ще слиза по стълбата на успеха и постиженията. На девети родените в третата декада ще се поизпотят, ще се наложи да научат бързо болезнените уроци как се работи в екип. За сметка на това десети е един вдъхновен ден. Навлизате в съзидателен период. Съдбата ще разкрие грешките на противниците ви, а вашите може да неглижира. Добре е от неделя вечер до понеделник вечерта да не взимате важни решения и да не организирате мероприятия, на които да излагате мисли и становища. От 8-и пред вас няма прегради, стига сами да не си ги наложите с ненужна отчужденост и дистанцираност. Пети е ден на провокации. На шести е добре да се занимавате с ремонти, с благоустройството на дома, офиса или вилата. 7-ми е ден на прилепа – енергетиката е потискаща. На осми лесно може да извоюваме лична, духовна и професионална самостоятелност. Девети е един от най-силните ви и успешни дни. Десети е ден на сърцето, а на 11-ти това, което е било отдолу, тръгва нагоре и си пробива път, но което е доминирало и се е разпореждало безнаказано губи почва под краката си. Очертава се тежък и рисков уикенд, особено ако  смесвате работата с удоволствията и семейните задължения. Ще лъснат комплексите ви по време на важни и представителни срещи. До понеделник на обед ограничете контактите и нищо важно не започвайте. С навлизането на Венера в Скорпион на 8-и любовният ви живот ще се стимулира. Най-силните ви и успешни дни ще бъдат 10-11-и. Пети е Рисков ден. Луна и Марс са в неблагоприятни аспекти със Слънцето на родените в първата декада. Шести е един от най-трудните ви и проблеми дни за месеца. На седми до обед се оглеждайте и си подреждайте нещата. От осми Венера ще ви гледа в брилянтен аспект от знака на Скорпиона. На девети може да изкачите висок връх в кариерата, да получите повишение или изгодно делово предложение. На 10-ти и 11-ти ще постигнете максималното. През уикенда се постарайте повече, изгладете отношенията в семеен и професионален план. 7-8-и ще донесат трудности в отношенията. Венера ще навлезе в Скорпион. Това ще обърка някои планове, а и любовните връзки ще ви създадат проблеми. На 10-и колкото дадете толкова ще получите, но в петък чакайте дарове на съдбата и предложения, които ще променят живота ви. Ако сутринта на пети започнете със забележки и непоискани съвети ще обтегнете отношенията си у дома и с приятели. На шести ще срещате и ще водите разговори с комплексари, с хора, които може и да знаят и могат много, но не вярват в себе си или по някакъв нечин са подтиснати. На седми ще имате тежка и натоварена сутрин. От осми Венера ще ви гледа в пречупващ аспект от знака на Скорпиона, където вече се намира и Меркурий. Емоциите ще ви подведат. Девети е ден на съзиданието и градежа, не разваляйте отношения, а градете и надграждайте. Десети е ден на сърцето и сърдечните работа, а на 11-ти се събуждате с творческо вдъхновение и решителност. Очертава се силен уикенд. Приемат ви там, където другите трудно получават достъп. Внимавайте да не се окажете оръдие в чужди ръце. Сега е момента да се отървете от зависимоста си от някого и нещо, но това не значи да приемете друга зависимост. 8-9-и ще ви донесат награди и повишение, за които още по-здраво трябва да работите. 10-11-и идват за вас с една желана, но източваща силите ви програма. На пети пожеланото сутринта ще се сбъдне, но внимавайте за какво си мечтаете, за да не се чудите как после да се отървете от него. На шести ще срещате и ще ви се обаждат хора в притеснено положение. На седми много неща ще се правят на тъмно. Символ на осми е изворът, фонтана от бликащи възможности, желания и страсти. Не се стопирайте и ограничавайте. Девети е ден на върхови постижения. На десети смирете амбицията, направете едно добро дело и работете за общия интерес. На 11-ти може да вземете грешното решение. До понеделник на обед газите в мътните води на недоразуменията и криворазбраните чувства. Не смесвайте работата с удоволствията и не замествайте колега. На 8-и Венера напуска вашия знак. Някой си взима сбогом със старата любов, но новата може неприятно да го изненада. 9-и носи професионални победи и повишение. На 11-и предстои промяна в начина ви на работа и живот. На пети денят може да започне с конфликт за дреболии, но постепенно нещата ще стават сериозни и е вероятно да влезете в тежки битови и професионални скандали. На шести работата и домашните задължения днес са противопоставени. На седми Луната навлиза в знака на хармоничния ви Водолей. На осми Венера напуска Везните, а с нея си тръгва и  една любов. На девети до обед с лекота се справяте със задачите. На десети предприетото с голяма амбиция и желание за печалби ще зацикли. 11-ти носи творческо вдъхновение, събужда заспали чувства, подклажда желанието да промените прическа и визия, да изпъкнете в обществото и да поемете по нов път. Силните ви дни са 5-6-и и 10-11-и. Насрочете за тогава важните си срещи, както и подписването на новите си договори. Планирайте пътувания и преместване. Ще получите съдействие, подкрепа и финансиране. В приода 7-9-и Луната ще ви гледа в нехармоничен аспект от знака на Водолея. Погрешно ще тълкувате приятелските сигнали, ще отстъпвате там, където трябва да се настъпва и обратното. Може да изпуснете добри възможности. На пети си пожелайте нещо до обед и ще го получите. Шести е ден за пътувания и командировки, за огледи на имоти и терени, за срещи с потенциални спонсори, и бизнес партньори. Сутринта на седми се управлява от тъмните сили, а от осми Венера навлиза в знака на Скорпиона, а това ще изостри сексуалната ви активност и чувствителност, ще ви насочи към нови връзки и завоевания. На девети битката за кокала са изостря. На десети всичко може да се подреди изгодно и печелившо за вас, за бизнеса и личните ви интереси, дори и без натиск от ваша страна, а на 11-ти се събуждате с идея и хрумване, които е добре да реализирате. Проблемните ви дни ще са 10-11-и, когато Луна и Нептун ще ви гледат в пречупващ аспект от Рибите. Започнете с натиск по всички фронтове на живота.  и до 9-и ще постигнете максималното в ситуацията. Някой ще почива през уикенда, но който поеме някаква работа ще си осигури и за в бъдеще голяма клиентела. 8-9-и ще бъдат за вас дни на отворените врати в делови план, но не и в любовта. Пети е ден на комплексарите, които лесно ще отделите от общата маса. На шести до обед действайте активно, уредете си срещи, намерете майстори, направете нужните покупки и отменете половинката в задълженията и. На седми до обед изчакайте действията на околните. На осми всичко уредено, подписано и предприето днес ще ви носи успех и ще ви отвърждава на работното място. Девети за вас този ден има своята светла и тъмна половина. Десети е ден на сърцето и на любовта, а на 11-ти родените в третата декада може да попаднат в капани за наивници. Предстои конфликтен уикенд, особено ако се налага да работите извънредно и да нарушите графика на семейните задължения и нужди. Важните инициативи отлагайте за след 8-и, когато и в любовта нещата ще се подредят благоприятно. Венера ще ви стимулира в хармоничен аспект, търканията ще се овладеят и до края на периода може да сключите префектните си договори. На пети тенденцията е към разправии и забележки, които ще нажежат отношенията. Спестете си критиката, излезте сред природата, погледнете живота си и ситуацията от друг ъгъл и гледна точка. На шести се очертават удари под кръста и тежки кармични уроци. На седми предстои да извървите мъчителен път към определена работа или човек, с когото искате да работите съвместно или да живеете заедно. На осми е добре да подновите стари връзки, които ще заздравят положението ви в бизнеса и в обществото. На девети всеки има шанс да изкачи своя мечтан връх към постиженията и славата, а десети е ден на сърцето. На 11-ти ще се събудите с вече узряла идея в главата и през деня започвате да я реализирате. И независимо спънките и преградите по пътя в настоящия период ще постигнете много повече от очакваното и може да сключите перфектните договори за работа и учене. Поблемът ще е повече в любовта, защото перфектната връзка може да ви се изплъзне. От 8-и Венера ще навлезе в нехармоничния ви Скорпион и личният ви живот може да зацикли. Намерете време за всичко. На пети предстои уикенд, в който ще лъснат едиповите ни комплекси. На шести важното свършете до ранния следобед. На седми до обед трудно овладявате положението и не успявате да прокарате намеренията си. На осми се постарайте повече в любовта и интимните връзки. Девети е ден на творчески успехи и постижения, особено за родените в третата декада. Ще получите предложения, които ще обезпечават бъдещите ви дейности и връзки. Десети е ден на откровение, молитвите се сбъдват. 11-ти е ден за посещение на център за разкрасяване. Навлизате в силен период. На 9-11-и ще оберете богата реколта, стига да се стегнете, да планирате и свършите нещата в срок. Нищо няма да ви се даде даром, постарайте се повече. 5-7-и ще бъдат тежки за хората с комплексарско поведение, за вечно недоволните и мърморещите за всичко. От 8-и и в любовта ще ви потръгне. Венера ще навлезе в хармоничния ви Скорпион. Задава се нова любов. На пети ще имат предимства оптимистите, тези които гледат положително на случващото се и са готови да направят някои компромиси, без това да им разваля настроението и комфорта. Шести е ден на отговорности и допълнително натоварване поради проблемите на близките. Седми е ден на прилепа. Тенденцията е нещата и договореностите да се правят на тъмно и далече от тези, които ще бъдат засегнати от взетите решения. От осми и в любовта ще ви потръгне. На девети пред вас се открива широка перспектива. На десети с пълна сила изявете самарянската си природа, а на 11-ти ще се събудите с чудесно хрумване и проект. Непременно се опитайте да ги реализирате.", "date": "2019.10.04", "title": "Седмичен хороскоп за 5 - 11 октомври "}
{"url": "https://www.monitor.bg/bg/a/view/arestuvaha-recidivisti-za-grabej-ot-starci-177148", "text": "Постоянна мярка за неотклонение „задържане под стража“ наложи състав на старозагорския окръжен съд на двама жители на Казанлък, които са арестувани след сигнал за проникване с взлом в дома на възрастно семейство от село Бузовград. Сигналът за инцидента е бил подаден към 02,20 часа на 3 октомври от 75-годишен мъж, който съобщил че час по-рано в дома му са нахлули маскирани и въоръжени с ножове грабители, които след като нанесли побой на него и съпругата му си тръгнали с мобилен телефон,лични документи и незначителна сума пари. Късно вечерта на същия ден са били арестувани 36-годишният, наскоро излязъл от затвора Антон Ангелов  и 41-годишният му авер и добре познат на криминалистите за множество кражби Живко Стоянов, постоянно обитаващи ромския квартал „Кармен“ в Града на розите. Съдът прие мотивите на наблюдаващия прокурор, че за по-младия извършител престъплението е сторено в условията на опасен рецидив, сходни са мотивите и за другия грабител и че има опасност двамата да се укрият или да сторят ново престъпление.  ", "date": "2019.10.04", "title": " Арестуваха рецидивисти за грабеж от старци"}
{"url": "https://www.monitor.bg/bg/a/view/endji-kasabie-bremenna-sym-v-sedmija-mesec-177154", "text": "Диетоложката на звездите Енджи Касабие е бременна в седмия месец. Това стана ясно, след като се появи в студиото на „Игри на волята“ след елиминационната битка тази вечер. Чаровната блондинка очаква първата си рожба през декември. намигна тя. Касабие издаде още, че бебето ще е момченце. Баща е съпругът й –Мистър Ливан 2014 Рабих Ел Зейн. Припомняме, че Енджи и Рабих си казаха заветното „да“ през септември 2016 г., а семейната им идилия се разклати след загубата на бебетата им по време на шестия месец от бременността. Лекарска грешка довела до трагедията, в която се наложило да извадят момиченцата, за да спасят живота на Касабие.", "date": "2019.10.04", "title": "Енджи Касабие: Бременна съм в седмия месец"}
{"url": "https://www.monitor.bg/bg/a/view/monika-valerieva-isljamyt-e-mojat-dom-177150", "text": "Плеймейтката Моника Валериева вече изповядва исляма. Това заяви самата тя пред последователите си в Инстаграм. Религията ми беше такава, че посещавах най-вече католическите църкви в България. Много преди „бившият ми приятел“ арабин, аз вярвах само в исляма, това е моят дом. След определен брой инциденти, години подред, след посещението ми в църкви, започнах процес за смяна официално на религията. Не мисля, че е важно с какво име назоваваш Бог, а да вярваш в него, да чувстваш с цялото си сърце къде принадлежиш\", написа тя в отговор на свою фен. Гордостта на Дупница допълни, че не се срамува от избора си. и каква религия ще изповядва. Моето семейство ме подкрепя\", категорична е тя. Темите за пластичните операции и вероизповеданието са сред най-интересните за нейните почитатели. Извън тази тематика Валериева призна, че няма мъж до себе си и не е бременна.", "date": "2019.10.04", "title": "Моника Валериева: Ислямът е моят дом"}
{"url": "https://www.monitor.bg/bg/a/view/katastrofa-zatvori-prohoda-na-republikata-chetirichlenno-semejstvo-zagina-177155", "text": "Тежък пътен инцидент затвори Прохода на републиката край село Пчелиново на около 2 км след Гурково в посока Велико Търново. При катастрофата са се ударили челно два леки автомобила, като едната от колите се е запалила, съобщиха от МВР. Незабавно към мястото са насочени екипи на полицията и пожарната. По първоначална информация загиналите са четирима. Жертвите са мъж, жена и две деца. Загиналите са пътували в запалилия се автомобил.  Сигналът за пътнотранспортното произшествие е постъпил около 19.00 часа.  Пътни полицаи са на мястото на инцидента и пренасочват леките автомобили по обходни маршрути, а товарните изчакват на място.  Временно се ограничава движението през Прохода на Републиката в района на Гурково поради пътнотранспортното произшествие, съобщават от пресцентъра на Агенция „Пътна инфраструктура“.   Обходните маршрути за леките автомобили са: пътуващите от Стара Загора – през Шипка, а от Велико Търново – през Габрово.", "date": "2019.10.04", "title": "Катастрофа затвори Прохода на републиката, четиричленно семейство загина "}
{"url": "https://www.monitor.bg/bg/a/view/400-policai-pazjat-derbito-na-vyrha-177149", "text": "Около 400 полицаи ще охраняват дербито на върха в Първа лига, стана ясно след обявяване на мерките за сигурност преди двубоя между „Лудогорец“ и „Левски“. Мачът в Разград е в неделя от 20:15 часа, като преди него „орлите“ са първи в класирането с 27 точки – само с една повече от „сините“. Завишената бройка униформени е заради огромния залог в сблъсъка и буйствата на левскарската агитка напоследък. Както е ясно, сред ултрасите от „Герена“ цари разделение и вражда, която може да доведе до нови безредици. Причината е, че ръководството на „Лудогорец“ отказа да осигури отделни сектори за двете големи фракции, които ще са принудени да заемат заедно местата си в гостуващия сектор. Очакванията са домакините да търсят задължителна победа, която да увеличи разликата на върха в класирането. Треньорът на „Левски“ Петър Хубчев пък ще заложи на дефанзивна тактика, надявайки се тимът му да си тръгне с поне точка от Разград. Според букмейкърите „Лудогорец“ е фаворит с коефициент 1.85, равенството е оценено на 3.15, а победа за „Левски“ се котира с 3.45. Като най-вероятни резултати пък се сочат 1:0 за домакините или равенство 1:1.", "date": "2019.10.04", "title": "400 полицаи пазят дербито на върха"}
{"url": "https://www.monitor.bg:443/bg/a/view/tejko-ranen-pri-avarija-v-tec-aes-izdyhna-v-bolnicata-177141", "text": "Тежко ранен при авария в американската ТЕЦ АЕS служител на централата е издъхнал в болницата 4 дни след инцидента. Инж. Теньо Динев е починал без да дойде в съзнание въпреки усилията на лекарите от УМБАЛ „Проф.д-р Стоян Киркович“ – Стара Загора  да го спасят. Мъжът е паднал на главата си при опит да излезе от дълбока 5 м бетонова шахта, където заедно със свой колега е извършвал монтаж на нова помпа за изгребване на битови отпадни води.Инцидентът стана около 16,30 часа на 30 септември, заедно с Динев тежко е пострадал и 57-годишният Иван Славов от външна фирма. Засега неговото състояние е стабилно. Продължава проверката от експертите на ИА „Главна инспекция по труда“, според предварителните данни е било допуснато нарушение на специалните правила за работа в условията на ТЕЦ, не било изключено изтичане на опасен газ. Образуваното досъдебно производство за средни телесни повреди предстои да бъде преоформено и поето за наблюдение от старозагорската окръжна прокуратура. От ръководството на „ЕЙ И ЕС България“ изказват своите най-искрени съболезнования на близките на починалия служител и изразяват своята готовност да продължат да им оказват пълна подкрепа в този толкова тежък момент.  ", "date": "2019.10.04", "title": "Тежко ранен при авария в ТЕЦ АЕS издъхна в болницата"}
{"url": "https://www.monitor.bg:443/bg/a/view/zakopchaha-dvama-doktori-ot-sa-sht-ostavili-avtografi-na-kulata-v-piza-177114", "text": "Полицията в Пиза закопча двама доктори от САЩ на 35 и 38 години, защото оставили „автографите“ си на прочутата Наклонена кула в града. Те се били изкачили на последния етаж на известния исторически паметник, там издълбали в каменната стена имената си с монета и после си направили селфи за спомен. Да, ама бдителен турист ги видял и веднага уведомил пазвантите пред кулата за стореното от американците. Пазачите пък извикали полицаи, които закопчали докторите и ги повели към близкото управление. Там гостите обяснили на началника, че не знаели да е забранено изчекъркването на имена по стените на кулата, още повече, че там имало вече не едно и две. Това обаче не им помогнало и въпреки че били пуснати да си ходят, предстои те да бъдат съдени за посегателство върху културното и историческото наследство на Италия. Наказанието за такова деяние най-често е глоба, която може да достигне и 6000 евро.", "date": "2019.10.04", "title": "Закопчаха двама доктори от САЩ, оставили автографи на Кулата в Пиза"}
{"url": "https://www.monitor.bg:443/bg/a/view/sedmichen-monitoring-30-septemvri-4-oktomvri-177145", "text": "Мобилно приложение за противодействие на корупцията на граничните пунктове на Балканите обмисляли в МВР. При някакво незаконно действие щяло да е достатъчно да кликнеш два пъти до съответния орган. И тутакси искащият рушвет щял да влезе във филма „Щрак, Марийке, на портрет“. Не знам от колко време го мислят това в Дирекция „Вътрешна сигурност“, но мисленето ще да е от скоро. Като знам как изглеждат откъм обзавеждане и технологично оборудване кабинетите в МВР и колко боси са повечето полицаи в това отношение, ми е леко странно как ще ловят виртуално рушветчиите само с две кликвания. Вероятно ще има и такива, които ще си свалят приложението, за да се изгъбаркат с полицаите. Иначе е повече от ясно, че „заснемането на определени действия“ (тоест даването и вземането на подкупа) не е никакво доказателство в съда. Как ще я борят в такъв случай корупцията със снимки и анонимни сигнали? Убиецът Джок Полфрийман иска от Софийския градски съд да отмени едната от двете забрани да напуска страната. Постигне ли своето, той вече няма да е убиец. Съдът на Калпакчиев направи каквото можа за него. Медиите бухалки също помогнаха – с опорните точки за неонацистите и австралийския херувим, бранещ невидим циганин. Въпроси на деня: правилно ли е да се отчита становището на Българския хелзинкски комитет за убиеца пред съдии, получавали хонорари от същия този комитет? Колко от „безпристрастните“ журналисти, които обясняват колко правилни са действията на съдиите, начело с Калпакчиев, са били номинирани и награждавани от БХК? Колко кадри на Иво Прокопиев се преселиха в правозащитни организации? Има ли свое лоби в БХК кръгът „Капитал“? И докога най-агресивните и манипулативни медии ще се представят за нещо, което не са? Казусът с БНР продължава да е на дневен ред. Честно казано, опитвам се да се ориентирам. За каква цензура говорят част от работещите в националното радио? Има медии, които толерират интерпретативната журналистика и арогантното поведение, което изключва диалога като форма на общуване. Има и медии, в които опорните точки съвпадат със светогледа на конкретния журналист. Тук ситуацията е малко „Бий ме, обичам те“. А още е и „хонорарис кауза“. Ревлата от протестите през 2013 г. – кандидат за кмет на Банкя от „ДаБе, България“. Този виц ме разсмива от няколко дни. Знам, че тук се плаче, но като не ми идва отвътре. Знак за равенство или опорна точка? Кръг от медии на различни издатели показват завидно единство в текстовете си, когато пишат за депутата и издател на „Телеграф медиа“ Делян Пеевски. Изключително забавно е, когато сайтът на Огнян Стефанов нарича Пеевски корпулентен. По мои спомени и този мил човечец с агентурно име не е фиданка. Балеринка да съм, ако бъркам, че журналистическите стандарти не позволяват изтъкване на физически белези и данни. „Корпулентният“ израз се среща толкова често в медии, свързани с няколко знакови български олигарси, че не може да не провокира съмнения. Другото любимо клише на същите е омерта. Разбира се, не е задължително анализаторите да знаят в какви случаи се използва този термин, но солидарността между техните шефове е същинска омерта. Очаквам т.нар. Комисия по журналистическа етика на медиите бухалки да се самосезира по повод грубото погазване на етичния кодекс, който те уж съблюдават. Ако не знаят къде да търсят, да прегледат сайтовете „Свободна Европа“, „Дойче веле“, „Дневник“ и „Медиапул“. Да търсят името на Вероника Имова, член на съдийската колегия на ВСС. Морализаторката, която изнася данни за личния й живот, е едно хубаво, ведро, позитивно и винаги усмихнато същество. Не им трябват повече жокери, вероятно се сещат коя е журналистката, която отговаря на тези характеристики. Може да са я засичали на някой прайд. Може даже да са обсъждали морални казуси с нея. След всички интерпретации на медиите бухалки по казуса „Полфрийман“ мога да кажа само едно – това е лицето на необективната журналистика. Изпъстрено с брадавици и дефекти, представяни за ефекти. Полфрийман е следствие. Можеше да е всеки друг злодей. Медиите бухалки изобщо не се интересуват него. Те бранят с нокти и зъби съдиите от своя лагер. И да, те отлично знаят, че съдия Иванова при все връзките й с Българския хелзинкски комитет не може да бъде наричана безпристрастна. Знаят, че Джок Полфрийман със спънатата му кандидатура за „Човек на годината“ и затворническата му активност също развява знамето на БХК, защото това са неговите бранители. Знаят, че Калин Калпакчиев не е случаен човек и гузното му поведение сега е опит за бягство. Знаейки всичко това, те си поставят за цел да изкарат членовете на тази странна компания жертви. А съюзът на грантаджиите в Темида чел ли е публикацията за Имова? Нещо май избирателно се реагира. Сърце юнашко не трае – Лозан Панов преметна расото си през рамо и тръгна да пише писма, за да заслужи ролята си в кампанията срещу кандидатурата на Иван Гешев за главен прокурор. Сега вероятно Гешев трябва да отвърне на удара и да зададе писмено въпросите как и най-вече кога си върши работата г-н Панов, след като повечето време е толкова зает да политиканства. Някой да се сеща до кого трябва да се адресира това писмо? Знам, че е тога, не расо. Но с хрисимия си вид шефът на ВКС ми прилича на свещеник, готов да даде опрощение на съгрешилия: Простено да ти е, чадо Прокопиево! Колко по-просто щеше да е уязвимите в поведението си съдии да обосновават сами решенията и постъпките си. Вместо това напред излизат обединените медии бухалки, за да млатят наред всички, които казват на глас, че това е недопустимо. И още едно позорно събитие от седмицата, за да разширя кръгозора. Оперният певец Пласидо Доминго обяви, че се оттегля от поста генерален директор на Лосанджелиската опера. Обвиненията в непристойно поведение срещу него не бяха доказани, но той е принуден да „чисти името си“. Как точно свързвам това с протестърите, грантаджиите и медиите бухалки у нас? Много просто. Стилът е същият. Петнят се хора с име и авторитет. Без аргументи, без да им се даде възможност да се защитят. Ако това ви е демокрацията, евала. Ален Делон се завръща в киното след 10-годишна пауза. Съвсем наскоро той беше „убит“. Лъжливи сайтове погребаха и него, също като Киану Рийвс, Бритни Спиърс, Къванч Татлъту, Слави Трифонов, Христо Стоичков. Стените на мрежата са накичени с некролози менте. Тези фейкове виреят в общество, което се доверява на всякакви съмнителни източници. А после някои се чудят как бабите и дядовците се връзват на телефонни измамници. Ето как. В Шотландия приеха закон, с който се забранява пляскането по дупето. Това според премиер-министъра на Шотландия Никола Стърджън означава, че децата вече могат да разчитат на защита срещу агресията, както и възрастните. Това там може и да върви. Тук агресията е на почит. Особено във форума на „Дневник“, където под публикациите за убиеца Полфрийман има разсъждения как убитият справедливо е отишъл на оня свят. Троловете на кръга „Капитал“ активно поддържат тезата, че австралиецът бил пребит, насинен и наранен, преди да извади ножа, за да се защити. Това е популярна сцена в екшъните. Актьорът влиза в ръкопашен бой, стрелят го, ръгат го, а в края на цялото това меле по костюма му няма ни петънце, нито прашинка. И с Джок Полфрийман според доказателствата по делото е така. Били го, ритали го до несвяст. След което рипнал и се затичал чист и невредим. Абе, кой ги пише тия сценарии? БХК продакшън, може би?", "date": "2019.10.04", "title": "Седмичен мониtоринг  (30 септември – 4 октомври)"}
{"url": "https://www.monitor.bg:443/bg/a/view/eros-ramacoti-naceluva-prepylnenata-arena-ameec-177151", "text": "Часове след края на поредния концерт на италианската супер звезда Ерос Рамацоти у нас, самият той публикува дузина видеa в Инстаграм профила си пълни с възклицателни знаци. Точно с такива „удивителни“ напълни сърцата на хилядите, в зала Арена Армеец в София в четвъртък вечер. „Толкова сте много!“ написа Ерос и, да, наистина бяхме много, и шумни, и превъзбудени, нямаше къде карфица да пуснеш дори на втория балкон на най-голямото ни съоръжение. „София, ти си поезия“, „Ерос обича София“ и на чиста кирилица „Много благодаря“, съпътстват изявленията му в социалната мрежа. Не само там обаче Рамацоти упражни българския си. Правеше го и през повечето от два часа концерт, който подари на меломаните. Да си кажем честно съвсем не му беше лесно, затова честичко преминаваше на универсалния език на прегръдките и целувките. Особено в първата половина на шоуто си постоянно беше сред феновете, прескачаше и се провесваше през загражденията, харесваше си по някое момиче, викаше го с ръка и го И как да е иначе като с такава страст пее за любов този човек, нищо че от време на време се подсещаше за текстовете си с аутокю. Цял нов албум ни донеса, пълен с музика за сърцето, озаглавен Vita Ce N'è. Именно със заглавното му парче и точно в 20 часа сложи първите акорди Ерос. А зад гърба му, на впечатляваща мултимедия, която лично на мен ми приличаше на огънат лист, се появи дървото на живота – същото, което не отдавна татуира на лявото си рамо и посвети на семейството си. Видеостената със сюрреалистична форма продължаваше и преливаше по пода на сцената, който пък се извиваше в език, навътре в публиката, така че под краката на звездата се прожектираха реки, цветни спирали и всичко, което може да допълни усещането към всяка негова песен. Първата част на шоуто, за което на сцената имаше цял отбор музиканти и беквокалисти, беше посветена на новата продукция на Рамацоти, която смело можем да кажем, че е чиста проба класика. А доказателството? След като публиката чуеше за пръв път припева на някое ново парче, на втория го изпяваше директно с Ерос, вибрираше на честотите му и реагираше на всеки жест на звездата. А той се раздаде с глас (на няколко пъти дори акапелно), китара и дори пиано, което беше донесено и изнесено от сцената за едно парче време. В няколко ключови момента заяви и гражданската си позиция срещу замърсяването на океаните и въздуха, и подкрепи посланията си с тематични видеа на стените от двете страни на сцената. Не пропусна и най-големите си хитове, разбира се. За дуетите му с Шер - Piu' Che Puoi и Анастейша – I Belong to You получи мощна подкрепа от беквокалистките си, които достойно изпълниха дамските партии. Във вечното Cose Della Vita обаче самият Ерос се нагърби да изпее частта на Тина Търнър – неповторимата и недостижима Тина. Финалът наближаваше, а Ерос не спираше особено с поредните Se bastasse una canzone, Fuoco nel fuoco и Per le strade una canzone, дует с бащата на Despasito – Луис Фонси, в които всеки, който знае и не знае италиански пееше с пълно гърло. Светлините угаснаха и музикантите се прибраха, но на всички беше ясно, че след толкова целувки и музика, няма как да не се върне за поне още две песни - Per me per sempre, за която помоли публиката „Включете фенерите!“ и залата засия в светлините на телефоните, за да завърши с Più bella cosa и собствения си розов телефон, с който засне видео с публиката. А днес цял свят гледа този клип в социалните мрежи и ни завижда!", "date": "2019.10.04", "title": "Ерос Рамацоти нацелува препълнената Арена Амеец"}
{"url": "https://www.monitor.bg:443/bg/a/view/16-godishna-vzema-klucha-na-stara-zagora-177140", "text": "Наскоро навършилата 16 години единадесетокласничка от С“ „Иван Вазов“ Теодора Иванова ще получи за празника на Стара Загора 5 октомври символичния ключ на родния си град. Изборът на 23-тия млад кмет на Града на липите стана след таен вот на жури, което трябваше да избира измежду претенденти за „горещия стол“ от 4 учебни заведения. На участниците се наложи да развият темата „Накъде отиват младите хора - приоритети, проблеми и предизвикателства”,подгласник на Теодора  стана бъдещият банкер от търговската гимназия „Княз Симеон Търновски“ Стефан Колев. Ключът на Стара Загора ще бъде връчен в компанията на новоизбраните почетни граждани Снежина Дескова и Мария Жекова веднага след вдигането на националния флаг и знамето на града след празничното заседание на местния парламент.", "date": "2019.10.04", "title": "16-годишна  взема ключа на Стара Загора"}
{"url": "https://www.monitor.bg:443/bg/a/view/arestuvan-pyten-inspektor-s-12-apartamenta-177144", "text": "12 апартамента има като своя собственост един от тримата задържани инспектори от ДАИ – Пловдив. Тримата са на възраст от 41 до 54 години, като най-имотният от тях е и най-възрастният, който има и най-дълъг стаж в инспекцията. Това съобщи на пресконференция в Пловдив окръжният прокурор Румен Попов. Всичките 12 апартамента били в различни новостроящи се сгради из целия град. Отделно инспекторът имал основно жилище, което обитавал със семейството си. Новите жилища в различен етап на строеж били записани на имената на майка му, която е пенсионерка, на баща му, който е социално слаб, че и на брат му, който бил безработен. За тези жилища не са плащани и данъци, така че вероятно ще се стигне и до повдигане на обвинения за данъчни престъпления, каза Попов. Тримата инспектори са взимали различни рушвети от транспортните фирми. Започвало се е от 300 лева и се е достигало до 10 000 лева. Фирмите са каза още Румен Попов. Вместо да се оплачат в полицията и прокуратурата за това, че са рекетирани, те с години са броели исканите от тях суми. Затова според прокуратурата тяхната вина дори е по-голяма, отколкото на самите инспектори. По време на разследването обаче станало ясно, че никой от давалите рушвети от фирмите не искал да си признае за това. „Налага се да молим хората да си кажат”, признаха от прокуратурата. Били изнудвани десетки фирми, станало ясно в хода на разследването. Тримата арестувани инспектори са от отдела за издаване на транспортни лицензи. Срещу тях са повдигнати обвинения за приемане на подкупи чрез изнудване, в качеството си на длъжностни лица, в условията на продължавано престъпление. За това законът предвижда от 3 до 10 години затвор, глоба до 20 хиляди лева и лишаване от право да се заема държавна длъжност, посочи наблюдаващият случая прокурор Георги Гешев. Арестуваната в сряда за 24 часа изпълняваща длъжността директор на ДАИ Пловдив Анна Генова била освободена поради липса на доказателства срещу нея, че тримата арестувани инспектори са се отчитали пред нея, въпреки че те твърдели обратното. Още трима от първоначално арестуваните също били освободени. По схемата оставените в ареста са от неналожени санкции. До момента било доказано, че от управителя на голямо транспортно дружество с холандски собственик, извършващо товарен транспорт с тирове до европейски държави, са поискани на два пъти подкупи в размер на 5000 лева по време на комплексни проверки. Първият път това е направено през 2017 година, а вторият път - тази година. Междувременно са искани и други, по-малки подкупи за по-дребни нарушения. Дружеството е било изнудвано с аргумента: „Или даваш, или ти спирам 300 тира”. Сред дружествата има и такова за самостоятелен превоз, което е работело без документи, отчети и пътни листове. Като цяло от фирмите са искани различни подкупи, в зависимост от това колко са големи и колко мащабна е дейността им. В част от случаите се е пристъпвало към съставяне на акт за около 50 лева за едно нарушение, а всъщото време фирмата е имала 20 други нарушения. В други случаи не са съставяни актове. Основно ставало дума за липса на психологическа годност на шофьорите - тираджии, липса на пътни листове, шайби, чрез които се отчитат почивките на шофьорите и др. „Възможно е кръгът на обвиняемите да се разшири”, заяви окръжният прокурор Румен Попов. По думите на шефа на пловдивската полицейска дирекция ст. ком. Йордан Рогачев при започване на акцията от страна на прокуратурата били сформирани седем екипа за разследване, които извършили обиски и изземвания от 7 адреса в Пловдивска и Хасковска области. Иззети били определени суми пари и малко количество марихуана.  По време на акцията в сряда са участвали и служители от инспектората на ДАИ, които са направили ревизия на извършваните през годините проверки на всички транспортни дружества, които са десетки.", "date": "2019.10.04", "title": "Арестуван пътен инспектор  с 12 апартамента"}
{"url": "https://www.monitor.bg:443/bg/a/view/karadajy-ne-vlastta-a-horata-sa-dyrjavata-177142", "text": "„Властта не е държавата-държавата са хората и правилата.“. С тези думи се обърна на предизборна среща към жителите на община Венец председателят на ДПС Мустафа Карадайъ. Той подчерта, че движението е еталон за управление на малки и средни общини. И за пореден път изрази възмущението си от т.нар. изискване за „уж уседналост“ при гласуването на изборите, което „на база на някакви служебни адреси, които абсолютно незаконно са наложени“ лишавало мнозина от правото им на вот. „ГЕРБ и БСП заедно гласуваха за това“, заяви Карадайъ. И отново подчерта, че от ГЕРБ налагали противоконституционни текстове в Изборния кодекс, а когато се стигнало до ситуация, в която техните кандидати за постове в местната власт не отговарят на условията, нарушавали закона. „Когато се нарушават по този начин законите, особено по време на избори, това е удар в основата на демокрацията в нашата Родина“, възмути се Карадайъ. И увери, че ДПС няма да позволи обаче на никого да руши демокрацията. „С тези избори не само ще изберем нашите кметове, а и ще дадем послание до София, че ние няма да допуснем да се нарушават законите и демокрацията в нашата Родина. Ще отправим послание до Брюксел и ще кажем, че властта не е държавата-държавата са хората и правилата. Някой, който е на власт, не може да си мисли, че е държавата“, отсече председателят на ДПС.", "date": "2019.10.04", "title": "Карадайъ: Не властта, а хората са държавата"}
{"url": "https://www.monitor.bg:443/bg/a/view/bnt-otrjaza-siderov-ot-uchastie-v-panorama-177143", "text": "Управителният съвет на БНТ излезе с официално становище относно молбата до ЦИК на Волен Сидеров да бъде допуснат до участие в \"Панорама\", въпреки решението на телевизията да затвори ефира си за лидера на „Атака“ заради скандала в „Референдум“. От него става ясно, че съветът потвърждава забраната Сидеров да бъде допускан до участия в предавания, докато не се извини писмено на БНТ. В становището се посочва, че Сидеров, който се кандидатира за кмет на София на предстоящия местен вот, е нарушил изборните правила, касаещи зачитането на равнопоставеността на всички претенденти, както и споразумението между БНТ и отделните формации за отразяването на кампанията. В същото време от „Атака“ обвиниха телевизията в цензура и насрочиха протест в петък следобед пред сградата й на улица „Сан Стефано” в столицата. Паралелно с това от СДС разпространиха гневно отворено писмо до „Демократична България“. В него се посочва, че заради сигнал до ЦИК на коалицията между „Зелено движение“ и оглавяваните от куклата на конци Христо Иванов и Ушите на Командира ген. Атанас Атанасов партии „Да, България“ и ДСБ, представител на сините е бил отстранен от участие в “Панорама”, след като е бил поканен в предаването. Доносът стъпвал на текст от споразумението с БНТ, според който право на участие имат и извънпарламентарни партии, но ако имат евродепутат, избран с тяхната листа. От “Демократична България” оспорили обаче, че СДС имат свой човек в ЕП, вероятно защото групата носи името ГЕРБ/ЕНП и в него не фигурира абревиатурата на сините. “СДС има евродепутат - г-н Александър Йорданов. Ще отречете ли, че той е седесар”, възмущават се от “Раковски” 134 от огъня в гръб срещу тях. И поставят въпроса към Иванов, Атанасов и компания: “С какво лишаването на СДС от ефир ще помогне на вашия кандидат за София да се оттласне от политическото дъно, към което го влачите с методите си”.", "date": "2019.10.04", "title": "БНТ отряза Сидеров от участие в „Панорама“"}
{"url": "https://www.monitor.bg:443/bg/a/view/200-000-bylgari-vzimat-nad-9-bona-zaplata-177130", "text": "Българите, които взимат месечна заплата от 9000 лв. или повече, са 192 985 или това са малко над 6% от всички работещи. За година те взимат над 108 000 лв. възнаграждение. Това показват данни на финансовото министерство, изнесени от ресорният министър Владислав Горанов. Отговорите на Горанов идват на фона на предстоящото обсъждане и приемане на бюджета за 2020 г. От тях става ясно, че през 2018 г. начисленият данък на тези 6% е колосалната сума от 962,8 млн. лв., който е най-високият в групата. На второ място по начислени данъци са гражданите с годишна заплата между 12 000 и 24 000 лв. При тях удържаните суми са 703,6 млн. лв. След тях се нареждат тези с годишно възнаграждение между 6720 и 12 000 лв. (начислен данък 552,1 млн. лв.), а четвърта е групата осигурени на минималната заплата или 560 лв. месечно възнаграждение. От тях са събрани данъци на стойност 515,5 млн. лв. Данните на финансовото министерство сочат още, че Техният брой е най-голям в групата, следван от този с доходи до 12 000 лв. (642 161 души) или до 24 000 лв. (477 431 души). От по-богатите българи 3 189 са на възраст до 26 години като тяхната група е втората най-малобройна след тази на хората със заплата между 72 хил. и 108 хил. лв. Заможните младежи са платили 10,8 млн. лв. данъци. Най-голям е броят на младежите с минимална работна заплата – 209 205, платили 55,5 млн. лв. данъци. Хората на възраст между 26-35 години с месечни доходи от 9 000 лв. на месец или повече са 20 788. Те са заплатили 81,8 млн. лв. данъци. като на тях са начислени 84,6 млн. лв. данъци. Данните за юли 2018 г. показват, че едва 75 души на възраст до 26 години са получавали 9000 лв. на месец като изплатените данъци са 140 млн. лв. Богаташите между 26-35 години са били 899 души през седмия месец. Начисленият данък при тях е 1,6 млн. лв. Декларираните доходи от дивиденти и ликвидационни дялове в полза на физически лица са 5,6 млрд. лв.", "date": "2019.10.04", "title": "200 000 българи взимат над 9 бона заплата "}
{"url": "https://www.monitor.bg:443/bg/a/view/bez-symntelni-grantove-za-magistratite-177134", "text": "Още преди да се стигне до скандалното освобождаване на Джак Полфрийман и разкритията за връзки на съдийския състав с НПО-та със съмнително финансиране, трябваше да се приеме тази забрана. Преди две години, обаче управляващите се огънаха и отстъпиха след дежурните атаки за нарушаване на конституционни права от финансираните с такива грантове НПО-та. Затова днес скандалът, както и общественото недоволство, бяха неизбежни. Сега управляващата коалиция прави повторен опит като предлага професионалните организации на магистратите да се финансират само и единствено от членски внос, имуществени вноски и дарения от техните членове, както и средства и фондове от програми на Европейския съюз, норвежкия съдебен механизъм. Всъщност финансирането на НПО-та с “тъмни” пари, чийто произход не може да бъде проследен от държавата, отдавна е проблем. Но от друга страна държавата е тази, която може да проконтролира проектите и да оцени дали те не са в ущърб на интереса на гражданите й. Защото Конституцията гарантира правото на свободно сдружаване и равни права на всички граждани, но също така допуска да има забрани, когато е заплашено единството на нацията, както се случи след скандалното освобождаване на Полфрийман и последвалите разкрития за зависимости на магистратите по делото. Искаме също така да попитаме магистратите защо не спазват написания от тях етичен кодекс. В него е записано, че “независим е този магистрат, който при изпълнение на служебните си задължения се ръководи единствено от вътрешното си убеждение и закона, като не се поддава на натиск, заплахи, стимули, преки или косвени влияния от представители на която и да е друга власт – публична или частна, вътрешна или външна за съдебната система”. Което в прав текст означава, че магистратите трябва да са имунизирани срещу политическа дейност, както и срещу получаването на хонорари с неизяснен произход", "date": "2019.10.04", "title": "Без съмнтелни грантове за магистратите"}
{"url": "https://www.monitor.bg:443/bg/a/view/arkticheski-ucheni-godina-izbiraha-mjasto-za-lagera-si-177124", "text": "Учените от едногодишната арктическа експедиция избраха подходящ плаващ лед за базовия си лагер, съобщи АП. Леденият блок е с размери 2,5 км на 3,5 км. Ръководителят на експедицията Маркус Рекс от института \"Алфред Вегенер\" каза, че той не е идеален, но \"предлага по-добри работни условия, отколкото може да се очаква след топлото арктическо лято\". Маркус Рекс добави, че трябва да почакат, за да видят дали \"той е достатъчно стабилен, за да издържи на есенните бури, които вече се задават\". Експедицията MOSAiC (\"Мултидисциплинна дрифтираща обсерватория за изследване на арктическия климат\"), която е с бюджет 140 милиона евро, цели да бъдат подобрени научните модели за Арктика и промените в климата. В нея участват повече от 70 научни института от почти 20 държави, сред които САЩ, Великобритания, Франция, Русия, Китай. Научните екипи, работещи на място, ще се сменят. Специалистите ще остават в Арктика по два месеца.", "date": "2019.10.04", "title": "Арктически учени година избираха място за лагера си "}
{"url": "https://www.monitor.bg:443/bg/a/view/185-iniciativi-v-evropejskata-sedmica-na-programiraneto-177146", "text": "185 инициативи са регистрирани на сайта на Европейската седмица на програмирането, която стартира днес в Столичната библиотека и ще продължи до 20-и октомври. Броят на събитията, които са могат да бъдат разгледани на https://codeweek.eu/events, ще нараства. Български ученици ще имат възможност за пореден път да се запознаят с най-новите технологии за програмиране и кодиране, да видят и да представят роботи. Това каза зам.-министърът на образованието Деница Сачева при откриването на Европейската седмица на програмирането. Тя напомни, че учениците трябва да сърфират безопасно в интернет, да пазят своята самоличност и същевременно да уважават другите. „Една от целите на Европейската седмица на програмирането е не само да се запознаете с технологиите, но и да запомните, че емоционалната интелигентност е точно толкова важна колкото и техническата“, каза Деница Сачева на учениците.  Тази година акцентът по време на седмицата на програмирането у нас е поставен върху партньорството с бизнеса. По новата национална програма на МОН „ИТ бизнесът преподава“, чиято цел е да мотивира учениците да изучават дигитални технологии, вече са регистрирани 111 училища и 30 фирми.  Сачева поздрави Столична библиотека, че за пореден път се превръща в класна стая и подчерта, че политиката на МОН е все повече културни институции да стават класни стаи, да се провеждат занятия в музеи, театри, галерии. Ще има такава възможност и за библиотеките.", "date": "2019.10.04", "title": "185 инициативи в европейската седмица на програмирането"}
{"url": "https://www.monitor.bg:443/bg/a/view/bylgarska-asociacija-na-pensionerite-iska-preizchislenie-na-pensii-177132", "text": "Управителят на Националния осигурителен институт Ивайло Иванов се срещна с представители на Националния комитет по проблемите на възрастните хора, който обединява Съюз на пенсионерите 2004 – обединени, Българска асоциация на пенсионерите – обединени, Национална инициатива „Социална солидарност“, Съюз на офицерите и сержантите от запаса, Съюз на военноинвалидите и военнопострадалите. Тези организации представиха пред специалистите от НОИ пакет от идеи за преизчисляване на пенсиите, съпроводено с преразглеждане на минималната пенсия за изслужено време и възраст и на прилагания максимален размер за получаваните една или повече пенсии, както и за осигуряване на източници за повишаване на приходите във пенсионните фондове на държавното обществено осигуряване. От своя страна Ивайло Иванов разясни хода на актуалната бюджетна процедура и стъпките за предвиденото осъвременяване на пенсиите по т. нар. „швейцарско правило“ от 1 юли 2020 г., което би било 6,6 процента при сегашните допускания за стойностите на инфлацията и нарастването на средния осигурителен доход за страната.", "date": "2019.10.04", "title": "Българска асоциация на пенсионерите иска преизчисление на пенсии"}
{"url": "https://www.monitor.bg:443/bg/a/view/izvadiha-ot-zabrava-bezcenno-nasledstvo-177138", "text": "Безценно  наследство, включително 1224 тома от библиотеката на Веселин Ханчев ще могат да видят съвсем скоро старозагорци и гостите на града в новата къща  на  създадения през далечната 1961 година по решение на тогавашния ГОНС музей „Дом Литературна Стара Загора“. Над 5 000 експоната: ръкописи, писма, архивни документи, лични вещи /пишещите машини на поетите  Иван Хаджихристов и Иван Мирчев/над 100 картини и оригиналната посмъртна маска на Кирил Христов , направена от проф. Андрей Николов са прекарали близо 3 десетилетия натъпкани в кашони след като реституцията изпрати уникалната сбирка между стените на маломерен апартамент и няколко прашни склада. Новата експозиция , дело на братята – художници Михаил Косев и Димо Генов разгърната на второто ниво в новата сграда:бивш сутерен на останалия недовършен Партиен дом,  където общинската хазна инвестира над 700 000 лв , за да бъдат превърнати 640 кв м в нов духовен център за Града на липите. В момента върви дигитализацията на архивите, за да станат те достъпни за всеки който прояви интерес към тях, акцент на експозицията са фондовете за 18 от най-значимите не само за Стара Загора , а и за България творци като Кирил Христов, Гео Милев, даскал Петър Иванов, Веселин Ханчев…Подредени са платна на майстори като Димитър Гюдженов и Васил Димов, Петър Морозов, Борис Денев , Александър Божинов, Илия Петров, Борис Митов и Елисавета Консулова-Вазова. Някои от картините са създадени по съвсем конкретни поводи, а легендата шепне, че шарж на Теню Пиндарев , изобразяващ поета Иван Мирчев е бил дорисуван от ...лирика.В бронираните витрини са и ръкописите на фантастични романи в българската  литература - „О‘Корс“ и Теут се бунтува“ на старозагореца Георги Илиев, коментира пазителят на съкровищницата и неин неуморен изследовател от началата на 90-те години на миналия ХХ век Иван Матев.", "date": "2019.10.04", "title": "Извадиха от забрава безценно наследство"}
{"url": "https://www.monitor.bg:443/bg/a/view/spirat-sys-zakon-finansiraneto-na-magistratski-sdrujenija-ot-chujdi-fondacii-i-dyrjavi-177129", "text": "Депутати внасят поправки в Закона за съдебната власт, с които ще се забрани финансирането на професионалните организации на магистратите от чужди държави и чужди организации.   Предложението е предизвикано от два случая- този с предсрочното условно освобождаване на убиеца Джок Полфрийман 6,5 години по- рано от затвора, както и с пускането на втори килър- Борислав Динков и идва от „Обединени патриоти“. Поводът е, че БХК повлия с позиция върху съдебното решение за предсрочното освобождаване на убиеца на Андрей Монов, а освен това вече беше връчвал награди на част от съдебния състав. Същото НПО неведнъж е организирало и семинари за магистрати. \"Съдебният състав, ръководен от Калин Калпакчиев не само пусна Джок Полфрийман по-рано от затвора, вече има и втори такъв случай. И отново видими са следите на БХК, на активисти, които системно се финансират зад граница. Затова от \"Обединени патриоти\" внасяме промяна, която смятаме че ще повиши независимостта на българския съд\", настоя Искрен Веселинов. Според поправките професионалните организации на магистратите ще се финансират само и единствено от членски внос, имуществени вноски и дарения от техните членове, както и средства и фондове от програми на Европейския съюз, норвежкия съдебен механизъм. Предлага се забрана на финансирането от чужди държави и други организации, извън тези, които са посочени. Според вносителите така ще се гарантира независимостта на магистратите и няма да се постановяват такива съдебни актове в угода на определена организация или чужда държава.", "date": "2019.10.04", "title": "Спират със закон парите на магистратски сдружения от чужди фондации и държави (ОБНОВЕНА)"}
{"url": "https://www.monitor.bg:443/bg/a/view/bsp-obeshta-da-vdigne-cenite-na-taksitata-v-sofija-177135", "text": "Първото нещо, с което новият кмет и новото мнозинство в София ще се захванат, е да актуализират тарифите за такситата. Това заяви лидерът на БСП - София и водач на листата за общински съветници на социалистите Калоян Паргов след среща с таксиметровия бранш на паркинга на дирекция „Автомобилна администрация“. „След 3 ноември, първото нещо, с което новото мнозинство и новият кмет и ще се захванат е да актуализират тарифите. Като минималната от 0,79 лв. ще стане 1 лв., а максималната ще се помисли в диапазон до 2 лв., тъй като в момента е 1,6 лв“, заяви Паргов пред шофьорите на таксита. Кандидатът за кмет на София Мая Манолов също се срещна с тях като допълни обещанията на Паргов с паякът да не може да репатрира таксиметрови коли, които са спрели на стоянка, но в тях няма шофьор. „С данъците също не е честно. Ще настоявам патентният данък да се плаща на части, а не както сега предварително. За цените също трябва да се проведе дебат. Таксиметровите услуги ще бъдат сред моите приоритети\", обеща Манолова.", "date": "2019.10.04", "title": "Манолова и БСП обещаха да вдигнат цените на такситата в София"}
{"url": "https://www.monitor.bg:443/bg/a/view/200-chasa-bezplaten-trud-za-razmahan-sreden-pryst-v-instagram-177139", "text": "200 часа обществено полезен труд ще се наложи да положи 19-годишният старозагорец Симеон С., който публикувал в социалната мрежа Инстаграм своя снимка с размахан среден пръст пред табелка с името на разследващ полицай. Под селфито ученикът от 12-и клас на местната вечерна гимназия написал красноречивото „К..р за разследващ полицай В…М…К…“ . Снимката и публикацията в мрежата са от 26 октомври м.г., когато Симеон е бил извикан на разпит по две досъдебни производства срещу него: за нанесена лека телесна повреда и за управление на нерегистрирано МПС.В хода на досъдебното производство младият старозагорец е признал вината си и се е съгласил да бъде осъден на 2 години пробация, да заплати 420 лв за направените разходи от МВР и да положи през следващите 12 месеца 200 часа обществено полезен труд без възнаграждение. Тепърва ще се уточнява къде точно ще бъде положен трудът, най-вероятно Симеон ще трябва да мете есенната шума по улиците заедно с временно заетите в тази дейност мургавелки.  ", "date": "2019.10.04", "title": "200 часа безплатен труд за размахан среден пръст в Инстаграм"}
{"url": "https://www.monitor.bg:443/bg/a/view/kiril-ananiev-86-mln-lv-bjaha-osigureni-za-zdraveopazvaneto-177115", "text": "Където заплатите на медицинските сестри не достигат 950 лв. - нивото, заложено в Колективния трудов договор означава, че там няма достатъчно извършена дейност. Това стана ясно от изказване на здравния министър Кирил Ананиев след среща по проблема с премиера Бойко Борисов. На нея присъстваха управителят на Националната здравноосигурителна каса д-р Дечо Дечев и проф. Григор Димитров – член на нейния Надзорен съвет и представител на Българската стопанска камара. Според него не трябва да се търси уравниловка в заплащането на всички медицински сестри. С парите, предоставени на болниците, би трябвало да се достигне средна основна заплата на медицинските сестри 950 лева, заяви управителят на НЗОК д-р Дечо Дечев. Министър Ананиев припомни, че средствата, предоставени на болниците са общо 86 млн. лв., от които 50 млн. лв. са от резерва на касата. Той беше категоричен, че няма да си подаде оставката заради проблема със заплатите на медсестрите и увери, че аз 2020 г. парите за лечебните заведения ще бъдат увеличени. С 347 болници и растящ разход за лекарства трябва да се вземат мерки за промяна в системата, тя е неефективна и с неоправдани разходи, каза пък проф. Григор Димитров. Малко по-рано в петък министър Ананиев заяви в Народното събрание, че допълнителните средства дават възможност за увеличение на приходите на лечебните заведения и на възнагражеднията на медицинския персонал. Държавните и общинските болници получиха допълнителен финансов ресурс в размер на 36 млн. лв., част от който следва да даде отражение и върху размера на възнагражденията на персонала. Допълнително за спешна помощ и спешните звена са разпределени 15 млн. лева, както и за разходи за персонал. Отделно от това с анекс към националния рамков договор с 50 млн. лева от резерва на НЗОК за непредвидени разходи от 1 юли се увеличиха цените на 120 клинични пътеки, което даде възможност на болниците да получават повече средства по реда на договорите за медицинска дейност. Ефектът от тази мярка ще дойде след отчета за деветмесечието, обясни Ананиев. Социалистите обаче не останаха доволни от отговора на министъра и се обявиха в подкрепа на протеста на медицинските сестри. \"Министър-председателят Бойко Борисов не е излъгал никого, нито аз. 86 млн. лв. бяха осигурени за системата, като преобладаващата част от тях отидоха за заплати. С отчета за месец септември, ние ще видим реалните цифри. Такава е счетоводната практика и отчетността, че на тримесечие се дават тези отчети\", категоричен бе министър Ананиев.", "date": "2019.10.04", "title": "Според министър Ананиев  заплатите на медсестрите са ниски, където няма дейности (ОБНОВЕНА))"}
{"url": "https://www.monitor.bg:443/bg/a/view/rusenka-hvyrli-prez-terasata-30-000-evro-177117", "text": "Възрастна жена хвърли през терасата 30 000 евро, които съхранявала в дома си. Крупната телефонна измама станала на 2 октомври в Русе, съобщават от полицията. 71-годишната русенка, живееща на улица „Люлин планина“, била потърсена на стационарния телефон от мъж, представял се за служител на „Криминална полиция“. Той твърдял, че номерът й е записан в тефтерче, намерено при обиск, и най-вероятно ще стане жертва на измама. \"Служителят\" наредил да изключи мобилния си телефон и я помолил да им съдейства при залавянето на престъпниците. Продиктувал й телефон, на който да се обади, след като измамниците я потърсят. Минути след това се обадила жена, която се представила за нейната дъщеря, и й обяснила, че е в болница и ще й даде да говори с лекуващия лекар. „Докторът“ поискал 50 000 лв., като заплашил майката, че ако не ги плати, ще дойдат в дома й и ще я нарежат на парчета. След като приключил разговорът, възрастната жена се обадила на номера, който й дал „служителя“. Обяснила, че в дома си съхранява около 30 000 евро. Наредено й било да ги хвърли през терасата и тя изпълнила указанията. Държала слушалката на телефона, като \"служителят\" на интервали през 10-15 минути я уведомявал, че задържат лицата от групата. Разговорът им приключил окончателно към 22,10 часа. На следващата сутрин пенсионерката осъзнала, че е измамена и подала сигнал в полицията.", "date": "2019.10.04", "title": "Русенка хвърли през терасата 30 000 евро"}
{"url": "https://www.monitor.bg:443/bg/a/view/dete-na-satanata-vpechatli-jurito-na-bylgarija-tyrsi-talant-177120", "text": "Участник в шоуто „България търси талант“, който е с кодово име „дете на Сатаната“, успя да впечатли журито в лицето на Катето Евро, Славена Вътова, Любен Дилов-син и Ицо Хазарта. Освен дяволското чедо, под светлината на прожекторите в епизода тази неделя ще излязат артисти от чужбина, рекордьор на България, който ще „повози“ Дани Петканов, и „лошите момичета“. Зрителите ще видят още уникално духово шоу, изненади с жартиери, колективен многокомпонентен спорт без грешка, човек с живот като за книга, оценен от Рей Чарлз, модерен вдъхновител на деца с мисия, опасни експерименти и други. За наградата от 50 000 лв ще се бори и мъж, който иска да даде пример на сина си, че мечтите се сбъдват с труд.", "date": "2019.10.04", "title": "Дете на Сатаната впечатли журито на „България търси талант“"}
{"url": "https://www.monitor.bg:443/bg/a/view/blago-djizysa-se-zavryshta-vyv-futbola-177136", "text": "Бившият национал Благой Георгиев сензационно обяви, че съвсем скоро ще се завърне на терена. Джизъса, който само преди стана баща за четвърти път, обяви, че вече има оферта от отбор от Първа лига. \"Мисля да се завърна на терена. Казвам го съвсем сериозно. Все още не съм решил в кой отбор ще играя, но вече имам няколко предложения, включително и от отбор от елита\", заяви Георгиев. За последно 38-годишният Благо игра в руския „Оренбург“ през 2017 година. Веднага след обявяването на новината тръгнаха спекулации, че отборът, в който Джизъса ще се завърне във футбола, ще е „Славия“. Това обаче бе категорично отречено от боса на „белите“ Венци Стефанов. „Първо искам да уточня, че ние сме футболен клуб! И то професионален, а не клуб за културисти, татуировки или нещо друго. Благойчо е заприличал на слон и не го виждам къде ще играе. Може човекът да почва някъде като началник, но едва ли като футболист“, колоритен бе Стефанов.", "date": "2019.10.04", "title": "Благо Джизъса се завръща във футбола"}
{"url": "https://www.monitor.bg:443/bg/a/view/arsenal-machka-unajted-nulev-rezultati-v-liga-evropa-177122", "text": "„Арсенал“ постигна втора убедителна победа в груповата фаза на Лига Европа. Лондончани разбиха белгийския „Стандард“ (Лиеж) с 4:0 на “Емиратс”, като успехът им можеше и да е по-изразителен. Те стигнаха до тази победа, въпреки че Унай Емери даде шанс за изява на някои от младите футболисти, които оправдаха доверието. 18-годишният Габриел Мартинели отбеляза първите два гола, а Джо Уилок направи резултата 3:0 още в 22-ата минута. Дани Себайос се разписа през второто полувреме, оформяйки крайния резултат. Друг от фаворитите за трофея - „Манчестър Юнайтед“, пък отново не впечатли. Пред погледа на бившия си треньор Луис Ван Гаал „Червените дяволи“ направиха безлично 0:0 в гостуването си на „АЗ Алкмаар“ от група L. Като цяло двубоят не предложи особено атрактивни моменти и логично завърши без голове, което пак ще донесе критики върху английския тим. „Юнайтед“ е с 4 точки от първите си два мача, докато холандците са 2, като и двата тима имат шансове да продължат напред. Римските грандове „Рома“ и „Лацио“ продължават с добрите си изяви. „Вълците“ стигнаха до 1:1 в гостуването си на австрийския „Волфсбергер“, а „орлите“ спечелиха срещу френския „Рен“ с 2:1 след обрат. Лига Европа, резултати Група А Севиля - АПОЕЛ (Н) 1:0 Дюделанж – Карабах 1:4 Група В Малмьо - ФК Копенхаген 1:1 Лугано - Динамо (К) 0:0 Група С Краснодар – Хетафе 1:2 Трабзонспор – Базел 2:2 Група D Спортинг (Л) - ЛАСК 2:1 Розенборг - ПСВ Айндховен 1:4 Група Е Лацио – Рен 2:1 Селтик - Клуж 2:0 Група F Витория (Г) – Айнтрахт 0:1 Арсенал – Стандард 4:0 Група G Йънг Бойс – Рейнджърс 2:1 Фейенорд – Порто 2:0 Група Н ЦСКА (М) – Еспаньол 0:2 Ференцварош – Лудогорец 0:3 Група I Сент Етиен – Волфсбург 1:1 Олександрия - Гент 1:1 Група J Истанбул (Б) - Борусия (М) 1:1 Волфсбергер – Рома 1:1 Група К Бешикташ – Улвърхемптън 0:1 Брага - Слован (Бр) 2:2 Група L Астана – Партизан 1:2 АЗ Алкмаар - Манчестър Юн 0:0", "date": "2019.10.04", "title": "„Арсенал“ мачка, „Юнайтед“ нулев (РЕЗУЛТАТИ в Лига Европа)"}
{"url": "https://www.monitor.bg:443/bg/a/view/ne-pestete-hrana-za-bremennata-krava-176612", "text": "Всеки фермер знае, че да се правят икономии от хранителната дажба на бременните крави не е добра идея. Съществува сериозен риск от негативни последствия в дългосрочна перспектива, пише изданието agriculture.com. Изследвания сочат, че телетата, родени от крави, чието хранене е било ограничено в периода на бременността, страдат от продължителна загуба на производителност в сравнение с потомството на бременни крави, които са били хранени пълноценно. Смъртност Недохранването на бременните крави води до увеличаване на неонаталната смъртност, дисфункция на червата и дихателните пътища при теленцата, нарушения на обмяната на веществата, понижаване на показателите на следродилното развитие и понижаване на качеството на месото, казва Рик Фанстън, физиолог от Университета на Небраска. Различните системи и органи на плода се развиват в определено време. Например, развитието на крайниците започна още на 25-ия ден. Следва последователно развитие на другите органи, включително на панкреаса, черния дроб, белите дробове, щитовидната жлеза, далака, мозъка и бъбреците. Полова система Развитието на тестисите започва на 45-ия ден при самците, а развитието на яйчниците при самките – между 50-ия и 60-ия ден. Друго важно събитие в развитието на женските полови жлези се осъществява на 80-ия ден от бременността, когато се образуват фоликулите, които след половото съзряване влияят на т.нар. яйчников резерв, пояснява ученият. Ако кравата изпитва дефицит на хранителни вещества в определен момент от гестационния период, плодът получава метаболитен сигнал през кръвопотока към плацентата. Естественото програмиране кара плода да се приспособи към ограниченото хранене, което може да повлияе на способността му напълно да реализира своя генетичен потенциал. Мускули Доколкото количеството на мускулните влакна след раждането не се увеличава, феталният етап има решаващо значение за развитието на скелетните мускули, казва Фанстън и допълва, че последните имат по-нисък приоритет при разпределението на хранителните вещества в сравнение с мозъка, сърцето и други системи от органи. Това ги прави по-уязвими при дефицит на хранителни вещества. Като резултат теленцето може да се роди с ниска мускулна маса, което ще си проличи в последващо понижаване на показателите за ръст и развитие на животното. Запасите от вътремускулни мазнини също може да бъдат недостатъчни. Феталният етап от развитието на плода, който е най-важният за развитието на мускулната маса, продължава от втория до седмия месец на бременността. Третият триместър е най-важен за показателя мраморност на месото. Други две изследвания, посветени на храненето на бременните крави и здравето на телетата, сочат, че наличието на достатъчно протеин във фуража влияе положително върху теглото на животните след отбиване, готовото трупно месо и оценката за мраморност, както и репродуктивното им здраве.", "date": "2019.10.04", "title": "Не пестете храна за бременната крава"}
{"url": "https://www.monitor.bg:443/bg/a/view/domuschiev-dovolen-pak-pishem-istorija-177127", "text": "\"Лудогорец“ пак пише история! Браво, момчета! Това е моят отбор!\", написа собственикът на разградския клуб Кирил Домусчиев във Фейсбук веднага след победата с класическото 3:0 над „Ференцварош“ в Унгария. Босът на българския шампион е доволен от поредното отлично представяне на момчетата му на европейската сцена, като не пропусна да поздрави и треньора Станислав Генчев. Спецът също бе емоционален след успеха, но предупреди, че играчите трябва бързо да се пренастроят за дербито с „Левски“ в неделя. „Преди мача казахме, че сме 2-3 класи над тях, резултатът го показва, заяви Генчев. - Радостен съм. Мачът се разви така, както искахме. „Ференцварош“ може би остава назад в борбата за следващата фаза. Очертава се битката да е между нас, ЦСКА (Москва) и „Еспаньол\". Tрудна е пренастройката от Европа към местното първенство, но е хубаво, че стадионът ще е пълен за мача с „Левски“, допълни треньорът на „Лудогорец“. Колегата му във „Ференцварош“ Серхий Ребров пък логично не бе много словоохотлив след загубата. \"Как защо загубихме?! Получихме гол още в първата минута, това неминуемо сваля тонуса на всички играчи“, коментира бившият руски национал.", "date": "2019.10.04", "title": "Домусчиев доволен: Пак пишем история"}
{"url": "https://www.monitor.bg:443/bg/a/view/istorichesko-bjagane-na-atletka-ot-bahrejn-v-doha-177125", "text": "Родената в Нигерия представителка на Бахрейн Салва Насер спечели титлата на 400 м при жените в Доха, Катар. 21-годишната Насер направи уникално бягане и се превърна в една от сензациите на световното първенство по лека атлетика. Тя финишира за 48,14 сек., което я направи най-младата шампионка на 400 м и я изведе на трето място във вечната ранглиста в дисциплината. Първа и втора в класацията са легендарните Марита Кох (ГДР) – 47,60 сек през 1985 г., и Ярмила Кратохвилова (Чехословакия) – 47,99 сек през 1983 г. Любопитното е, че до 2016 г. Салва Насер тренираше при българския треньор Янко Братанов. Пред bgathetic.com Насер коментира: \"Вие сте от България! Хубави лагери правихме там с Янко Братанов. Спомням си добре. По време на бягането не знаех, че се движа толкова бързо. Но когато пресякох финала и видях времето, бях много щастлива.\" След отсъдения втори бронзов медал в хвърлянето на чук, организаторите на световното връчиха още един бронз и на 110 м с препятствия за испанския лекоатлет от кубински произход Орландо Ортега. На финала Омар Маклауд от Ямайка падна и закачи Ортега, а по-късно жалбата на испанската федерация бе уважена.", "date": "2019.10.04", "title": "Историческо бягане на атлетка от Бахрейн в Доха"}
{"url": "https://www.monitor.bg:443/bg/a/view/levski-lukojl-sys-seriozna-zajavka-za-shampionskata-titla-177126", "text": "Сериозна заявка да си върне шампионския трофей в баскетбола направи старши треньорът на \"Левски Лукойл\" Константин Папазов след спечелената Суперкупа на България. Отличието, дошло след успех с 82:71 точки над настоящия първенец \"Балкан\", бе второ за \"сините\", които ще започнат новия сезон в приповдигнато настроение. Три двубоя в събота слагат начало на първенството в Националната лига. \"Рилски спортист\" приема \"Спартак\" Плевен, \"Академик Бултекс 99\" е домакин на \"Ямбол\", а \"Академик\" София играе с \"Черно море Тича\". В неделя е дербито \"Берое\" - \"Левски Лукойл\", както и срещата \"Балкан\" - Черноморец\". Папазов сподели, че въпреки проблемите с контузии, той е бил уверен в успеха. \"Ще изровя света, за да си върна загубеното. Ако не 100%, то 90% вината за загубата на титлата е моя. Бях убеден, че си тръгвам, но ще използвам шанса, който ми бе даден и няма да им дам да дишат\", обеща треньорът за конкурентите в НБЛ и добави: \"Безкрайно съм щастлив със селекцията, която направихме. Това е най-евтиният отбор в историята на \"Левски Лукойл\", а и най-дисциплинираният.\" Наставникът на \"Балкан\" Йовица Арсич отчете грешките на своя тим: \"Не бяхме адекватни в защита и практически дадохме крила на момчетата от \"Левски\", за да играят по-лесно. При нас има играчи, които трябва да чакаме да вдигнат нивото си, за да могат да вършат това, от което имаме нужда.\"", "date": "2019.10.04", "title": "\"Левски Лукойл\" със сериозна заявка за шампионската титла"}
{"url": "https://www.monitor.bg:443/bg/a/view/12-apartamenta-v-aktiva-na-edin-ot-zakopchanite-inspektori-ot-dai-plovdiv-177118", "text": "12 апартамента има като своя собственост един от тримата задържани инспектори от ДАИ – Пловдив. Тримата са на възраст от 41 до 54 години, като най-имотният от тях е и най-възрастният, който има и най-дълъг стаж в инспекцията. Това съобщи на нарочна пресконференция в Пловдив окръжният прокурор Румен Попов. Всичките 12 апартамента били в различни новостроящи се сгради из целия град. Отделно инспекторът имал основно жилище, което обитавал със семейството си. Новите жилища в различен етап на строеж били записани на имената на майка му, която е пенсионерка, на баща му, който е социално-слаб, че и на брат му, който бил безработен. За тези жилища не са плащани и данъци, така че вероятно ще се стигне и до повдигане на обвинения за данъчни престъпления, каза Попов. Тримата инспектори са взимали различни рушвети от транспортните фирми. Започвало се е от 300 лева и се е достигало до 10 000 лева. Фирмите са проявявали истински бизнес мазохизъм, каза още Румен Попов. Вместо да се оплачат в полицията и прокуратурата за това, че са рекетирани, те с години са броели исканите от тях суми. Затова според прокуратурата тяхната вина дори е по-голяма, отколкото на самите инспектори. По време на разследването обаче станало ясно, че никой от давалите рушвети от фирмите не искал да си признае за това. „Налага се да молим хората да си кажат”, признаха от прокуратурата. Били изнудвани десетки фирми, станало ясно в хода на разследването. Тримата арестувани инспектори са от отдела за издаване на транспортни лицензи. Срещу тях са повдигнати обвинения за приемане на подкупи чрез изнудване, в качеството си на длъжностни лица, в условията на продължавано престъпление. За това законът предвижда от 3 до 10 години затвор, глоба до 20 хиляди лева и лишаване от право да се заема държавна длъжност, посочи наблюдаващият случая прокурор Георги Гешев. Арестуваната в сряда за 24 часа изпълняваща длъжността директор на ДАИ Пловдив Анна Генова била освободена поради липса на доказателства срещу нея, че тримата арестувани инспектори са се отчитали пред нея, въпреки че те твърдели обратното. Още трима от първоначално арестуваните също били освободени. По схемата оставените в ареста са ощетили държавата с около 300 000 лева от неналожени санкции. До момента било доказано, че от управителя на голямо транспортно дружество с холандски собственик, извършващо товарен транспорт с тирове до европейски държави, са поискани на два пъти подкупи в размер на 5000 лева по време на комплексни проверки. Първият път това е направено през 2017 година, а вторият път - тази година. Междувременно са искани и други, по-малки подкупи за по-дребни нарушения.  Дружеството е било изнудвано с аргумента: „Или даваш, или ти спирам 300 тира”.  Сред дружествата има и такова за самостоятелен превоз, което е работело без документи, отчети и пътни листове. Като цяло от фирмите са искани различни подкупи, в зависимост от това колко са големи и колко мащабна е дейността им. В част от случаите се е пристъпвало към съставяне на акт за около 50 лева за едно нарушение, а всъщото време фирмата е имала 20 други нарушения. В други случаи не са съставяни актове. Основно ставало дума за липса на психологическа годност на шофьорите - тираджии, липса на пътни листове, шайби, чрез които се отчитат почивките на шофьорите и др. „Възможно е кръгът на обвиняемите да се разшири”, заяви окръжният прокурор Румен Попов. По думите на шефа на пловдивската полицейска дирекция ст.ком. Йордан Рогачев при започване на акцията от страна на прокуратурата били сформирани седем екипа за разследване, които извършили  обиски и изземвания от 7 адреса в пловдивска и хасковска области. Иззети били определени суми пари и малко количество марихуана.  По време на акцията в сряда са участвали и служители от инспектората на ДАИ, които са направили ревизия на извършваните през годините проверки на всички транспортни дружества, които са десетки. ", "date": "2019.10.04", "title": "12 апартамента в актива на един от закопчаните инспектори от ДАИ – Пловдив"}
{"url": "https://www.monitor.bg:443/bg/a/view/japonija-i-malajzija-privlichat-bg-studenti-177123", "text": "Нараства и броят на кандидатите да продължат висшето си образованието в по-екзотични страни като Япония и Малайзия. Това отчитат експертите от ЕДЛАНТА след изложението „Европейско образование за успешна кариера“. Сред посетителите преобладаваха ученици от 10, 11 и 12 клас и техните родители не само от София, Пловдив и Бургас, но и бъдещи студенти от цяла България. Бизнес и мениджмънт (във всички разновидности), компютърни науки, дизайн, архитектура, международни отношения и право, психология бяха сред най-популярните специалности. Отново се потвърди и възходящата тенденция на търсене на инженерни специалности. Експерти по образование в чужбина Сред европейските страни, към които българите проявиха интерес, са и Холандия, като за последната година страната бележи ръст от 30-35% кандидатури.Сред най-търсените специалности в Германия продължават да бъдат право, медицина, архитектура, бизнес мениджмънт. Австрия, Белгия и Ирландия също все повече привличат интереса на българските студенти. Той поредният член на престижната Russel Group на научно-изследователски университети във Великобритания, чиито представители гостуват у нас. Посетителите на изложението научиха за академичните предизвикателства, стажовете по време на следване, както и за пълноценния студентски живот в този престижен университет. Великобритания продължава да привлича млади българи, желаещи да следват в чужбина. Освен високите академични стандарти и отличните възможности за професионална реализация, причина за този интерес е и фактът, че всички граждани на ЕС, които започнат образованието си във Великобритания през 2020/2021 учебна година, ще имат гарантиран достъп до финансиране чрез студентски заем за целия период на обучение. По време на изложението представители на запознаха желаещите да продължат образованието си в чужбина с най-важните условия за прием. Сред най-изявените изложители бяха британските University of Southampton, който е в топ класациите за инженерни специалности, компютърни науки, изкуство, медии и комуникации; University of Twente - номер 1 технически университет; University of Surrey, който е в топ 10 за био-науки, психология, инженерни науки, криминология, както и Arts University Bournemouth, известен със своите програми по изкуство и дизайн. По време на изложението беше представена и нова дестинация – Полша, както и програми на чужд език, които се предлагат в България за тези, които искат да учат в родината.", "date": "2019.10.04", "title": "Япония и Малайзия привличат БГ студенти"}
{"url": "https://www.monitor.bg:443/bg/a/view/ubiecyt-na-policai-ot-parij-chuval-glasove-177128", "text": "След убийството на полицаи в центъра на Париж, което стресна френската столица в четвъртък, започнаха да излизат подробности за убиеца. Нападателят, който закла с нож една жена и трима мъже, е 45-годишният Микаел Харпон. Все още не е ясно, какво го е накарало да извърши кървавото си дело, но вече стана известно, че разследващите изключват версията за тероризъм. Следователите са разпитали съпругата на Харпон и според нейните показания става ясно, че той не се е чувствал добре предишната нощ, не можел да спи, чувал гласове и бил лабилен, заяви Сара Лу Коен от френската порлиция пред телевизия BFM-TV. Според в. „Паризиен“ Микаел роден в столицата на отвъдморския френски департамент Мартиника Фор дьо Франс, женен е има две деца на три и на девет години. Съпругата му, която е мюсюлманка, е казала в полицията, че е имал проблем с шефовете си и имал чувството, че работата му е недооценена. Освен това е бил 70% глух и е имал говорни увреждания. Приел е исляма преди 18 месеца и спрял да говори с колеги жени в офиса. По този въпрос го е разпитвал прекия му ръководител. Говорител на правителството заяви, че няма индикации да е бил радикализиран преди атаката. Бил е компютърен специалист и е работил в полицията в Париж 16 години. Длъжностните лица коментира, че е работил в разузнавателен отдел на полицейските сили, който освен другото се занимава и с терористични заплахи. Имал е високо ниво на достъп до секретна информация. Полицията е претърсила дома му в северната част на града и не е открила нищо, което да свидетелства за вероятна радикализация. Сега остава да се проверят компютърът и телефонът му. Според Кристоф Крепин, представител на полицейския съюз, е имало напрежение между нападателя и неговия ръководител и по-скоро става дума за вътрешен конфрликт с колеги. \"Не мисля, че това е терористичен акт\". Лидерът на полицейския съюз Жан-Марк Байъл определи това като престъпно деяние: \"Това е момент на лудост\". Полицейските съюзи твърдят, че от началото на годината има повече от 50 самоубийства на полицейски служители. В четвъртък Харпон влезе в сградата на префектурата в Париж около 13.00 ч местно време и нападнал хората във фоайето, а малко след това бе застрелян от полицай в двора на централата. Още тогава бе съобщено, че най-вероятно става дума за личен конфликт, защото мъжът първо е убил жена от собствения си отдел, а след това в опит да напусне сградата – още трима служители, съобщи в. „Паризиен“. Всичко това се случи ден след като хиляди френски полицаи преминаха в \"шествие на гнева\" в Париж, за да изразят недоволството си от условията на труд, пенсионната реформа и покачването на самоубийствата сред силите на реда, предаде АФП.", "date": "2019.10.04", "title": "Убиецът на полицаи от Париж чувал гласове"}
{"url": "https://www.monitor.bg:443/bg/a/view/zadyrjaha-sedmina-za-kontrabanda-na-cigari-i-tutun-v-plovdiv-177131", "text": "Седем са задържаните при полицейски проверки за противодействие на контрабандата със стоки без български бандерол на територията на Пловдив. Иззети са значителни количества тютюн и цигари, образувани са три полицейски производства за притежание и разпространение на акцизни стоки без бандерол.  Общо 100 хиляди къса цигари без български бандеролен стикер са откриха служители от отдел „Икономическа полиция“ при специализирана операция в ранните часове на днешния ден, съобщиха от пресцентъра на МВР. Тютюневите изделия са иззети от спрян за проверка тежкотоварен камион в района на 118 км на АМ „Тракия“, посока Бургас. С полицейска заповед е задържан 59-годишният водач. Образувано е досъдебно производство по чл. 234, ал.1 от НК. Часове по-късно, в стопански двор в село Цалапица, колегите им от РУ – Стамболийски разкрили работилница за преработка на тютюн. В момент на извършване на нерегламентираната дейност са установени 4-ма души. Конфискувани са около 200 килограма тютюнева листна маса, част от която вече нарязана, и ползваните две машини. Извършителите са отведени за едно денонощие в районното управление. Ден по-рано в пловдивското Шесто РУ попаднали 27-годишен мъж и 26-годишна жена, след като в стопанисван от тях магазин за перилни препарати в квартал „Столипиново“ били намерени 10 киСлограма нарязан тютюн, близо 182 000 цигарени гилзи и 16 машинки за пълненето им. Срещу двамата е образувано бързо производство.", "date": "2019.10.04", "title": "Задържаха седмина за контрабанда на цигари и тютюн в Пловдив "}
{"url": "https://www.monitor.bg:443/bg/a/view/iskat-ostavkata-na-kmeticata-na-rim-zaradi-zarinatija-v-bokluci-grad-177112", "text": "Опозицията в градския парламент на Рим поиска оставката на кметицата Виржиния Раджи заради неспособността й да организира почистването на заринатата от боклуци италианска столица. Интересното е, че срещу Раджи възстанаха и общинските съветници от Демократическата партия, която вече повече от месец управлява Италия в правителствена коалиция с политическата формация на кметицата – Движението „Пет звезди“. В петък пък срещу първата гражданка седящ протест в общината на Капитолийския хълм във Вечния град ще организира лидерът на партията „Лига“ Матео Салвини, който бе до неотдавна партньор в изпълнителната власт на „петзвездниците“ и вицепремиер. Доказателство за обзелата жителите на Рим тревога покрай заформилите се из него огромни камари от отпадъци е намерението на местните санитарни власти да обявят в най-скоро време извънредно положение. Редица директори на училища и детски градини пък настояват за затваряне на учебните заведения, докато улиците и площадите около тях не бъдат почистени от боклуците. Междувременно медиите се опитаха да анализират причините за отново възникналия след няколко години затишие проблем и единодушно стигнаха до извода, че най-голяма вина за него имат Вирджиния Раджи и нейният екип. Причините са няколко като най-важната за коментаторите е „текучеството“ по вина на кметицата на ръководния пост в общинската фирма по чистотата – завчера тя смени поредния шеф с нов само след три месеца работа на стария. На второ място се сочи закъснялото с години разделно събиране на боклука в столицата, а на трето – недостатъчния капацитет на нейните заводи за преработка на отпадъци и нуждата те да бъдат транспортирани до готови да ги приемат съседни области. Според някои анализатори затлачването и камаренето на боклуците из метрополията се дължи и на нескопосно решение на общинската управа, което забранява те се събират през уикендите и по време на празници. Ако се вярва на прогнозите на медиите, особено тежък за кметицата ще бъде следващия 25 октомври, когато в Рим ще стачкуват всички общински служби – транспорт, чистота, полиция, социален патронаж и др., в града съответно би трябвало да настъпи истински ад и ако той се случи – Вирджиния Раджи като нищо можела да подаде оставка.", "date": "2019.10.04", "title": "Искат оставката на кметицата на Рим  заради заринатия в боклуци град"}
{"url": "https://www.monitor.bg:443/bg/a/view/zadyrjaha-sutenior-v-sofija-177110", "text": "51-годишен столичанин е задържан в рамките на проведено разследване от служители на отдел “Противодействие на криминалната престъпност“ – СДВР, след постъпил сигнал за мъж, склонявал жени към проституция, съобщават от МВР. Според първоначалните данни той е предоставял квартири в столицата на 24-годишна жена, с цел предлагане на платени услуги, а срещу това получавал половината от заработените пари. По случая е образувано досъдебно производство. След доклад на материалите в Софийска районна прокуратура мъжът е привлечен като обвиняем за укриване на хора с цел развратни действия. В хода на процесуално-следствените действия е установено, че задържаният е съхранявал в едно от жилищата си пистолет в нарушение на правилата регламентиращи притежание и съхранение на огнестрелно оръжие, за което му е повдигнато обвинение по чл. 338 от НК.", "date": "2019.10.04", "title": "Задържаха сутеньор в София"}
{"url": "https://www.monitor.bg:443/bg/a/view/v-tyrgovishtko-hvanaha-shofior-s-3-56-promila-alkohol-177109", "text": "В Търговищко е задържан водач, шофирал с 3,56 промила алкохол. 49-годишният мъж е предизвикал и катастрофа на пътя между селата Лиляк и Цветница. Няма пострадали хора, нанесени са материални щети по автомобилите, съобщиха от Областната дирекция /ОД/ на МВР. Пътният инцидент и станал снощи към 20.10 часа между управлявания от мъжа лек автомобил \"БМВ\" и товарен камион \"Волво\". Екип на \"Пътна полиция\" установява, че водачът на колата - 49 годишен мъж от Александрово, е управлявал в посока село Цветница, след като употребил алкохол. Проверка с \"Дрегер\" констатира 3,56 промила в издишания от него въздух. Той е отказал кръвна проба за химическо изследване. Съставен му е акт за установяване на административно нарушение по Закона за движение по пътищата и временно му е отнето свидетелството за управление на МПС. Мъжът е задържан. Започнато е бързо полицейско производство.", "date": "2019.10.04", "title": "В Търговищко хванаха шофьор с 3,56 промила алкохол"}
{"url": "https://www.monitor.bg:443/bg/a/view/dron-sys-sporno-zname-prekysna-mach-v-liga-evropa-177116", "text": "Мачът от груповата фаза на Лига Европа между „Дюделанж“ (Люксембург) и „Карабах“ беше прекъснат в 36-ата минута при резултат 2:0 за гостите от Азербайджан, които впоследствие спечелиха с 4:1. Причината съдията да спре играта беше появата на дрон над терена. На летящото устройство беше закаченo знамето на арменския регион Нагорни Карабах. Един от футболистите на гостуващия тим опита да свали дрона, ритайки топката към него, но не успя да го уцели. Случилото се бе явна провокация към гостите от Азербайджан във връзка с дългогодишния политически конфликт между арменци и азери. Съдията от Шотландия Джон Бийтън правилно разпореди прекъсването на срещата, която не се игра близо половин час. За момента произходът на дрона остава неясен, а същото важи и за хората, организирали провокацията. Българският национал Симеон Славчев стана свидетел на случилото се. Халфът беше сред резервите на „Карабах“, като се появи в игра в 60-ата минута. След мача от „Карабах“ жалба до УЕФА с настояване за тежки санкции, а същото направи и футболната федерация на Казахстан. Това не е първи подобен случай, след като преди години дрон със знаме прекъсна и двубоят между Сърбия и Албания.", "date": "2019.10.04", "title": "Дрон със спорно знаме прекъсна мач в Лига Европа"}
{"url": "https://www.monitor.bg:443/bg/a/view/fandykova-shte-izgradim-dve-novi-koncertni-zali-video-177108", "text": "Планираме изграждането на две нови концертни зали в София. Това обяви кметът на града Йорданка Фандъкова, която е и кандидат за следващ мандат на коалиция ГЕРБ-СДС. Чрез клип във Фейсбук тя представи акцентите от програмата си за творческа София. В него посочва, че предстои ремонт на театър „София“, Столичната библиотека, както и на културните институти „Средец“ и „Надежда“. Тя обяснява, че кметството ще продължава да отпуска стипендии за млади таланти и обещава повече средства за културни проекти, както и подкрепа за провеждането на фестивали. Фандъкова припомня, че има и проект за превръщането на бившата топлоцентрала до НДК в центъра за съвременно изкуство, както и за създаване на галерия в подземията на Мавзолея. „София живее чрез култура и изкуство и ще продължа да работя за това“, казва градоначалникът.", "date": "2019.10.04", "title": "Фандъкова: Ще изградим две нови концертни зали (ВИДЕО)"}
{"url": "https://www.monitor.bg:443/bg/a/view/aktrisi-sydjat-djejms-franko-za-seks-tormoz-177101", "text": "Две актриси заведоха дело срещу колегата си Джеймс Франко в Лос Анджелис, като го обвиниха, че е въвличал студентки в закритото си вече актьорското студио в унизителни сексуални ситуации. Сара Тидър-Каплан и Тони Гал, бивши ученички на на Франко в закритото вече Студио-4, твърдят, че той ги е карал да се явяват на прослушване голи и да се снимат в секс сцени от рода на оргии, подмамвани от роли във филмите му, като дори плащали за това. Адвокатът на 41-годишния Франко заяви, че той не само ще се защити, но и ще потърси обезщетение от тъжителките, защото те са завели делото, за да станат известни. Двете актриси, които са се записали във филмовото училище през 2014 г., съдят още двама мъже, свързани с продуцентската му компания. Те ги обвиняват в полова дискриминация, сексуален тормоз, измама и други нарушения. Студентите трябвало да плащат по 750 долара, за да участват в майсторски клас по секс сцени на звездата от \"Катастрофалният артист\" и да се явят на прослушване голи или полуоблечени.", "date": "2019.10.04", "title": "Актриси съдят Джеймс Франко за секс тормоз"}
{"url": "https://www.monitor.bg:443/bg/a/view/bylgarija-gostuva-na-kosta-rika-za-kupa-dejvis-177106", "text": "Националният отбор на България по тенис за мъже ще гостува на Коста Рика в плейоф за оставане в група II на зона Европа/Африка за купа \"Дейвис\", неофициалното световно отборно първенство. Мачът ще бъде на 6 и 7 март 2020 година. Съперникът беше определен чрез жребий в Лондон. България бе в групата на отборите, загубили плейофите си за изкачване в по-горна група, а за противник можеше да се падне един измежду 12-те отбора, спечелили своите плейофи за изкачване в група II. Най-опасните варианти бяха Гърция с потенциално участие на Стефанос Циципас и Полша с Хуберт Хуркач и световния номер 4 на двойки Лукаш Кубот. Коста Рика няма изявени тенисисти в световния елит, като единствен в ранглистата на АТП в момента е 24-годишният Джеси Флорес - 1401-и в класацията на сингъл с 3 точки и 1249-и на двойки с 14 точки. Победителите от мачовете през март ще играят плейоф за изкачване в група I през есента на 2020 година срещу някой от загубилите срещите си от Световната първа група на неофициалното световно първенство по тенис за мъже. През септември България в състав Димитър Кузманов, Александър Лазаров, Александър Донски, Габриел Донев и Адриан Андреев загуби с 1:4 гостуването на Южна Африка и съперникът получи шанс за плейоф за изкачване в група I, в който ще играе срещу Босна и Херцеговина. Димитър Кузманов пък ще бъде извън корта поне още две седмици заради травмата в коляното. \"Не е толкова зле, колкото миналия път, но лечението ще отнеме поне две седмици. В момента съм на процедури в София. Жалко, че сезонът почти свърши\", коментира Кузманов пред БНР. 26-годишният пловдивчанин получи контузията на турнира в Анталия в края на септември, когато беше принуден да се откаже в мач от втория кръг. Заради операция на същото коляно Мико не игра от юли до началото на септември, когато се върна на корта, макар и не напълно възстановен.", "date": "2019.10.04", "title": "България гостува на Коста Рика за \"Купа Дейвис\""}
{"url": "https://www.monitor.bg:443/bg/a/view/a1-kreditna-karta-s-0-lihva-za-novi-klienti-do-kraja-na-oktomvri-177095", "text": "А1 ще предложи специални условия за всички нови клиенти на А1 Кредитна карта. Клиентите, които са кандидатствали и сключили договор за A1 Кредитна карта в периода от 1 до 31 октомври 2019 г., и чиято карта е активирана до 15 ноември 2019 г., ще могат да се възползват от 0% лихва върху усвоените суми за период от 30 дни. Те започват да текат от датата на активиране на картата, а процедурата по кандидатстване е максимално улеснена. Единственото, което се изисква от клиента, е да подаде заявление в А1 магазин или да се обади на 0800 40 400. А1 Кредитна карта е първата финансова услуга, която А1 започна да предлага у нас през миналата година. Тя представлява кредитна карта MasterCard, която дава възможност на картодържателите да плащат в интернет, на POS терминал в търговски обекти и да теглят пари от банкомати в цял свят без такси. Продуктът дава финансова гъвкавост и сигурност на клиентите и им помага да посрещнат непредвидени разходи, без да се налага да минават през сложен процес на одобрение или да плащат високи такси и лихви. Притежателите на кредитната карта могат да осъществяват безконтактни плащания, да получават безплатни SMS нотификации, а възможността за управление на онлайн профила им гарантира сигурност и контрол по всяко време. Какво означава 0% лихва за първите 30 дни По време на промоционалния период при усвояване на 500 лв. на първо число от месеца, фиксираният месечен лихвен процент (ФМЛП) и ГПР за първите 30 дни след активация на картата са 0%. За останалия срок на Договора ФМЛП е 1,48 %, а ГПР - 18,95%. Общата сума, дължима за срока на промоцията след активация на картата, е 500 лева, а през останалия срок на договора общото дължимо за 30 дни е 507,40 лева. Договорът за кредит е с неопределен срок.", "date": "2019.10.04", "title": "А1 Кредитна карта с 0% лихва за нови клиенти до края на октомври"}
{"url": "https://www.monitor.bg:443/bg/a/view/stotici-spaseni-udavnici-vyv-varna-samo-2-jertvi-prez-ljatoto-177098", "text": "Варненските спасители са помогнали на 250 - 300 души, изпаднали в кризисни ситуации в морето през отминалия летен сезон. Това съобщи шефът на спасителите по варненските плажове, Дирон Ръсовски.  Около двама - трима души в опасност са били вадени от водата по плажовете във Варна всеки ден от средата на май до края на септември, уточни той, цитиран от сайта novavarna.net. Два са инцидентите с жертви през това лято. Единият е от 3 август, когато в морето при Втора буна на варненския плаж се удави 35-годишен мъж. Той влязъл във водата при червен флаг, опитвайки се да спаси няколко деца в неохраняем участък, но е повлечен от мъртвака. Вторият случай с фатален край е от 13 август на Централния плаж в града. Тогава се удави 14-годишно момиче от Варна, а след продължително издирване тялото му беше намерено на следващи ден. Трагедията се случи, след като въпреки предупрежденията на спасителите, група деца влиза при червен флаг в бурното море. Около 60 спасители са работили на варненските плажове през това лято. Основният и традиционен проблем, с който те се сблъскват, е неспазването на флаговата сигнализация и предупрежденията да не се влиза при опасно и бурно море. Не са редки и случаите на физическа и вербална саморазправа на плажуващите със спасителите, които ги предупреждават за опсностите в морето и се опитват да ги спрат да не посъпват безразсъдно. “ Спасителите имат ограничени възможности. Те не са Батман и Супермен и не могат да помогнат на всички, за които правилата за безопасност не важат. Според спасителите, летовниците у нас масово не спазват правилата и за да се преодолее това, е необходимо засилено полицейско присъствие. За създаването на плажна полиция от години настоява и  старши спасителят на варненския плаж Георги Есов. „Аз и колегите ми нямаме нито правомощията, нито силите да изкарваме от морето насила безразсъдните летовници, половината от които са често пияни и дрогирани“, коментира препатилия морски вълк.", "date": "2019.10.04", "title": "Стотици спасени удавници във Варна, само 2 жертви през лятото"}
{"url": "https://www.monitor.bg:443/bg/a/view/trymp-syzdava-nova-dyrjavna-medija-177113", "text": "Радиостанциите „Гласът на Америка“ и „Свободна Европа“, които се финансират от държавния бюджет на САЩ, не се справят с работата си и затова американските власти обмислят създаването на нова медия за чужбина, която да стане алтернатива на новинарския канал CNN, заяви американският президент Доналд Тръмп на предизборен митинг във Флорида. Президентът на САЩ Доналд Тръмп е предложил да се създаде информационна агенция, която, за разлика от Си Ен Ен, да не предава фалшиви новини, предаде радиоверигата  . Самият Тръмп пък е говорил в минало време за „Гласът на Америка“ и „Свободна Европа“. Той е заявил „имахме „Гласът на Америка“ и „Радио Свободна Европа“ и целта им беше да сплотят държавата, но това не се случи“. „Затова трябва да изградим собствена медия, която да предава наистина новините, защото Си Ен Ен не се справя“, добави Тръмп. „Знаете ли какво в момента е лошо за нашата страна? В задграничните си пътувания се срещам с (чуждестранни) лидери и те питат: „Защо те така мразят вашата страна?“ – подчерта Тръмп, говорейки за Си Ен Ен. „Извън пределите на САЩ Си Ен Ен има далеч по-голямо значение, отколкото вътре в страната. Много от това, което виждате тук, се излъчва в целия свят.“ Той подчерта, че в чужбина слушат какво се говори по CNN. „Това е ужасно за нашата държава. „Гласът на Америка“ и „Свобода/Свободна Европа“ се ръководят от американската правителствена Агенция за глобалните медии. И двете радиостанции работят на английски и чуждестранни езици. Според закона те нямат право да излъчват на територията на САЩ, макар че публикациите на сайта са с открит достъп. Преди близо година \"Свободна Европа\" отвори наново бюро в България, но кадрите в него са изцяло свързани с кръга \"Капитал\" на Иво Прокопиев, което се отразява съществено на редакционната им политика, превърнала се в огледало на тази на медиите около подсъдимия разградски олигарх.", "date": "2019.10.04", "title": "Тръмп създава нова държавна медия"}
{"url": "https://www.monitor.bg:443/bg/a/view/slabi-iskri-prehvyrchaha-na-blagoevgradskija-disput-177097", "text": "Слаби искри прехвърчаха тази сутрин на площада в Благоевград на предизборния диспут,  предаван  директно по бТВ. Агенция Маркет ЛИНКС организира предварително допитване до 300 пълнолетни блгоевградчани в перио  21-24 септември, които определиха 4-мата от 12-те кандидати за кметския стол. 30% посочиха представителят на ГЕРБ д-р Атанас Камбитов, за който се очертава  трети мандат да бъде градоначалник. След него се нареди независимият кандидат, подкрепян от БСП, бизнесменът- строител  Румен Томов  с 23%. Трети в допитването е избранникът на ВМРО  Иван Ризов с 8%, а четвърти - младият кмет на близкото до Благоевград  село Дъбрава Росен Георгие, представител на НФСБ със7%. От време на време по време на едночасовия диспут  от агитките на кандидатите се чуваха подвиквания и нецензурни реплики по адрес, предимно на настоящия кмет, но в общи линии 4-мата се държаха цивилизовано един към друг. Д-р Атанас Камбитов отговаряше спокойно и с аргументи на всички въпроси включително и лични, както и за проблемите на града, които той не отрече че съществуват. Той начерта пътят как  те ще бъдат решени в следващите четири години. Д-р Атанас Камбитов: „За последните години бяха привлечени 311 милиона лева по оперативните програми и национално финансиране. Градът се промени и ще продължава да се променя. Основните приоритети за следващите 4 години са: Изграждане на индустриална заона, за да се привличат инвеститори, което означава заетост и по - високи доходи. По-чиста екологична среда, както и интегриран градски транспорт. Основен ремонт на ВИК централна градска част, както и зелени пояси, които ще продължим да изграждане. Устойчива и балансирана социална политика в две насоли – към възрастните и към младите хора“.  ", "date": "2019.10.04", "title": "Слаби искри прехвърчаха на благоевградския диспут"}
{"url": "https://www.monitor.bg:443/bg/a/view/nagradiha-naj-dobrija-mlad-basketbolist-v-bylgarija-177102", "text": "19-годишният талант Цветомир Чернокожев спечели наградата за най-добър млад играч в българския баскетбол. Чернокожев получи приза \"Едно сърце, една игра\", на името на покойния журналист Рачо Колев, която се връчва на най-проспериращия наш баскетболист до 21 години. С изявите си за \"Академик\" София и националния тим Чернокожев спечели вота на журналистите. \"Радвам се, че трудът ми е оценен по този начин. За жалост не съм имал възможност да познавам Рачо Колев, но треньорът г-н Давидов ми е разказвал за него и как е обичал играта\", сподели Цветомир Чернокожев, който е брат на също толкова талантливия ни волейболист Велизар Чернокожев. Баскетболистът на \"Академик\" благодари на треньорите, които са му дали шанс до момента и са помогнали за развитието му. \"Моята основна цел е да не се задоволявам с постигнатото до момента. Ще опитам да подобря представянето си\", коментира Чернокожев, а на въпрос какво го задържа в България, въпреки интереса от чуждестранни отбори към него, тийнейджърът заяви: \"През миналото лято офертите на бяха достатъчно убедителни, а тази година вече имам договор и като професионалист се съобразих с клуба си. Оставането ми бе решение на ръководството и се надявам да е било правилно.\" Старши треньорът на \"Академик\" Георги Давидов подчерта, че този сезон ще изисква още по-сериозно влагане на състезателите си в тренировъчния процес. \"Успехът на Цветомир е успех за целия клуб. Той повярва в себе си преди две години, че може да стане играч на високо ниво. Пожелавам му да остане здраво стъпил на земята и да работи още по-усърдно\", каза Давидов и добави: \"Много съм радостен, че задържахме ядрото на нашия отбор. Доволен съм от подготовката, която направихме. На този етап \"Левски Лукойл\" изглежда на едно ниво над останалите, но ще видим как ще се развие сезонът.\"", "date": "2019.10.04", "title": "Наградиха най-добрия млад баскетболист в България"}
{"url": "https://www.monitor.bg:443/bg/a/view/desetoklasnici-kandidatstvat-za-prilojni-programisti-177119", "text": "Десетокласниците, които желаят да получат професионална квалификация „Приложен програмист“, могат кандидатстват до 10 октомври, съобщиха от образователното министерство. За да се включат в програмата, те трябва да попълнят онлайн формуляр на https://goo.gl/forms/L8VLZtAxhNosq1lX2. Право да кандидатстват имат десетокласници, които не се обучават за придобиване на квалификация по професия от направление „Компютърни науки“. В периода между 11 и 16 октомври учениците ще получат парола за достъп до приемния тест на посочения при кандидатстването е-мейл. Изпитът представлява тест с определен брой въпроси за проверка на общата компетентност на кандидата и мотивацията му да участва в програмата. Входящият тест ще се проведе на 20 октомври 2019 г. от 10.00 часа и е с продължителност два часа. За тези, които не успеят да се включат на тази дата, е определена втора резервна дата – 27 октомври. Има възможност желаещите да решат теста и втори път, независимо, че са участвали на предната дата. В този случай за участие в класирането за включване в програмата ще се взима по-високия резултат. Подготовката, която е по тригодишна програма, се провежда в извънучебно време. Учениците ще се научат да работят с различни операционни системи, езици за програмиране (алгоритмични езици), да използват софтуерни инструменти като интегрирани среди за разработка, инструменти за моделиране, контрол на изходния код и на конфигурациите, системи за автоматизирано асемблиране (build) и автоматизирано тестване. Ще познават и могат да прилагат основните видове алгоритми, структури от данни и начини за добра организация на програмния код, както и да инсталират, конфигурират и администрират необходимия приложен софтуер за работа според изискванията на клиента. Обучението предвижда и умения за тестване и внедряване на приложения. След завършване на обучението включените в програмата биха могли да започнат работа в софтуерни компании, като не се изключва възможността това да стане още докато са в XII клас. Софтуерното професионално образование и обучение се провежда в сътрудничество с университети и с работодатели от ИТ сектора. Обучението се извършва в 5 центъра, обособени към професионални гимназии, в които разполагат с материално-техническа база. То се подпомага от 5 центъра, обособени към Професионална гимназия по компютърни технологии и системи в град Правец и Технически университет в София, Професионална гимназия по електротехника и електроника „Апостол Арнаудов“ в Русе и Русенски университет „Ангел Кънчев“; МГ „Акад. Кирил Попов“ и Пловдивски университет „Паисий Хилендарски“, към Професионална гимназия по електротехника и електроника „Константин Фотинов“ и Университет „Проф. д-р Асен Златаров“ в Бургас и Технологично училище „Електронни системи“ и Технически университет в София. Националната програма „Обучение за ИТ кариера“ стартира през 2017 г. с ученици, които през 2017-2018 са в 10 клас, които вече са в 12 клас. Тази година те имаха лятна практика на конкретно работно място. В момента се провежда обучение за „алгоритми и структури от данни“ за учениците от първия випуск и „обектно ориентирано програмиране“ за втория. Държавният образователен стандарт за обучението по тази професия е разработен от IT бизнеса. С придобиването на квалификация за приложен програмист, завършилият обучение ще може да работи като по поддръжка на периферни устройства, на софтуер, да инсталира софтуер, да програмира, да поддържа интернет, да е администратор на приложения, уебсайтове и др.", "date": "2019.10.04", "title": "Десетокласници кандидатстват за приложни програмисти"}
{"url": "https://www.monitor.bg:443/bg/a/view/jazovirite-sa-s-osigureni-svobodni-obemi-zaradi-valejite-177104", "text": "Агенция за метрологичен и технически надзор /ДАМТН/ засилва екипите осъществяващи контрол на язовирите и съоръженията към тях. Мерките се налагат във връзка с обявеното от НИМХ предупреждение от втора степен за интензивни валежи и гръмотевични бури в 8 области в Източна България и първа степен в 17 области от страната. Засиленият контрол е по нареждане на министъра на икономиката Емил Караниколов. Оперативният щаб на Главна дирекция „Надзор на язовирните стени и съоръженията към тях“ /ГД НЯСС/ е в готовност за действия при усложняване на метеорологичната обстановка. Поддържа се непрекъсната комуникация със собствениците за повишаване на водните нива в язовирите и състоянието на язовирните стени и съоръжения към тях. Язовирите са с осигурени свободни обеми и са в състояние за поемане на висока вълна от потенциални валежи. До областните управители са изпратени указания за предприемане на мерки от собствениците на язовирни стени и съоръженията към тях по смисъла на Закона за водите, а именно: да регулират и поддържат водните нива в язовирите гарантираща безопасната им експлоатация и недопускане на аварийни ситуации и създаване на риск от наводнения, както и да се осигурят проектните проводимости на преливниците и да се предприемат действия за недопускане запушването им. Изпратени са писма и до Началниците на Регионални отдели от ГД НЯСС с готовност да се следят водните нива на язовирите на териториите на съответните области , с особено внимание на язовирите с висок потенциален риск и каскадните язовири.", "date": "2019.10.04", "title": "Язовирите са с осигурени свободни обеми заради валежите"}
{"url": "https://www.monitor.bg:443/bg/a/view/memoarite-na-demi-mur-oglaviha-spisyk-s-bestselyri-177100", "text": "Мемоарите на актрисата Деми Мур \"Отвътре навън\" (Inside Out) оглавиха списъка с бестселърите на в. \"Ню Йорк таймс\". Звездата от „Неприлично предложение“ отбеляза постижението си със снимка в социалните мрежи, на която държи книгата си. \"Това е много повече, отколкото очаквах. Благодаря ви, че четете и се вълнувате\", написа чаровната брюнетка. Припомняме, че в мемоарите си Мур пише за пристрастяването към наркотиците и алкохола, за това, че е била изнасилена в пубертета, че е имала спонтанен аборт, за тройки по време на брака с Аштън Къчър. Тя разказва още за 40-годишната си кариера в киното и за брака си с Брус Уилис.", "date": "2019.10.04", "title": "Мемоарите на Деми Мур оглавиха списък с бестселъри"}
{"url": "https://www.monitor.bg:443/bg/a/view/spipaha-dvama-myje-s-narkotici-v-studentski-grad-177107", "text": "Двама млади мъже – на 22 и на 24 години, бяха задържани за притежание на наркотици по време на вчерашната акция за противодействие на наркоразпространението в Студентски град. Операцията е осъществена от криминалисти на Седмо РУ под наблюдението на Софийска градска прокуратура, съобщиха от пресцентъра на МВР.   По време на процесуално-следствените действия в обитаваните от тях квартири на територията на София, където двамата живеели без адресна регистрация. Там са намерени и иззети големи количества различни наркотични вещества, чиито вид ще се уточнява в рамките на назначените експертни изследвания. 24-годишният мъж е с множество криминални регистрации. По случая е образувано досъдебно производство. Мъжете са задържани с полицейска мярка до 24 часа. Работата по случая продължава под надзора на Софийската градска прокуратура.", "date": "2019.10.04", "title": "Спипаха двама мъже с наркотици в Студентски град"}
{"url": "https://www.monitor.bg:443/bg/a/view/toto-pechalbi-tiraj-79-177096", "text": " Числа - 2, 9, 28, 37, 39, 45. Печалби: 6 - няма, 5 - 6 по 3 923,50 лв., 4 - 365 по 64,50 лв., 3 - 6904 по 4,80 лв., ДЖАКПОТ: 3 015 552,62 лв.  Числа - 1, 7, 8, 16, 24, 31. Печалби: 6 - няма, 5 - 15 по 579,20 лв., 4 - 353 по 24,60 лв., 3 - 4556 по 2,70 лв., ДЖАКПОТ: 377 868,88 лв.  I теглене -  2, 8, 14, 20, 32. Печалби: 5 - няма, 4 - 157 по 210,40 лв., 3 - 4971 по 8,80 лв. ДЖАКПОТ: няма II теглене - 2 ,10, 11, 33, 34. Печалби: 5 - няма, 4 - 115 по 287,20 лв., 3 - 4615 по 9,50 лв. ДЖАКПОТ: няма  Позиция - 1, 5, 6; цифра - 6, 8, 5. Печалби: 3 - 3 по 30 735,80 лв., 2 - 1560 по 23,00 лв. ДЖАКПОТ: спечелен  16, 29, 36, 38, 40; Зодия - 6. Печалби: 5+1 - няма, 5 - няма, 4+1 - няма, 4 - 4 по 500,00 лв., 3+1 - 13 по 100,00 лв., 3 - 143 по 10,00 лв., 2+1 - 199 по 5.00 лв., 1+1 - 1121 по 1.50 лв., 2 - 2072 по 0,80 лв., 1 - 2109 по 1,00 лв. ДЖАКПОТ: 3 000 000,00 лв.  Година: 76, месец 6, дата 19, ден 4. Печалби: I група - няма, II група - няма, III група - 1 по 328,40 лв., IV група - 2 по 328,40 лв., V група - 2 по 102,60 лв., VI група - 7 по 23,50 лв., VII група - 10 по 20,50 лв., VIII група - 26 по 6,30 лв., IX група - 34 по 7,20 лв., X група - 90 по 3,20 лв., XI група - 179 по 1,80 лв., XII група - 190 по 2,20 лв., XIII група - 434 по 2,00 лв., XIV група - 1055 по 1,30 лв., XV група - 2329 по 0,99 лв. ДЖАКПОТ: 4 745, 29 лв.", "date": "2019.10.04", "title": "Тото печалби, тираж №79"}
{"url": "https://www.monitor.bg:443/bg/a/view/ot-varna-shte-rykovodjat-mnogo-ofisi-v-evropa-borisov-otkri-ofis-na-kbc-grup-s-300-novi-rabotni-mesta-177105", "text": "„Преди година водихме разговори и обещах, че ще си отида от политиката, когато АМ „Хемус“ е готова. Магистралата се строи активно и вие виждате обходите към Варна какъв вид придобиват“. Това заяви премиерът Бойко Борисов при откриването на нов център на белгийската компания KBC Group във Варна, който ще разкрие 300 нови работни места. Изказването пък му съвпадна с деня, в който преди 45 години е била направена първата копка на магистралата, която трябва да свързва София с морската столица. „Неслучайно ЕС ни даде за мен най-модерния ресор. Неслучайно Световната банка направи център в София. Неслучайно Китай реши да направи своя мозъчен тръст в България. Неслучайно „Телус“ направиха най-големия си офис у нас. Какво повече да ви направим? А някои казват-провалено правителство. Правите ли разлика между нашите инвестиции и тези, които правеха само молове? „Хемус“ се строи и ще видите Варна какъв център ще е след 4-5 години, когато направим връзката с Велико Търново. „Хемус“ ще я има, а Варна ще е един от най-добрите градове за живеене в близките 5 години, заради местоположението си и заради инфраструктурата“, посочи министър-председателят. И добави, че е обещал на варненци няколко неща, сред които в града да има високоплатени и високоподготвени млади хора. „Много млади, високообразовани и интелигентни хора се завръщат във Варна. Това е градът с най-голяма перспектива в следващите 5 години, заради младите хора и добрата си локация. Днес КВС е тук и от Варна ще се ръководят много офиси и фирми в Европа. След 4-5 години ще видите какъв център ще бъде. Конкуренцията тук ще е голяма, защото условията тук са много добри и заплатите са много големи. Тук всеки ще иска да си прати детето да работи. С подобни огромни инвеститори България печели. Неслучайно всички кредитни агенции дават нарастващия рейтинг на България, неслучайно икономиката няколко години държи ръст. Когато фактите говорят, няма какво да се коментира“, изтъкна премиерът, който уточни, че компанията управлява над 400 млрд. евро. „Варна беше избрана в конкуренция с няколко други града в Централна и Източна Европа, сред които и български. Ние смятаме, че Варна се развива в правилна посока и има най-голям нереализиран потенциал за растеж. От тук ще обслужваме дейността на различни дружества. В нашия нов компетентностен център ще предоставяме дистанционно редица услуги за останалите държави от групата. Очакваме бързо разрастване след откриването и търсим да наемем талантливи и образовани активни хора“, коментира от своя страна главният изпълнителен директор на KBC Йохан Тейс за центъра, в който част от наетите нашенци ще се занимават с дейности като HR, проектен мениджмънт, управление на собствеността, IT и риск мениджмънт.", "date": "2019.10.04", "title": "Борисов: Ще си отида от политиката, когато АМ „Хемус“ е готова"}
{"url": "https://www.monitor.bg:443/bg/a/view/kalin-syrmenov-ivajlo-zahariev-e-dyrvo-177103", "text": "Директорът на Сатиричния театър Калин Сърменов оплю колегата си Ивайло Захариев и сериала, в който се изявява в момента - драмата „Пътят на честта“. В профила си във Фейсбук актьорът, прочул се като Милото от \"Седем часа разлика\", изказа своето остро мнение, наричайки артистите бездарни. Пълноценно изживяване\", написа след един от епизодите Сърменов. По-късно допълни: \"Ивайло, който и да е той, е откритие за БГ сериала. Чака го бляскаво бъдеще, как никой досега не го е видял?\". Оприличаването на Захариев с дърво не се случва за първи път. Редица фенове на хитовия сериал „Под прикритие“ използваха точно това определение за героя му Мартин.", "date": "2019.10.04", "title": "Калин Сърменов: Ивайло Захариев е дърво"}
{"url": "https://www.monitor.bg:443/bg/a/view/moskovchani-izchisliha-cenata-na-shtastieto-177090", "text": "212 000 рубли или близо 3000 евро. Толкова средномесечно са необходими на московчани, за да се чувстват напълно щастливи. Данните за мечтаната заплата са изчислени на база на изследване на портала за търсене на работа Superjob. Експертите по трудова заетост уточняват, че мъжете са по-взискателни, отколкото жените, и желаният от тях доход е с около 30% от този, за който лелеят дамите.   Средно за цяла Русия този показател е 161 000 рубли или около 2200 евро. Интересен е фактът, че в парично измерение разликата между понятията „достоен“ и „щастлив“ живот е около 100 000 рубли /1400 евро/ на месец. Междувременно бе съобщено, че през първото полугодие на тази година почти във всички региони на страната се наблюдава ръст на доходите от трудова дейност. Номиналната средномесечна заплата в Русия към момента се равнява на 46 210 рубли /650 евро/, сочат официалните данни.              На фона на актуалната статистика за финансовите предпочитания на руснаците, стана ясно, че годишно жителите на страната изхвърлят 17 млн. тона храна. Авторите на изследването са категорични, че хранителните отпадъци носят колосални финансови загуби и, че те биха стигнали за прехранването на 30 млн. души годишно.    ", "date": "2019.10.04", "title": "Московчани изчислиха цената на щастието "}
{"url": "https://www.monitor.bg:443/bg/a/view/pochina-edin-ot-postradalite-v-tec-marica-iztok-1-177088", "text": "Тежко ранен при авария в американската ТЕЦ АЕS служител на централата е издъхнал в болницата 4 дни след инцидента. Инж. Теньо Динев е починал без да дойде в съзнание въпреки усилията на лекарите от УМБАЛ „Проф.д-р Стоян Киркович“ – Стара Загора  да го спасят. Мъжът е паднал на главата си при опит да излезе от дълбока 5 м бетонова шахта, където заедно със свой колега е извършвал монтаж на нова помпа за изгребване на битови отпадни води.Инцидентът стана около 16,30 часа на 30 септември, заедно с Динев тежко е пострадал и 57-годишният Иван Славов от външна фирма. Засега неговото състояние е стабилно.Продължава проверката от експертите на ИА „Главна инспекция по труда“, според предварителните данни е било допуснато нарушение на специалните правила за работа в условията на ТЕЦ, не било изключено изтичане на опасен газ. Образуваното досъдебно производство за средни телесни повреди предстои да бъде преоформено и поето за наблюдение от старозагорската окръжна прокуратура. От ръководството на „ЕЙ И ЕС България“ изказват своите най-искрени съболезнования на близките на починалия служител и изразяват своята готовност да продължат да им оказват пълна подкрепа в този толкова тежък момент.", "date": "2019.10.04", "title": "Почина един от пострадалите в ТЕЦ АЕS"}
{"url": "https://www.monitor.bg:443/bg/a/view/petkova-imame-gotovnost-za-predstojashtija-zimen-sezon-177094", "text": "Готови сме да посрещнем есенно-зимния сезон спокойно. Предварителните данни от проверките на 3-те електроразпределителни дружества и на Електроенергийния системен оператор (ЕСО) показаха, че системата е стабилна и енергийните предприятия са в много добро състояние. Това каза министърът на енергетиката Теменужка Петрова пред журналисти. През последните 4 години се извършват регулярни проверки на дружествата доколко са готови да работят в есенно-зимни условия. В момента проверките продължават като тече анализ на работата и на ЧЕЗ в Благоевград. По отношение на ТЕЦ “Марица Изток” 2, за който наскоро стана ясно, че има дългове в размер над 600 млн. лв., Петкова коментира, че централата бележи тенденция на добро финансово състояние. “Загубите от началото на годината до август са значително по-малки спрямо същия период на 2018 г.,” обясни ресорният министър. Тя допълни, че в момента се търсят различни пазарни механизми, с които да се подобри състоянието на централата, но основен проблем остават въглеродните емисии, чиято цена се покачва. “Очаква се разходите за емисии да са около 360 млн. лв. и през тази година”, обясни Петкова. Според нея финансовото състояние на държавния ТЕЦ се е подобрило, защото търсенето на възможности за закупуване на емисии е започнало сега, а не в последния момент, както е било преди години. “Преди, поради липса на финансов ресурс, това се случваше в последния момент, т.е. края на януари, началото на февруари, когато цените са значително по-високи”, коментира Петкова. Във връзка с ТЕЦ “Марица Изток” 3 тя коментира, че първоначалната инвестиция е върната и в момента се търси балансирано решение в разговорите с “КонтурГлобал”. До края на ноември пък ще бъде готов списъкът с потенциални стратегически инвеститори в АЕЦ “Белене”, с които да започнат преговори. Днес във Военната академия в София се проведе конференция на тема “Енерийна и градска киберсигурност”. На нея присъстваха енергийният министър Теменужка Петкова, кметът на София Йорданка Фандъкова, зам.-председателят на Комисията по енергетика в Народното събрание Димитър Бойчев и ген. Ангелов. Всички те се обединиха около мнението, че киберсигурността е изключително важна тема, която с всеки изминал ден ще има по-голямо значение. Според Петкова киберсигурността засяга не само държавата и всички сектори на държавното управление, но и хората. “Темата е с международен характер”, каза още Петкова. Зам.-председателят на енергийната комисия Бойчев пък коментира, че са отворени да се водят дебати за промени в законодателството. Кметът на София изтъкна, че най-важното предизвикателство пред умните градове е защитаването на данните, а дигиталната трансформация не е толкова лесна. Мнението й бе подкрепено от комисар Мария Габриел. “Цифровата трансформация носи много ползи, но и предизвикателства”, каза Габриел във видео обръщението си към присъстващите.", "date": "2019.10.04", "title": "Петкова: Имаме готовност за предстоящия зимен сезон"}
{"url": "https://www.monitor.bg:443/bg/a/view/spipaha-dilyr-s-droga-za-60-bona-177092", "text": "Полицията във Велико Търново арестува наркодилър с голямо количество дрога. При обиск в имоти на 49-годишния мъж са открити и иззети над 2 кг. амфетамин и 1,5 кг. хероин на обща стойност 60 799 лв. След доклад на материалите в прокуратурата, мъжът е привлечен като обвиняем и му е наложена 72-часова мярка за неотклонение. Още петима души бяха задържани при специализирана проверка срещу пласирането на наркотици на територията на Великотърновска област. 22-годишен мъж от Килифрево и 19-годишно момиче са задържани след като при проверка от полицаи, у тях е открит канабис. В Горна Оряховица в джобовете на 16-годишен младежа са намерени 9 свивки марихуана, а у 19-годишен младеж от същия град са открити още 15 грама канабис. 4 грама от същото вещество и електронна везна пък са иззети от 19-годишен младеж от село Първомайци. Срещу всички, у които са намерени наркотици са започнати бързи полицейски производства.", "date": "2019.10.04", "title": "Спипаха дилър с дрога за 60 бона"}
{"url": "https://www.monitor.bg:443/bg/a/view/streching-joga-i-vedicheska-astrologija-na-festival-na-indija-vyv-varna-177093", "text": "За пета поредна година през есента Варна се превръща в център на индийската култура и традиции. На 5 и 6 октомври „Фестивалът на Индия – Варна 2019“ поднася на жителите и гостите на морската столица поредица от цветни преживявания, преплитащи се с мистика, екзотични вкусове, древни знания, танци и музика. Както винаги, в обособена Експо зона на Пазара в Мол Варна, организаторите на фестивала ще представят на гостите богата палитра от аюрведични продукти, чайове, храни и подправки, класически индийски облекла, аксесоари и амулети. За почитателите на източната философия учители от Индия и Европа, сред които д-р Мауна Каушик, д-р Сидхананд Кулкарни (д-р Сид), д-р Пратикша Прабхудесаи (д-р Прат), Сатя Стив и др., са подготвили лекции, демонстрации и лични консултации за аюрведични и тантрични практики за здраве и хармония. Посетителите на изложението ще могат да научат какво представлява ведическата астрология, как да се справят с наднорменото тегло с помощта на аюрведа, да практикуват стречинг йога и да се подложат на пулсова диагностика. Както и да опитат здравословните продукти на Фермерския пазар, който тази есен е част от събитието и ще бъде в търговския център не само в събота, а и в неделя. По традиция, през двата дни на фестивала от 10 до 18,30 часа, паралелно с изложението-базар, ще има уроци по йога и медитация, мехенди - рисуване с къна, уъркшопове, индийска музика, танци, модни ревюта и томбола за всички гости. Финалът на празника ще бъде сложен в неделния ден с концерт и киртан парти от 19,30 до 22 часа. Входът за изложението-базар е свободен, а достъпът до лекциите, уъркшоповете и всички останали събития от паралелната програма - срещу такса от 10 лв. за всеки от дните на фестивала.", "date": "2019.10.04", "title": "Стречинг йога и ведическа астрология на фестивал на Индия във Варна "}
{"url": "https://www.monitor.bg:443/bg/a/view/es-dade-na-boris-djonsyn-ednosedmichen-srok-za-po-dobro-predlojenie-za-brekzit-177091", "text": "Брюксел даде на премиера на Обединеното кралство Борис Джонсън едноседмичен срок, за да представи нов план за излизане на страната от структурите на Европейския съюз, който би бил приемлив за лидерите на страните-членки. В противен случай те ще откажат да го обсъдят в рамките на срещата на върха, насрочена за 17-18 октомври, пише в. „Таймс“. Новият ултиматум, наред с основните възражения на ЕС срещу алтернативата на Джонсън на предпазния механизъм, означава, че е твърде малко вероятно лидерът на кабинета в Лондон да постигне споразумение за Брекзит преди крайния срок за 31 октомври. Европейските посланици определиха крайната дата за новото предложение на Джонсън да бъде 11 октомври, след като Мишел Барние, водещият преговарящ за ЕС за Брекзит, заяви, че правителството в Лондон трябва да „измени фундаментално своята позиция\", преди да бъде възможно провеждането на официални преговори.", "date": "2019.10.04", "title": "ЕС даде на Борис Джонсън едноседмичен срок за по-добро предложение за Брекзит"}
{"url": "https://www.monitor.bg:443/bg/a/view/kamila-kabelo-stareeneto-e-krasiv-proces-177067", "text": "Младата певица Камила Кабело е на мнение, че остаряването е красив процес и дори няма търпение самата тя да натрупа повечко годинки в житейския си актив. Това издаде 22-годишната красавица в интервю за Elle.co.uk. „Осъзнавам, че процесът на стареене е красив. Обичам и се възхищавам на В културата ни е заложено, че възрастта ни е срамна и че не трябва да я казваме. Важно е да гледаме на това от различен ъгъл.“, заяви тя. Междувременно изпълнителката на Never Be The Same работи с L'Oreal Paris по собствена линия гримове. „В началото се колебаех, защото и винаги ще бъде. Затова много подбирам нещата, с които се занимавам в малкото свободно време, което имам.“, разказа певицата.", "date": "2019.10.04", "title": "Камила Кабело: Стареенето е красив процес"}
{"url": "https://www.monitor.bg:443/bg/a/view/izmamen-myj-osydi-lubovnika-na-syprugata-si-177089", "text": "Съд в американския щат Северна Каролина постанови, че измамен съпруг трябва да получи 750 000 долара за нанесени щети от любовника на съпругата си, предаде АФП. Кевин Хауърд завел делото в град Грийнвил след като открил, че съпругата му си има любовник. Тя поискала развод след 12 години брак, като го обвинявала, че той работел много и това съсипало брачните им отношения. Кевин наел обаче частен детектив, който открил, че от няколко месеца половинката му има извънбрачна връзка с колега от офиса, който често гостувал в дома им. Разгневеният Кевин завел дело по силата на закон, датиращ от 19 век и позволяващ на член на брачна двойка да съди онзи или онази, които смята за отговорни за краха на брака \"посредством злонамерени или несправедливи действия\". Законът е в сила в няколко американски щата. През 2010 г. в Северна Каролина съд постанови изплащането на 9 милиона долара на жена, обвиняваща любовницата на съпруга си, за съсипването на 33-годишния им брак.", "date": "2019.10.04", "title": "Измамен мъж осъди любовника на съпругата си"}
{"url": "https://www.monitor.bg:443/bg/a/view/shotlandija-zabranjava-poshljapvaneto-na-decata-177086", "text": "Парламентът на Шотландия прие закон, който забранява пошляпването на децата по задните части, предаде АФП. Така Шотландия стана първата нация от Обединеното кралство, която забранява телесните наказания на деца. Законът ще влезе в сила до 12 месеца, след като бъде одобрен от британската кралица Елизабет Втора. В подкрепа на закона гласуваха 84 депутати, а против него 29. Премиерът на Шотландия Никола Стърджън каза, че е доволна, че отсега нататък децата в Шотландия ще се ползват със същата защита срещу агресиите като възрастните. Законът беше приет тридесетина години след премахването на физическите наказания в британските училища. Швеция е първата страна в света, забранила пошляпването на децата по задните части у дома. Това стана през 1979 г. Петдесетина страни последваха примера й.", "date": "2019.10.04", "title": "Шотландия забранява пошляпването на децата "}
{"url": "https://www.monitor.bg:443/bg/a/view/parlamentyt-ratificira-konvencijata-na-syveta-na-evropa-za-kinematografichnata-koprodukcija-177087", "text": "Народното събрание ратифицира Конвенцията на Съвета на Европа за кинематографичната копродукция. От 134 народни представители \"за\" гласуваха 130, \"против\" - 1, трима се въздържаха. Конвенцията на Съвета на Европа за кинематографичната копродукция е ревизирана на 30 януари 2017 г. в Ротердам. Промените, които са направени целят по-голяма гъвкавост за копродуцентите, се посочва в доклада на Комисията по културата и медиите. Максималните и минималните участия в многостранна копродукция стават съответно 80% вместо 70%, и 5% вместо 10%. В двустранната копродукция - минимално участие става 10% вместо 20%, а максималното 90% вместо 80%. Намалените минимални проценти за участие при многостранни двустранни копродукции няма да доведат до необходимост от допълнителни средства за филмопроизводството, според доклада на комисията. Евгени Будинов от ПГ на ГЕРБ посочи в изказване, че целта на конвенцията е тя да бъде съобразена с днешната технологическа, икономическа и финансова еволюция във филмовата индустрия. \"Важна промяна е отварянето на новата конвенция за подпис и ратификация от страните, извън Европа. Всяка от страните по конвенцията ще може да получава официален статус за копродукция, без да се налага да имат помежду си двустранен договор. Става въпрос за това да станат по-гъвкави копродукциите\", каза депутатът.", "date": "2019.10.04", "title": "Парламентът ратифицира Конвенцията на Съвета на Европа за кинематографичната копродукция"}
{"url": "https://www.monitor.bg:443/bg/a/view/hapche-sreshtu-mahmurluk-ili-lekarstvo-protiv-glupost-177031", "text": "Има-няма, пък вземе да ме гръмне новината, че учените изобретили „хапче срещу махмурлук“. Или някакви незнайни автори, които не са прочели едно сандъче с книги, нито са изпили половин цистерна с пиво, дават акъл как да преборите пиянското главоболие с народни методи. В началото на лятото руски учени дори измислиха „бира без махмурлук“. Алкохол без махмурлук? А стига бе! Алкохол без махмурлук не съществува, защото винаги при прекаляване със спиртните напитки чернаго брата страда, а организмът се бори болезнено с токсините. Който не иска главоболие и дискомфорт, просто да не прекалява с питиетата, или най-добре да пие бистра водица за чиста главица. Това е най-доказаното средство срещу махмурлук, всичко друго са празни приказки. Или може би не са съвсем празни приказки, а съвсем целенасочено ни пълнят главите с абсолютни глупости. Не съм привърженик на теорията на конспирацията, но светът напоследък прилича на една чудовищна манипулация. Бира без махмурлук. Цигари без огънче. Сладкиши без захар. Къщи за гости без гости. Коли без бензин. Кафе без кофеин. Плодове без витамини, но пък с токсини. Вегански пържоли. Жени с бради. Мъже, които се женят за мъже, жени, които се омъжват за жени, лесбобебета. 5G-жени. “Десет малки негърчета“ на Агата Кристи, обаче без негърчетата. Няма майтап, всичко, което не е нормално ни се пробутва като съвсем в реда нещата, морално, ново и модерно. А ние дори не лапаме шараните, ами пълни с Е-та бисквитки с формата на рибки. Алкохол без махмурлук няма и никога няма да има. Що за евтина реклама на пиячката е това? Няма и безвредни спиртни напитки. Впрочем, големите алкохолни компании отлично знаят това и дори когато рекламират продукта си, предупреждават: консумирайте умерено и отговорно. Алкохолът е легална дрога и е спорно дали тютюнопушенето или злоупотребата с пиене е по-вредно в глобален мащаб. Алкохолизмът е болест, която е погубила милиони, включително богати и известни. Към вино се юнак не показвай, защото то е по-голям юнак от теб. Днес от Уралския федерален университет ни сервират пиво, от което не боли глава. Утре от колумбийския университет „Пабло Ескобар“ ще ни предложат безкокаинов кокаин. Скоро сигурно ще пуснат и опиум за деца – нещо като детския пастет, който също като пастетът за възрастни се прави от уши, зурли и вимета. Врели-некипели. Аз самият си пийвам биричка с ясното съзнание какво точно представлява това питие. Стремя се да е отговорно и умерено. Както трябва да бъдем отговорни и умерени в лудия информационен (или фейк-информационен ) век, в който живеем. И по-малко да вярваме на глупости.", "date": "2019.10.04", "title": "Хапче срещу махмурлук или лекарство против глупост "}
{"url": "https://www.monitor.bg:443/bg/a/view/neuvjahvashtata-i-vitalna-sila-na-izmamata-177064", "text": "Не знам вие на какво мнение сте, но според мен Малечко Палечко е първото дете в риск и един от безусловните тарикати, описани в литературата. Хлапето сложи шапките на своите братя на главите на спящите дъщери на Човекоядеца. Оня се обърка и си изкла децата като пилета. Тази приказка направо не се вписва в днешните ценности – толерира измама и жестокост. Но пък Малечко Палечко се отърва от риска и спаси родата си. За съжаление склонността към измама е заложена в човешката природа. Китайците пак се оказаха прави – 2019 г. наистина се оказа Годината на свинята, дори и за България. Покрай чумата по прасетата този верен спътник на човека се оказа в центъра на събитията. Българинът има особени отношения на фатална привързаност към прасето. От една страна, го отглежда, обича го и го кръщава най-често Гошо. Но, от друга, го коли през зимата със зловещата тържественост на жертвоприношение на инките. А сега се опитва да го направи и свой съдружник в елементарна измама. По традиция кметът и ветеринарният доктор са фактори в селото. Защото раздават обезщетенията за ликвидираните по кампанията около свинската зараза животни. Тогава идва на помощ най-лесната схема. Отиваш при доктора и кмета, познавате се, всяка вечер мятате по някоя и друга ракия заедно в хоремага, и му казваш: „Пиши, селски, че съм имал пет прасета“. Всички обаче добре знаят, че въпросният юнак не е имал нито едно или най-много едно за лична употреба. Оттук нататък работата е ясна – нямаш прасета, но имаш пари. Не е нещо направено с въображение и мащаб, но върши работа. Лъжата с кимане на глава пак е лъжа, но е по-лесна, казва Чандлър. Има и втори вариант – да имаш и прасе, и пари. Тогава свинята напуска кочината - тихо и леко като индианец. Изчезва укрита някъде в горите. Тази тенденция сочи, че очевидно се създава цяло яташко движение за нелегалните прасета. Защото в този подход се иска повече организация и логистика. Но пък си заслужава и повече, защото все пак ефектът е две в едно. Центърът на анималистичното партизанско движение се оформя в Кюстендилско. Там са 146 от общо 310 случая на укрити нелегални свински партизански чети. Ама прасетата не са птицата додо и някога ще се появят. И тогава системата ще лъсне в цялата си наивност, тъпотия и андрешковщина. Извън тези нелепи случки има чиста фактология на Европейската служба за борба с измамите с евросредства (ОЛАФ) отпреди два дни. Български фермери са източили с измами около 10 млн. евро от европейските фондове през 2018 г., сочи докладът й. Според ОЛАФ измамата ощетява и местното производство, тъй като ограничава конкуренцията, спира инициативността в сектора и възпрепятства селскостопанския ръст на страната. Ами така е, от мошеничествата печелят малко хора, но много – губят. Но ако ще звучи утешително, не сме единствените. Преди години фермери в южната ни съседка Гърция бяха направили декор от фалшиви маслинови гори, за да получат субсидия за тях. Инспекторите по еврофондовете ги разгледали от вертолет с ентусиазма на футболни фенове и отпуснали парите. След това обаче далаверата беше разкрита и се вдигна страшна патардия. Факт – след драмата със свинската зараза емоционалната връзка между човек и прасе се засили, а измамите доказаха своята вечна, неувяхваща и витална сила. Такава трябва да бъде и дългата и трудна борба с тях. Да имаме едно наум обаче, че престъпната евристика няма край. Така че сега да стискаме палци да не се появи и ангина по рибите около Никулден.", "date": "2019.10.04", "title": "Неувяхващата и витална сила на измамата"}
{"url": "https://www.monitor.bg:443/bg/a/view/streljaj-na-volja-joker-177039", "text": "Не очаквайте полиция пред киносалона за премиерата на „Жокера“. Филмът, който тръгва по родните салони от днес, предизвика вълна от недоволство, продиктувано от страх, в Щатите заради престрелките, които показва на екрана. Това стана причина представянето на заглавието да се извърши при засилено присъствие на униформени, както в Ню Йорк, така и в Ел Ей. У нас подобни мерки не са необходими. Първо, защото темата, свързана с лесното придобиване на огнестрелно оръжие не е на дневен ред по нашите ширини и второ, защото филмът далеч не е толкова фрапиращ и от тази гледна точка. Пази Боже да има причина за тези стрелби, които виждаме на големия екран! С това впечатление оставаме след цялата какафония около заглавието. Връщаме се с няколко стъпки назад, за да обясним. „Жокера“ на Тод Филипс е може би първият филм за фентъзи персонаж, в чийто гръбнак се превръща реализмът. Зрителят проследява живота на неособено забавния комик Артър Флек (Хоакин Финикс). Той е специален, защото дори когато най-много иска да заплаче, всъщност се смее. Разхожда се по улиците с картичка, каквато сме виждали в ръцете на глухонемите. В нея той обяснява, че изразява искрените си извинения, но страда от ментално заболяване заради което не може да спре смеха си. Но не си представяйте приятно тихо хихикане, съвсем не. Дори и в обстановка на натъпкан автобус, където хората говорят, именно неговият странен, на моменти дори зловещ смях хвърля в почуда всички. След поредица от житейски драми като уличен побой от страна на прогимназисти, загуба на работата и закриването на социалната програма, подпомагаща лечението му, Артър не само остава на дъното на хранителната верига в града, той бива брутално изхвърлен от нея. На фона на всичко това, с проблематичните престрелки. Те се броят на пръстите на максимум и двете ръце, като тук причисляваме и всички престъпления след окончателното превръщане на Артър в Жокера. Ако филмът беше в друг жанр, нито един зрител нямаше да има проблем с няколкото изстреляни куршума. Тук обаче героят има мотив, има предистория, която вдъхва така липсващия на екшъните реализъм. И това вече е драма. Явно зрителят, смятат отвъд Океана, следва да бъде заливан единствено от безсмислени гонки и престрелки и в никакъв случай да не се докосва до реалността. В противен случай, казват недоволстващите от „Жокера“, хората могат да се опитат да копират примера на Артър... Как пък някой не взе да имитира добрата и съвестна прислужница Клео от „Рома“ (един от основните претенденти за последните награди „Оскар“)? „Това е абсолютна безсмислица! Пълня тъпня!“, не крие емоцията си и Робърт де Ниро, който също се разписва с роля в „Жокера“. Самите Филипс и Финикс са доволни, че а не минава между капките. Филипс, който е и съавтор на сценария, крои сюжета с точната цел да привлече 44-годишния актьор за главната роля. Удря джакпота! Но не и без да наложи въображението си дори върху визията на Финикс. Екранният Жокер признава, че си е представял, че трябва да качи тегло, за да се приближи външно повече до образа си. Режисьорът е строго против и настоява обратното – да свали инфарктно бързо килограми. Крайният резултат за Хоакин Финикс е 23 кг надолу вследствие на тежка (но контролирана от медицинско лице) диета и новопридобито хранително разстройство. И към момента актьорът не може да върне отново формата си, но признава: „В началото се чувствах отпаднал. Но има нещо много освобождаващо, когато загубиш толкова бързо тегло. Тялото ти започва да прави неподозирани неща.“ Относно бекстейджа, част от екипа на продукцията издава, че Финикс и Де Ниро не са говорили помежду си, когато камерата не е била насочена към тях. Причината – методът им на влизане в образ бил почти един и същ. Двамата имали лек сблъсък в началото на снимките, свързан с начина на репетиции, но бързо преодолели различията. „Казахме си няколко думи и нататък просто знаехме какво трябва да направим“, добавя още Де Ниро. Още при наливането на основите на заглавието пък режисьорът Тод Филипс отива при Warner Bros. (които държат правата за героя Жокера от комиксите за Батман) с уговорката, че ще направи лента за злодей, в който фантазията на рисуваните страници и филмите, създадени по тях, ще бъде сведена до нулата. Вдъхновява се от филми като „Шофьор на такси“ и това си личи. „Жокера“ не е за хора със слаби сърца, които биха скочили в уплах от реализма му. Или за онези зрители, които вместо да се запитат защо реалността е такава, недоволстват от факта, че седмото изкуство пресъздава действителността. „Жокера“ не е и за феновете на DC, които очакват да чуват шега след шега от устата на Артър. Но пък има малък бонус за тях – макар и не толкова директно, те ще видят и Батман на екрана.", "date": "2019.10.04", "title": " Стреляй на воля, Жокер!"}
{"url": "https://www.monitor.bg:443/bg/a/view/razbiha-depo-za-droga-v-studentski-grad-177080", "text": "При спецакция в столичния квартал „Студентски град“ е разбито депо за наркотици.  Става въпрос за голямо количество марихуана и амфетамини, подготвени за продажба и такива, които още не са опаковани. Има двама задържани. Очаква се полицията да даде повече информация по случая по-късно през деня.", "date": "2019.10.04", "title": "Разбиха депо за дрога в „Студентски град“"}
{"url": "https://www.monitor.bg:443/bg/a/view/vremeto-silni-valeji-ot-dyjd-i-opasnost-ot-grymotevici-177075", "text": "За днес е обявен оранжев код за интензивни валежи от дъжд в осем области - Добрич, Варна, Шумен, Бургас, Сливен, Хасково, Ямбол и Кърджали. Сумарните очаквани количества валеж са до 40-50 л/кв.м, на отделни места и повече. В останалата част от България е обявен жълт код за валежи от дъжд, след обяд на места с гръмотевици. Очакват се количества до 20-30 л/кв.м, на места до 40 л/кв.м. за областите София, София-област, Благоевград, Пловдив, Пазарджик, Перник, Кюстендил, Разград, Силистра, Стара Загора, Габрово, Ловеч, Плевен, Велико Търново, Русе, Смолян и Търговище. Според прогнозата на НИМХ за следващото денонощие през страната ще премине добре изразен студен атмосферен фронт. От запад на изток ще има интензивни краткотрайни валежи от дъжд. През предстоящата нощ по-значителни ще са количествата в планинските райони и по високите полета на Западна България, а през деня - в централните райони. На места в Югоизточна България валежите ще са придружени с гръмотевични бури, има условия за градушки. След обяд от северозапад валежите ще започнат да спират и облачността да се разкъсва. В Дунавската равнина ще духа умерен, временно силен вятър, който постепенно ще отслабва. В Източна България вятърът ще се ориентира от север-североизток и ще е умерен. Ще продължи да нахлува студен въздух. Минималните температури в по-голямата част от страната ще са между 7 и 12 градуса, в източните райони около 10 - 15 градуса. Максималните температури също ще са в широк интервал - от 11 -16 градуса в Западна България до 23 - 25 градуса в югоизточните райони. През нощта срещу събота, с изключение на северозападните райони, валежите ще продължат, по-интензивни ще са в Източна България. Министерството на вътрешните работи предприема превантивни действия във връзка с очакваната динамична метеорологична прогноза. От ГД \"Пожарна безопасност и защита на населението\" са изпратени писма до областните управители на посочените области и директорите на дирекциите към ГДПБЗН с информация за предстоящите сериозни метеорологични промени и очаквани валежи и указания за информиране на изпълнителната и местната власт. На териториалните структури на ГДПБЗН е разпоредено стриктно следене на обстановката и повишаване при необходимост на готовността при възникване на извънредни ситуации или за въвеждане на плановете за действия при наводнение.", "date": "2019.10.04", "title": "Оранжев код за проливни дъждове в осем области "}
{"url": "https://www.monitor.bg:443/bg/a/view/zemetresenie-razlulja-plovdiv-tazi-nosht-177081", "text": "Земетресение с магнитуд 2,4 по Рихтер е регистрирано в района на Пловдив, съобщи \"Фокус\", като цитира Националния институт по Геофизика, Геодезия и География (НИГГГ). Трусът е регистриран в 00.42 часа. Епицентърът е бил между село Йоаким Груево, село Куртово Конаре и град Перущица. Няма данни за материални щети и пострадали.", "date": "2019.10.04", "title": "Земетресение разлюля Пловдив тази нощ"}
{"url": "https://www.monitor.bg:443/bg/a/view/bogatite-vyv-fermata-praznuvat-rojden-den-s-joga-i-djanki-177050", "text": "Десет дни след завръщането си във „Фермата: Нов свят“ бизнесменът Митко Калайджиев празнува символично рожден ден. Синът на общински съветник от Благоевград чукна 26 върху раменете на адаша си - софтуерният милионер Митко Караиванов. Калайджиев яхна на конче съотборника си, за да стигне до клоните на най-сочната джанка в двора. Английската възпитаничка Елизабет Илчева бе единствената будна чорбаджийка по това време и се кандидатира за личен асистент на Митко, така че той да се почувства обгрижен на празника. но тук може би ще усетя нещата по различен начин“, призна собственикът на агенция за недвижими имоти. Калайджиев посрещна личния си празник след серия от извънредни събития в стопанството на чорбаджиите. Като фермер на седмицата Сами Хоссни го събуди по първи петли, за да започне да работи, което го изнерви зверски. За да го успокои, Елизбет го включи в импровизиран йога клас на двора, а когато стигнаха до палаво въртеливо движение на дупето, комбинирано с котешки гръб, Митко избухна в смях. Калайджиев успя да се спречка за пореден път с фермера на седмицата заради дребнавото си отношение към храната и факта, че се заяде с него за два заделени картофа в повече за вечеря. Припомняме, че бизнесменът от Благоевград бе върнат във „Фермата“ служебно само седмица след като загуби елиминационния дуел срещу военния Станислав от отбора на сиромасите. От предаването си позволиха този прецедент, след като хомофобът Иван Милин бе дисквалифициран заради шамар, а вдовицата на подземен бос Таня Величкова така и не зае мястото си сред чорбаджиите по здравословни причини.", "date": "2019.10.04", "title": "Богатите във „Фермата“ празнуват рожден ден с йога и джанки"}
{"url": "https://www.monitor.bg:443/bg/a/view/kradci-bezmilostno-prebiha-vyzrastno-semejstvo-v-kazanlyshko-177083", "text": "Двамата обирджии нанесли брутален побой на пенсионерите с дървен кол.  Влезли през нощта в дома на 76-годишен мъж и съпругата му през оградата и се представили за полицаи. Стопанинът се събудил от удар. Опитал да окаже съпротива на единия мъж, но се оказало, че нападателите били двама. Повалили го на земята и започнали да удрят. Крадците задигнали телефон и избягали. Счупили и инвалидната количка на съпругата му. Възрастният мъж подал сигнал за случилото се и двамата мъже са задържани в центъра на селото. Двамата рецидивисти (осъждани са многократно) са в ареста за 72 часа. \"Това престъпление е прецедент като начин на извършване за района ни\", пояснява Христо Петров, началник на \"Криминална полиция\" в Казанлък.", "date": "2019.10.04", "title": "Крадци безмилостно пребиха възрастно семейство в Казанлъшко"}
{"url": "https://www.monitor.bg:443/bg/a/view/fejsbuk-premahna-stotici-akaunti-i-grupi-177082", "text": "Социалната мрежа Фейсбук обяви, че е закрила общо 280 акаунта, 149 страници и 43 групи, както и 121 акаунта в Инстаграм в ОАЕ, Египет, Нигерия и Индонезия, предаде Ройтерс. Мрежата, която притежава Инстаграм и УотсАп, каза, че акаунтите са премахнати заради \"координирано неавтентично поведение\". Те са разпространявали съдържание за дейностите на ОАЕ в Йемен и за иранската ядрена сделка, както и на критики срещу Катар, Иран и Турция. По-рано през годината Фейсбук премахна акаунти от Ирак, Украйна, Китай, Русия, Саудитска Арабия, Тайланд, Хондурас и Израел. Социалната мрежа прави опити да предотврати онлайн злоупотребите и разпространението на дезинформация, в това число в предизборните кампании.", "date": "2019.10.04", "title": "Фейсбук премахна стотици акаунти и групи "}
{"url": "https://www.monitor.bg:443/bg/a/view/belosani-apartamenti-za-cherni-dni-177066", "text": "Нашенци, изкарващи насъщния си във Великобритания, масово купуват по два-три, че и повече апартаменти в родината (виж стр. 9). Така де, Брекзит със или без споразумение най-вероятно ще се случи. Затова е и време по стар български обичай парите, натрупани от гурбет, да бъдат сигурно инвестирани., а пък на Албиона каквото ще да става. .С една дума белосани апартаменти за черни дни. И още нещо. Ако за гордите британци „Моят дом е моята крепост“, нашенското отношение към недвижимостите е малко по-различно. Причината – приятели колеги и роднини признават че си надвил на масрафа, само ако имаш най-малко две „крепости“ в града и поне една на село. Ако живееш пък под наем, си направо пропаднал до най-ниското стъпало в социалната стълбица. Въпрос на народопсихология. А явно тя не се променя дори да си живял и 30 години на Запад. В крайна сметка добре е, че гурбетчиите, работещи в странство, харчат големите суми предимно у нас. Това на практика е и сериозна инжекция за икономиката ни.", "date": "2019.10.04", "title": "Бeлосани апартаменти за черни дни "}
{"url": "https://www.monitor.bg:443/bg/a/view/po-dobre-nova-programa-prez-tri-godini-otkolkoto-pokolenie-s-propuski-v-znanijata-177065", "text": "Тазгодишните четвъртокласници са първите, които ще учат по учебни програми по новия Закон за предучилищно и училищно образование. Така планове ще бъдат изпробвани поне по веднъж в клас. В същото време от МОН вече заформят експертна група, която да преразглежда учебните програми, по които ще се учат малчуганите в основното училище. Първа ще е математиката (виж стр. 7). Резултатите на учениците по този предмет, функционалната неграмотност у хлапетата, липсата на концентрация и загуба на интерес говорят, че е необходима подобна стъпка. По-добре е това да се случи навреме, а не да чакаме още едно поколение, което да има пропуски в знанията си. Децата, които днес са пети клас, и тези в първи, които след пет години ще са на тяхно място, са напълно различни. Първите са родени в ерата на дигиталните технологии, но вторите са израснали с тях. Затова и за тях трябва да има различни методи на преподаване, които да са съобразени с техните силни страни. Не случайно и от МОН обмислят още с постъпването си в училище малчуганите да имат часове по дигитално обучение. Така че няма нищо лошо в това да се преразгледат програмите, по които се обучават децата, стига те да бъдат обновени по начин, който да гарантира усвояването на материала.", "date": "2019.10.04", "title": "По-добре нова програма през три години, отколкото поколение с пропуски в знанията"}
{"url": "https://www.monitor.bg:443/bg/a/view/trima-zaginali-v-29-tejki-katastrofi-za-denonoshtie-177084", "text": "През изминалото денонощие на територията на страната са станали 29 тежки катастрофи. Трима са загинали, 33 ма са ранени, информира МВР. В София са станали 40 леки и 4 тежки катастрофи. Четирима са ранени.", "date": "2019.10.04", "title": "Трима загинали в 29 тежки катастрофи за денонощие"}
{"url": "https://www.monitor.bg:443/bg/a/view/prodadoha-majmuni-v-britanskija-parlament-za-rekordna-suma-177085", "text": "Голяма картина на стрийт арт творецът Банкси, на която се виждат маймуни да седят в британския парламент, беше продадена за над 12 милиона долара на търг в аукционната къща Сотбис в Ню Йорк, предадоха световните агенции.  Това е рекордна цена за продажба на търг на творба на мистериозния творец, чиято самоличност остана неизвестна. Картината, в която вместо депутати в Камарата на общините на британския парламент, седят шимпанзета, беше оценена първоначално за 1,5 до 2 милиона британски лири. Търгът продължи 13 минути и точната цена, за която беше изтъргувана беше 12,2 милиона долара (9 879 500 паунда). Картината \"Devolved Parliament\" е с размери 2,67 метра на 4,46 метра. Преди да бъде поставен този рекорд, на търг най-скъпо беше продадена творбата на Банкси \"Пази го безупречно чисто\". През 2008 г. на търг в Ню Йорк тя се изтъргува за 1 870 000 долара.", "date": "2019.10.04", "title": "Продадоха маймуни в британския парламент за рекордна сума"}
{"url": "https://www.monitor.bg:443/bg/a/view/esenni-virusi-ni-mychat-ot-3-do-5-dni-177068", "text": "Протичат с хрема и болки в гърлото, може да са и без температура. За грип не можем да говорим, тъй като все още няма положителни проби - не само у нас, но и на Балканите и в Европа, казва в интервю за \"Монитор\" д-р Ангел Кунчев, главен държавен здравен инспектор. - Повишаване на заболеваемостта има леко - до около 32 на 10 000. Това е сравнително ниско, тъй като по време на грипни епидемии стигаме до над 300. Така че сега сме твърде далеч от епидемична ситуация. Но последните две-три седмици наистина има постепенно увеличение, което е очаквано. Вече сме в сезона на есенните вируси. За грип не можем да говорим, тъй като все още няма положителни проби - не само у нас, но и на Балканите и в Европа. Твърде е рано за циркулацията им. А особено ако има малко по-резки промени в температурите, както се очаква, заболеваемостта ще се увеличи. Но и сега има отделни райони, където вече е по-висока. - Прави впечатление Стара Загора, където миналата седмица заболеваемостта е 110 на 10 000. Разбира се, там може да се дължи на по-добрата регистрация просто, но явно това е един от засегнатите райони. Също така се наблюдава увеличение в Плевен, Пловдив - по 60-70 на 10 000. Но не става дума за нещо особено. Дори в сравнение с миналата година цифрите са много по-ниски. От 1 октомври започваме по-интензивно изследване на проби от хора с различна клиника от всички райони. Както и мои колеги вече изтъкнаха, в момента няма грипни вируси, но има респираторни. Те се предават по въздушно капков път - много лесно и бързо. Разликата е, че протичат доста по-леко. Затова и трудно се отразява в статистиката, тъй като много малко хора ходят на лекар. Ако не става дума за малки деца, възрастните го карат на крак. Провеждат самолечение, тъй като продължава от 3-5 дни. Малко хора посещават лекар за запушен нос и леки болки в гърлото. Има изключения, разбира се. При някои протича по-тежко, но това е рядко. - Типичните симптоми за респираторно заболяване. Основно протича със засягане на горните дихателни пътища. Може да има субфибрилна температура, но не е задължително, болки и дразнене в гърлото, запушен нос. Рядко обаче се стига до сериозна кашлица. Обикновено отминава за 2-3 дни. - Вярно ли е, че става дума за пикорнавируси и какво точно представляват те? - Това са група от вируси. Те са разнообразни и минават на отделни вълни до януари. Не че са водещи климатичните условия, но когато имаме по-резки смени на температурите, особено надолу, се ускорява заболеваемостта. Лигавицата става по-чувствителна, защото резките промени са стрес и за нея. - Мерките са предимно ограничаване контактите от видимо болни хора, добра хигиена, защото много често тези вируси се предават не само по въздушно-капков път, но и чрез замърсени предмети, играчки, пипане на замърсени повърхности. И когато не се мият ръцете и си пипат очите и устата, също се заразяват. Не казвам, че тези мерки са кой знае колко ефективни, но то няма и друго кой знае какво да се направи. - В никакъв случай. Ако не е прераснала в нещо по-сериозно, а това е изключение при риновирусна инфекция, един здрав организъм се справя бързо. Дали трябва да се приемат допълнителни стимуланти, витамини, е въпрос на преценка на лекар. Но аз не съм привърженик на допълнителен прием на витамини в големи количества. Ако се храните балансирано, получавате достатъчно от необходимите елементи. Както казах, най-вероятно със застудяването на времето ще има и повече болни, но не можем да говорим за епидемична обстановка и за грип. - Трите последни месеца на годината са подходящи - октомври, ноември и декември. Така че ще имаме достатъчно време. Статистиката показва, че у нас грипната епидемия е втората половина на февруари. Това означава, че дори да се ваксинираме и януари, имаме време да изградим имунитет. Отговорът е три седмици след това. Но ноември и декември са изключително подходящи, надявам се, че дотогава ще имаме дългоочакваната безплатна ваксина за възрастните хора. Така те ще могат да се възползват. - От фирмата обещаха, че могат да я доставят в края на октомври. - Много е трудно да преценим. Истината е, че заради това, че има ниска покриваемост, която е 2-4%, е трудна прогнозата. Вярно е, че миналата година количеството на внесените ваксини не достигна, въпреки че общо взето всяка година е едно и също. Тази зима дори ще бъдат повече. Само по програмата за възрастните хора ще осигурим 150 000 безплатни. Още толкова фирмите пускат и на свободния пазар. Така че ако и това количество не достигне, ще го имаме предвид от следващата година да се внасят повече. - Няма ограничения. Ваксините са препоръчителни за деца над шест месеца, защото се смята, че до тази възраст то е предпазено с антителата на майката. - Затишие има определено. За разлика от разгара на епидемията, който беше март-април и седмично регистрирахме между 80-90 случая, сега регистрираме по 3-4. Това е значителен спад, но продължава да има заразени, което означава, че вирусът циркулира. И където има неваксинирани деца, ще се разболеят. Затова искахме да обхванем най-рисковите райони. Издирваме деца, които са в писъците на общопрактикуващите лекари, но не са намерени месеци наред. Така че ефект има, но има още какво да се желае. - Тази тема ми е малко далечна. Злоупотреби наистина има, така че трябва да има по-засилен контрол. Очевидно има хора, които явно искат да си останат вкъщи, и ползват облаги. Там, където има съмнения, е нормално да има механизъм за стопиране на тези злоупотреби. Роден е на 19 октомври 1959 г. През 1985 г. завършва Медицинския институт в Пловдив. От 1986 г. работи в отдел “Противоепидемичен контрол” към ХЕИ в Хасково От 2001 г. е в отдел “Противоепидемичен контрол” в здравното министерство От 2008 г. оглавява “Надзор на заразните болести” към МЗ", "date": "2019.10.04", "title": "Есенни вируси ни мъчат от 3 до 5 дни"}
{"url": "https://www.monitor.bg:443/bg/a/view/kustendil-shampion-po-ukriti-praseta-v-zadnite-dvorove-177069", "text": "Кюстендилци са първенци в опитите да си скрият прасетата, за да отърват ножа. От общо 310 нарушения, открити от инспекторите на агенцията по храните (БАБХ), над една трета (139) са провинилите се свинари в областта, известна повече с отглеждане на череши. До проверките се стигна след множество сигнали за нарушаване на забраната за репопулация от вече изрядни стопани. Инспекторите тръгнаха по страната по обекти за отглеждане на свине тип „заден двор“ по разпореждане на земеделския министър Десислава Танева. По данни на земеделското министерство са 2299 проверки на територията на цялата страна. При проверките инспекторите са установили несъответствия в 310 обекта за отглеждане на свине тип „заден двор“, от които 139 в област Кюстендил. Най-много нарушения са открити още в Благоевград – 35, по 20 в Хасково и Габрово и Стара Загора (18). има в областите Русе и Варна, където са открити само по едно нарушение. При проверките са установени несъответствия, свързани с прасетата без идентификация, нерегистрирани обекти и такива, които не са въвели мерки за биосигурност. При проверките са издадени 80 акта и 241 предписания. Има отказани заявления за изплащането на обезщетенията на личните стопанства в страната заради африканската чума по свинете. Броят на стопанствата, които бяха подадени по списък в МЗХГ, е 34 821, подадените заявления в областни дирекции по безопасност на храните са 29 500, финансовото подпомагане е в размер в момента на 8,85 млн. лева, изплатени в 1691 населени места в 179 общини. Припомняме, че подаденият списък с информация за личните стопанства беше събрана през областни епизоотични комисии от кмета на населеното място и официалния ветеринарен доктор. Тези на агенцията по храните. Причините за това са много, включително и това, че те не отговаряха на изискванията за лично стопанство, а именно към момента по наредба 44 - отглеждане само на свине за угояване до 5 броя. По тази причина не бяха регистрирани и инвентаризацията и преброяването за нуждите на ограничаване на епизоотичния риск, беше направено лятото, когато се взе решение за прилагане на тази мярка. Над 46 хиляди прасета в стопанствата тип „заден двор” паднаха жертви на чумата, показват данните на БАБХ към средата на септември. Те са били заклани, а стопаните им са усвоили месото. Дребните стопани по селата бяха принудени да заколят без време прасетата си заради разразилата се в страната зараза от африканска чума. В 20-километровата зона около големите свинекомплекси трябваше да бъдат ликвидирани животните в стопанствата тип заден двор, защото са потенциален източник на заразата. Срещу това стопаните получават по 300 лева от държавата. Парите са предназначени за дезинфекция на кочините, преди те да бъдат заселени с нови животни от септември догодина.", "date": "2019.10.04", "title": "Кюстендил шампион по укрити прасета в задните дворове (ТЕМАТА) "}
{"url": "https://www.monitor.bg:443/bg/a/view/petykyt-chertae-kraja-na-ljatoto-idva-dyjd-177078", "text": "През следващото денонощие през страната ще премине добре изразен студен атмосферен фронт. От запад на изток ще има интензивни краткотрайни валежи от дъжд.  През нощта по-значителни ще са количествата в планинските райони и по високите полета на Западна България, а през деня - в централните райони. На места в Югоизточна България валежите ще са придружени с гръмотевични бури, ще има условия и за градушки. След обяд от северозапад валежите ще започнат да спират и облачността да се разкъсва.  В Дунавската равнина ще духа умерен, временно силен вятър, който постепенно ще отслабва. В Източна България вятърът ще се ориентира от север-североизток и ще е умерен. Ще продължи да нахлува студен въздух. Минималните температури в по-голямата част от страната ще са между 7 и 12 градуса, в източните райони - от 10 до 15 градуса. Максималните температури също ще са в широк интервал - от 11-16 градуса в Западна България, до 23-25 градуса в югоизточните райони. През нощта срещу събота, с изключение на северозападните райони, валежите ще продължат, по-интензивни ще са в Източна България. Над Черноморието ще бъде облачно. Ще има валежи от дъжд, които след обяд и вечерта ще са интензивни и на места по южното крайбрежие ще са придружени с гръмотевици и с временно усилване на вятъра. Ще духа умерен, по Северното Черноморие временно силен, северозападен вятър, който през деня ще отслабва и ще се ориентира от север-североизток. Максималните температури на въздуха ще се задържат все още високи, като ще между 18 и 23 градуса. Температура на морската вода ще е 21-22 градуса. Вълнението на морето ще бъде около 2 бала. Над планините ще бъде облачно с валежи от дъжд, над 2000-2200 метра от сняг. През предстоящата нощ значителни валежи ще има в масивите от Западна България, а през деня и през нощта срещу събота - в източната половина на Стара планина, в Източните Родопи и в Странджа-Сакар. Ще духа умерен, по високите и открити части силен югозападен вятър, който в масивите от Западна България постепенно ще се ориентира от северозапад. Температурите ще се понижават. Максималната температура на височина 1200 метра ще е около 12 градуса, на 2000 метра - около 5 градуса. Атмосферното налягане ще е по-ниско от средното за октомври, но ще започне да се повишава. В събота, 5 октомври, вятърът ще отслабне. Облачността ще е променлива, по-често значителна. В източните райони сутринта все още ще превалява слабо, в процес на спиране.  През нощта срещу неделя, 6 октомври, вятърът от северозапад отново ще се усили. На места от запад на изток ще превали, но впоследствие ще започне разкъсване и намаление на облачността. В неделя ще бъде ветровито, с променлива облачност, почти без валежи. Дневните температури слабо ще се повишат.", "date": "2019.10.04", "title": "Петъкът чертае края на лятото – идва дъжд"}
{"url": "https://www.monitor.bg:443/bg/a/view/margaritis-shinas-zashtiti-strannija-si-resor-v-ek-177079", "text": "Кандидатът за еврокомисар, който ще отговаря за ресора \"защита на европейския начин на живот\", гръкът Маргаритис Схинас, защити по време на изслушването пред евродепутатите това наименование, което породи полемика, предаде АФП. Парламентарните групи на левицата, социалдемократите, либералите и еколозите поискаха от председателката на бъдещата Европейска комисия Урсула фон дер Лайен да се откаже от името на ресора на Схинас, асоцииращ миграцията и защитата на европейския начин на живот. По време на изслушването на Схинас евродепутати го приканиха да признае, че изборът на това наименование е бил грешка, че се възприема като победа за крайната десница и че самото наименование е токсично. Схинас каза, че уважава аргументите, изразени за и против наименованието, както и желанието на Фон дер Лайен да се вслушва и търси консенсус и изрази увереност, че времето ще даде отговор на въпросите, касаещи наименованието, повдигнати по време на изслушването. Бившият говорител на ЕК отхвърли негативните интерпретации на наименованието на ресора си и подчерта, че постът му освен миграционния въпрос, включва културата, образованието, заетостта, сигурността, здравеопазването и равнопоставеността. Това не е \"култура на \"ние срещу тях\"\", допълни той и каза, че \"популистите трябва да се чувстват застрашени от нашите ценности\". \"Европа винаги ще бъде земя на убежището. Но трябва също така да бъде ясно, че онези, на които е отказано убежище, защото не отговарят на критериите, трябва да си тръгнат\", каза Схинас. Същевременно европейски парламентарни източници казаха днес, че се обмисля втора серия от изслушвания на кандидати за еврокомисари, за да се даде втори шанс на французойката Силви Гулар и на други провалили се на устния изпит кандидати, предаде Франс прес. Следващата седмица предстои изслушването на още петима кандидати. 19 бяха изслушани тази седмица. От тях трима се оказаха в затруднено положение. Гулар се показа способна да управлява важното досие за вътрешния пазар, промишлеността и отбраната, но тя трябва да обясни на ЕП защо се стреми към поста на еврокомисар въпреки съдебните проблеми, които я принудиха да подаде оставка като министър във Франция, казва евродепутат от Европейската народна партия. Гулар е разследвана в родината си за използване на европейско финансиране, отпускано на евродепутатите от Демократично движение за техните асистенти. Подобно разследване се води и от службата на ЕС за измами ОЛАФ. Гулар е разпитвана и за големите възнаграждения, получени от американски мозъчен тръст между 2013 и 2016 г., когато е била евродепутат. Проблеми на изслушванията имаха шведката Илва Йохансон, предложена за поста еврокомисар за вътрешните работи, и полякът Януш Войчеховски, предложен за еврокомисар за земеделието. Двамата изобщо не са успели да убедят евродепутатите, че са способни да се справят с ресорите си.", "date": "2019.10.04", "title": "Маргаритис Схинас защити „странния“ си ресор в ЕК"}
