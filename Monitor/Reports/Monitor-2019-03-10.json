{"url": "https://www.monitor.bg/bg/a/view/ch-si-ta-sybirat-vse-poveche-pari-na-sydebnata-vlast-159326", "text": "Частните съдебни изпълнители събират все повече пари на съдебната власт, съобщи председателят на Съвета на Камарата на частните съдебни изпълнители Георги Дичев. През 2016 г. те са събрали 1,1 млн. лв., през 2017 г. – 2,23 млн. лв., през 2018 г. - 2,4 млн. лв., като данните за м.г. все още не са пълни. „Откакто действа споразумението с ВСС, близо 6 млн. лв. са възстановени на съдилищата. Цифрата не е голяма, но това е, защото една огромна част от тези вземания всъщност са несъбираеми. Става въпрос или за осъдени, които са в затвора без никакво имущество, или за чуждестранни граждани, които са в чужбина и нямат никакво имущество у нас, или за хора, които не притежават имущество и доходи, от които да бъдат събрани тези суми”, обясни Дичев.", "date": "2019.03.10", "title": "ЧСИ-та събират все повече пари на съдебната власт"}
{"url": "https://www.monitor.bg/bg/a/view/dojivotnik-jali-prisyda-s-blizo-1000-rykopisno-napisani-stranici-159269", "text": "Доживотен затвор при специален режим заради предумишленото убийство на родителите си Божура и Цветан Караджови получи миналия септември синът им и бивш полицай Венцеслав. Присъдата му на първа инстанция може да бъде обжалвана, което подсъдимият е сторил. В Апелативния съд в Пловдив той е депозирал близо 1000 без 19 страници ръкописно написана жалба. От своя страна адвокатката му Зоя Тошкова е изложила мотивите си пред въззивните магистрати на 60 страници. Още на фаза окръжен съд Венцеслав Караджов заяви: „Невинен съм. Борбата продължава. Има и други инстанции”, въпреки че посрещна с усмивка присъдата си. „Не съм изненадана от решението на тази първа инстанция. Семейството винаги се надява на нещо по-добро, но ние с Венцеслав бяхме готови. Присъдата не ни изненада”, каза миналия септември Тошкова. Тя продължава да е категорична, че няма нито едно пряко доказателство срещу клиента й. Оръжието на убийствата изобщо не е открито.  Божура и Цветан Караджови са били застреляни на 15 май 2016г. в дома си на ул. „София” в Пловдив. Двамата живеели много бедно до ж.п. линията и имали от години имотни спорове с единствения си син. И те, и той, многократно се жалвали в полицията. Дни преди двойното убийство Венцеслав и Каля загубили едно от делата срещу Божура и Цветан за имота на ул. „София”. Причината за кавгите между млади и стари била двуетажната къща, в която за кратко живеели подсъдимият и семейството му. Тя и земята под нея по документи се водели на бащата Цветан, въпреки че Венцеслав и Каля твърдят, че те са дали парите за имота. Средствата спечелили по време на гурбет в Англия. Венцеслав Караджов бе арестуван на 17 май 2016г. и обвинен за двойното убийство. Божура и Цветан били застреляни общо с 8 куршума. Според обвинението подсъдимият отишъл два дни по-рано с пистолет в дома на родителите си. Наблюдавал известно време поведението им и отвън, през прозореца, прострелял с два изстрела майка си Божура Караджова. След това с щанга счупил стъклото на входната врата. С трети изстрел прострелял в главата баща си Цветан Караджов. Влязъл в жилището и стрелял още няколко пъти в телата на родителите си, за да е сигурен, че са мъртви и напуснал имота. Телата им били открити два дни по-късно от съседка, която си купувала пресни яйца от тях. От ареста си до момента синът на убитите твърди, че няма нищо общо със смъртта им. Процесът в апелативния съд в Пловдив е насрочен за 26 март т.г.  ", "date": "2019.03.10", "title": "Доживотник жали присъда с близо 1000 ръкописно написани страници"}
{"url": "https://www.monitor.bg/bg/a/view/asen-aleksandrov-s-portfolio-na-uchenika-shte-se-podobri-vryzkata-s-roditelite-159296", "text": "Униформите трябва да са задължителни с нормативен документ. Иначе винаги има противоречия, каза в интервю за \"Монитор\" председателят на Сдружението на директорите в системата на средното образование в България и директор на 51-во СУ„Елисавета Багряна“  - - Регистрирани са около 120 присъстващи, като се очаква да бъдат споделени над 30 практики по химия, физика, биология, информационни технологии и информатика. Те ще бъдат разделени в пет различни кабинета по природни науки, в които педагозите ще представят най-иновативните неща, които правят в своите предмети. Някои от практиките ще бъдат представени от един учител, а други от няколко. Това е още по-ценно, тъй като ще бъдат демонстрирани междупредметните връзки. Надяваме се и министерството да види колко е важно да се промени образователната среда. Преподаването на природни науки зависи най-вече от добрите учители, но важна роля има и добрата материална база. Децата искат да бъдат по-активни в получаването на информация, да гледат и правят опити. Един от уроците, които ще представим, е за връзката между физиката и музиката. Ще имаме друг за генетиката, с който ще се демонстрира как между двама бели родители може да се роди дете е черна кожа. - Нашите стаи по природни науки са по-различни от стандартните. Ние нямаме дъска, а учениците могат да следят урока на двете стени с помощта на мултимедии. Децата са насядали на групи по пет, шест или осем спрямо задачата. По този начин те се учат да работят в екип, което е много важно умение на 21-ви век. Нямаме подиум и специално място на учителя, което прави учебния процес по-творчески. Използва се и методът на обърнатата класна стая, при който учениците трябва предварително да се подготвят. По време на часа всеки представя своите изследвания, а учителят показва грешките, учи децата коя информация е правилна и коя не. STEM идва от S-наука, T–технологии, E -инженерни науки и M–математика - това са изключително важни умения за икономиката. Към тях обаче ние добавяме и изкуството – А. (STEAM). Изкуството придава и колорит, защото в съвременното общество най-важна е разликата между интересното и скучното. В днешно време не е лесно да си учител, защото е трудно по пет часа на ден да си интересен. Ние сме убедени, че тези умения са много важни за развитие на личностните качества на учениците. Ако имаш математически, химически и каквито и да е умения, но нямаш чисто човешки, няма да си щастлив и полезен. Тези лаборатории определено повишават интереса на децата към тези предмети. В тях разполагаме с много интересни микроскопи, колби, епруветки. Децата правят опити още от 5-6 клас и умират от възторг, защото им са много интересни. От друга страна, мултимедиите позволяват да наблюдават всеки процес, който се случва на стените – могат да видят атомите, различни химични процеси, как разцъфтява цвете не за месец, а за няколко минути. По този начин техният интерес се разпалва, защото те също търсят примери и по този начин урокът се обогатява. - В Закона за предучилищното и училищно образование е казано, че всяко училище може да избира свои отличителни знаци. Проблемът е, че не е регламентирано как всички учители и родители да постигнат консенсус. Ние също сме правили опити за постоянна униформа, но една част, около 20%, от родителите са против каквото и да предложим. Ние сме забранили да се идва със скъсани дънки, но започват пазарлъците с кръпки може ли, с 3 см дупка може ли, родители пък са казвали, че нямат други дрехи. Ако искаме да имаме униформи, би трябвало да се запише в нормативен документ, че са задължителни. Когато училищната общност трябва да реши сама, винаги ще има противоречия. В 51-во учениците от първи клас носят оранжеви тениски, втори - зелени, трети – червени, и т.н. Това има много практично решение, защото когато излязат в междучасието, ние можем да ги наблюдаваме и да знаем кое от кой клас е. Аз съм за въвеждането на униформите, но така както е зададена нормативната уредба, е трудно да се реши. - От десетина години са един и същ брой – 4 паралелки. Този прием е определен от броя на живеещите в квартала. И тази година ще имаме повече кандидати, тъй като живеещите в нашия район са с около 30-40 повече. - Да. Миналата година това бе най-драматичното при нас, защото останаха около 10 деца с братя и сестри, но не бяха в първа група и се наложи да поискаме допълнителни бройки от министерството, за да не ги разделяме. Лошо е, че там, където децата от района в първа група са повече от местата, част от тях могат да не бъдат приети. Правилата от миналата година и с промяната от тази успокоиха нещата. - Важно е къде да се съхраняват те. В шкафчетата е трудно да се събере всичко – учебници, гуменки, води, портфолио. Не се знае дали там ще ги запазят, затова решихме, че е по-добре да се съхраняват от родителите. Учителят заедно с тях трябва да определи какво да се събира в него - по всеки предмет по-важни писмени работи на определен период (в началото на годината, в края на първия и втория срок), някои рисунки и проекти. Те да бъдат подреждани хронологично. По този начин всеки родител, както и самото дете ще могат да установят какъв е неговият напредък. Това начин за подобряване на комуникация между родители и учители, защото събирайки портфолиото на учениците, те разговарят помежду си. Това бих поставил на първо място сред ползите. Дава се възможност родителят да съдейства самото дете да се развива по-правилно и ако има дефицити, да ги навакса. В края на всеки срок предвиждаме да разглеждаме всяко портфолио и по този начин те могат да покажат на директор, зам.-директор и главни учители какво са постигнали. В началото на 5-и клас родителите ще ги занесат преди първия учебен ден на класните ръководители и учители, които да се запознаят с талантите и способностите на отделните деца, според което да нагласят своята работа. Не на последно място това е страхотен емоционален спомен за тези родители. - Ученическият съвет на 51-во училище. Те се събират всяка седмица, обсъждат различни неща в училището, дават предложения. Това е като един контрапункт на тенденцията да се показват повече негативите в училищата, докато в реалния живот добрите неща са повече. Те могат да бъдат много – от събиране на средства, през казването на добра дума на своя съученик. На входа на училището всеки ден една учителка се грижи да има листчета, на които са записани мили пожелания - „усмихни се днес“, „ти си моят герой“, „ти си добър човек“. Учениците минават, вземат едно листче и го подаряват на свой съученик. Това е много мило и на всеки му е приятно да чуе добра дума. Следващата седмица учениците са решили да се грижат за по-свитите деца, които в междучасието стоят на пейката сами. Говорили сме си, че те не трябва да бъдат изолирани и да им се подаде ръка. Друг добър пример е как в един клас се прави нещо като томбола с имена на всички деца. На всеки му се пада съученик, който да наблюдава през цялата седмица и в края й имат един час, в който се разказва кой какво добро е забелязал в другия, каква добра промяна. Например през тази седмица детето е било по-старателно, по-дисциплинирано, по-усмихнато. По този начин се опитваме децата да гледат доброто, да се концентрират върху него, а не върху лошите неща. Възпитанието на ценности и добродетели е нещо, което е в дефицит в българското училище и се опитваме да променим това. Гордея се и с големи ученици от 9-и, 10-и, 11- и клас, които влизат в часовете при по-малките от 1-ви до 5-и клас и им говорят за добродетелите. Имаме една книжка, в която са описани 55 добродетели - скромност, честност, храброст, щедрост. По-големите разказват на малките и дават примери за тях от живота. Техните думи се приемат повече от тези на учителя, те са като герои на децата.", "date": "2019.03.10", "title": "Асен Александров: С портфолио на ученика ще се подобри връзката с родителите"}
{"url": "https://www.monitor.bg/bg/a/view/ludogorec-bi-s-2-0-levski-v-derbito-na-vyrha-159332", "text": "„Лудогорец“ спечели с 2:0 дербито на върха в Първа лига и на практика отказа „Левски“ от битката за титлата. Пред 17 000 фенове на стадион „Vivacom Arena – Георги Аспарухов“ „орлите“ ликуваха след голове на Марселиньо и Джоди Лукоки, а мачът бе повторен дебют за Стойчо Стоев начело на шампионите. След победата „Лудогорец“ продължава да има аванс от 5 точки на върха пред ЦСКА, а „Левски“ вече е трети и е на 8 точки от първото място. Резултатът бе открит от Марселиньо в 21-вата минута след късметлийски гол, след като топката рикошира в защитника Давид Яблонски. Преди това Клаудиу Кешеру пък нацели гредата на вратата на „Левски“. „Сините“ се опитаха да изравнят резултата през второто полувреме, но Джоди Лукоки реши всичко с попадение в 91-вата минута. „Това беше много важна победа в борбата за титлата, коментира след двубоя Марселиньо, който бе избран за Играч на мача. - Много е важно да печелим мачовете си, а още повече тези срещу преките ни конкуренти за първото място. Много хора ни упрекваха, че се представяме под възможностите си от началото на годината, но с този мач мисля, че показахме, че сме най-добрият отбор в България“, допълни бразилецът с български паспорт. „Важна победа, която ще помогне на играчите да се отпуснат психически. Ясно е, че за два дни аз няма как да направя нещо в глобален мащаб в отбора, но основната ми цел беше да променя мисленето на играчите, за да играят спокойно. Можехме и по-рано да решим мача с втори гол, но важното е, че спечелихме“, сподели пък треньорът на „Лудогорец“ Стойчо Стоев. Новото попълнение Еркебулан Сейдахмет, който все още не е готов да дебютира за „сините“, също не бе на разположение. „Неприятна загуба, но мисля, че беше заслужена. Съперникът ни надигра и просто си реализира положенията. До края на първенството има много мачове и не мисля, че сме загубили шанс за титлата, ще се борим до последно“, заяви треньорът на „Левски“ Георги Дерменджиев. В следващия кръг, който е последен от редовния сезон в Първа лига, „Лудогорец“ е домакин на „Септември“, а „Левски“ гостува на „Верея“. След това започва плейофната фаза на първенството, в която отборите от първата шестица ще играят помежду си за определяне на шампиона.", "date": "2019.03.10", "title": "„Лудогорец“ би с 2:0 „Левски“ в дербито на върха"}
{"url": "https://www.monitor.bg/bg/a/view/marsel-hirsher-specheli-osma-svetovna-kupa-pri-alpijcite-159331", "text": "Австриецът Марсел Хиршер спечели осма Световна купа при скиорите алпийци. Той завърши трети на слалома в Кранска Гора (Слвн), но това му стигна да събере 1508 точки в генералното класиране и да остане недостижим за единствения си съперник - Алекси Пентюро (Фр), който остана 7-и и има 999 т. преди финалите в Андора тази седмица. Хиршер даде 6-о време в първия манш - 51,88 сек., а със стабилно каране във втория за 48,83 се качи на подиума. С това освен големия глобус спечели и малкия при слаломистите, а и този за гигантския слалом е негово притежание. Купите му са вече общо 20 - 8 за комплексен победител и по 6 в слалома и в гигантския слалом. Двуметровият швейцарец Рамон Ценхойзерн спечели първата си победа в най-техничната дисциплина, като събра 1:39,54 мин. със 7-о време от първото - 51,97 сек. и първо във второто спускане - 47,47. До този момент той имаше две първи места в градските състезания (на паралелен слалом), както и злато на световното в Оре и едно трето в слалом - пак в Кранска гора през 2018 г. Втори завърши пък норвежецът Хенрик Кристоферсен - най-бърз в първия манш с 51,07 сек., но доста бавен във втория - 49,62 (24-о време). Той остава трети в генералното класиране с 988 точки. Камен Златков записа добро българско участие с 35-о време в първия манш - 55,03 сек. и само 0,16 сек. не му стигнаха да влезе в първите 30, които участват във втория и вземат точки. Алберт Попов пък допусна грешка в първото спускане и не завърши. Той обаче си осигури място на финалите в Солдьо (Андора) като 21-и в ранглистата на слаломистите с 95 точки. Жан-Батист Гранж (Фр), който е 20-и със 108 обаче е контузен и ще пропусне последното състезание за сезона.", "date": "2019.03.10", "title": "Марсел Хиршер спечели осма Световна купа при алпийците"}
{"url": "https://www.monitor.bg/bg/a/view/naj-vyzrastnijat-zaek-e-na-16-godini-159315", "text": "Заекът Мик, който през февруари отпразнува 16-ия си рожден ден, беше признат от Гинес за най-стария в света, съобщи ЮПИ, цитирана от БТА. Мик е заек-агути. Той живее в Бъруин. Стопанката му Лиз Ренч разказа, че за първи път го е видяла през 2004 г., когато е работела в приют за животни. Неин приятел го осиновил, но се преместил в друг град и Мик останал при нея. \"Много се гордея с него. Вдъхновява ме издръжливостта му и позитивността, която показва през целия си живот\" - каза Ренч. \"Много пъти съм си мислела, че го губя, но той успя да се адаптира към процесите на стареенето, да ги приеме и остава силен. Грижа се за зайци от 20 години и досега не съм имала такъв, който да живее повече от 13 години\". Най-старият заек, вписан в книгата на рекордите на Гинес, е Флопси, живял повече от 19 години. Той се е родил на свобода в Австралия, но го прибрали тасманийци през 1964 г. и останал да живее с тях.", "date": "2019.03.10", "title": "Най-възрастният заек е на 16 години"}
{"url": "https://www.monitor.bg/bg/a/view/lechev-zaformi-trojka-v-glasyt-na-bylgarija-159316", "text": "Рокаджията Иван Лечев даде старт на войната между треньорите в „Гласът на България“. Той си навлече гнева на Михаела Филева, след като я блокира в избора на трио певици на сцената на шоуто. Блок бутонът е сред новите елементи и е удар под кръста, който един треньор може да нанесе на друг само веднъж в рамките на сезона. Любопитното в случая е, че блокираният треньор може и да не разбере кой от колегите го е прецакал, освен ако той сам не си признае. Защо ме лишихте от  кефа да бъда треньор на тези прекрасни момичета? Ти ли беше?!“, извика шокирано към Лечев Михаела. „Не казвам. Е, няма да събереш всички девойки в твоя отбор!“, отсече двукратният носител на короната на предаването досега. „Очевидно няма да съм аз, поне при Камелия отидете!“, прояви женска солидарност Михаела. А при мен триото отива на финал!“, призна чистосърдечно Лечев. Докато Филева се цупеше на саботажа, китаристът на ФСБ изненада всички с малка свирка, която надуваше всеки път, щом Графа и Камелия  се опитваха да приласкаят с думи триото. „На сина ми е. Той дори не знае, че съм му я взел“, разсмя колегите си Лечев, който спечели „Вива“ в отбора си.", "date": "2019.03.10", "title": "Лечев заформи тройка в „Гласът на България“"}
{"url": "https://www.monitor.bg:443/bg/a/view/ivajlo-ivanov-s-titla-v-marakesh-159330", "text": "Българинът Ивайло Иванов спечели златен медал, а Янислав Герчев завърши с бронз на турнира от сериите Гран при по джудо в Маракеш (Мароко). Надпреварата носи точки за ранглистата за олимпийските квоти в Токио'20. В кат. до 81 кг Иванов постигна 5 поредни победи по пътя си до титлата, а на финала се наложи над Ведат Албайряк (Тур) с ипон в третата минута. Янислав Герчев (60) завоюва бронзово отличие. Той спечели 4 срещи и допусна 1 загуба, а в мача за третото място надделя над Йоре Верстратен (Бел) с \"вазари\". Валентин Алипиев (60) загуби в първия кръг. Божидар Темелков (66) стартира също със загуба от Синан Сандал (Тур).", "date": "2019.03.10", "title": "Ивайло Иванов с титла в Маракеш"}
{"url": "https://www.monitor.bg:443/bg/a/view/ivan-tishev-planira-ubijstvo-na-profesor-159301", "text": "Любимецът на тийнейджърите Иван Тишев крои пъклени планове за убийство на свой професор. Не става въпрос за истинско престъпление, а за помислите на героя му в новия уеб сериал на 7Talents „Убий професора“, който ще излиза всяка сряда във Vbox7. Освен Тивеш, разписал се с участие в първата уеб поредица родно производство - \"Не така, брат\", в новия проект ще видим актрисата Анелия Мангърова. В каста влизат още моделът и участничка в Instaqueen – Доби Тафкова, както и режисьорът на „Следвай ме“ Георги Димитров. Всичко започва, когато четиримата герои – Филип (Тишев), Тереза (Мангърова), Албена (Тафкова) и Къци (Димитров) се запознават по абсурден начин. Независимо от различията си, те незабавно се превръщат в група с обща цел – отмъщението. Всеки от тях има своята причина да мрази професора и да иска да му даде урок, но с какво точно го е заслужил той? Предстои да разберем.", "date": "2019.03.10", "title": "Иван Тишев планира убийство на професор"}
{"url": "https://www.monitor.bg:443/bg/a/view/kit-zasmuka-ujnoamerikanec-i-go-izpolu-159314", "text": "Южноамериканец оцеля, след като почти беше погълнат от кит край пристанището на Порт Елизабет, съобщи Скай нюз, цитирана от БТА. Райнер Шимпф каза, че преживяното го накарало да осъзнае колко дребни са хората. За негово щастие китът го изплюл. Преди инцидента Шимпф снимал миграцията на сардините, която освен китове привлича пингвини, тюлени, делфини, акули и морски птици, търсещи лесна плячка. Изведнъж се появил ивичест брайдов кит, отворил устата си и го погълнал с главата напред. \"Гледах акулите, защото трябва да знаеш дали пред теб или отстрани има акула. Затова следяхме много внимателно акулите - след това изведнъж стана тъмно\" - разказа Шимпф. С него във водата са били още двама души. Китът според него е бил дълъг към 15 м и е тежал 20 тона. \"Нямаше време за страх в момента, само чисти инстинкти\" - добави Шимпф. Когато китът го сграбчил, Шимпф усетил натиск около тялото си. Той веднага осъзнал, че това е кит. Следващата му мисъл била, че бозайникът не може да го погълне, защото е прекалено едър. Така малко се поуспокоил. След това усетил, че натискът не се увеличава. \"Следващата ми мисъл беше, че китът може да ме завлече надолу във водата, затова веднага задържах дъха си. Явно той осъзна, че не съм подходящ за ядене, и ме изплю\"- продължи Шимпф. Шимпф има 20-годишен опит като водолазен тур оператор. Той каза, че близките срещи с китовете са голямо изключение, защото се виждат отдалече. \"Много бяхме изненадани, че този кит се появи от нищото\" - завърши разказа си Шимпф.", "date": "2019.03.10", "title": "Кит засмука южноамериканец и го изплю"}
{"url": "https://www.monitor.bg:443/bg/a/view/opisaha-1000-praseta-zaradi-dylg-159325", "text": "1000 прасета са били описани за публична продан заради дълг на собственика им. Това разказа за „Монитор“ ЧСИ-то Иван Хаджииванов, който обясни, че подобни случаи не са рядкост в практиката му. „Неотдавна имах продан на прасета майки в русенско село. Това стана по време на епидемията м.г. По време на епидемия рязко се променя цената на живото месо. И когато животновъдът е в деликатно финансово здраве, той не може да плаща храната, разходите, заплатите. Задлъжнява и тръгва дело. Ние отиваме в инспекцията по храните, вземаме списъка на всички животни. Описването на 1000 прасета е голям майтап. Влизаш в бокса и малките прасенца постоянно подскачат, не можеш да ги хванеш, за да сравниш ушните марки и да ги отметнеш. Единственият начин беше да ги прекараме през място, където прасе по прасе да могат да минат. Това място е кантарът, където ги теглят, преди да ги товарят. По време на епидемия единственото място, където може да бъдат закарани, е кланицата“, разказа Хаджииванов.", "date": "2019.03.10", "title": "Описаха 1000 прасета заради дълг"}
{"url": "https://www.monitor.bg:443/bg/a/view/jena-razbra-che-e-nasledila-jilishte-s-prizovka-za-dlyjnik-159324", "text": "Жена от София разбрала, че е собственик на жилище, след като получила призовка за длъжник. За куриозния случай разказа частният съдебен изпълнител Стоян Якимов. Дамата не поддържала никакви отношения с баща си още от раждането си. Родителят обаче бил длъжник по изпълнително дело, но в хода на производството починал. „Издирвах наследниците му – тази жена се оказа единственият наследник. Конституирах я на мястото на длъжника. Задължението не беше много голямо, имаше наложена възбрана върху апартамент. От нас разбра, че баща й е починал и че е наследник на дълг и жилище. Тя изплати дълга и се оказа собственик на апартамент. И беше изключително благодарна, че ние сме я издирили. Дойде, благодари ни, беше доволна от нашата работа“, разказа Якимов пред „Монитор“. Той е категоричен, че на пазара на недвижими имоти тенденцията е за увеличаване на сделките. „Преди много дълго продавахме такива недвижими имоти, по време на икономическата криза продавахме имоти с години. В последните 2-3 години има много голям интерес, защото е много голямо разгласяването на публичните продани и участват множество кандидати“, допълни още Якимов. Според неговите данни имотите се продават на първа, максимум втора продан. Има много желаещи и се вдигат цените, което е в интерес и на кредитора, и на длъжника. „Случай от преди 2 дни - жилище в непрестижен квартал на София в много лошо състояние, ипотека имаше върху жилището. При задължение 90 000 лв. продадохме имота за 70 000 лв. Жената длъжник се обади в кантората да пита как е минал търгът. Беше й обяснено, че е продаден имотът. Беше изключително щастлива и благодарна. Каза, че това й е подарък за 8 март, защото сега й остават доста по-малко задължения. По време на кризата имаше повече продажби на цехове и производствени сгради, сега основно продаваме жилища и офиси. В София пазарът е по-различен от провинцията. Ние нямаме животни за продан, например“, разказа още частният съдебен изпълнител.", "date": "2019.03.10", "title": "Жена разбра, че е наследила жилище с призовка за длъжник"}
{"url": "https://www.monitor.bg:443/bg/a/view/ukrainec-i-germanka-naj-byrzi-v-presledvaneto-159329", "text": "Украинецът Дмитро Пидхрушни и германката Денизе Херман спечелиха преследванията при можете и жените на световното първенство по биатлон в Йостерзунд (Шв). Подхрушни мине дългата 12,5 км мъжка дистанция за 31:54,1 мин. с 2 пропуска от 4-те стрелби (2+0+0+0). Втори на 8,3 сек. се нареди Йоханес Тингес Бьо (Нор), лидер в класирането за Световната купа с 1050 точки, въпреки 5-те си грешки (0+1+1+3), а трети е Майе Куентин Фийон (Фр), на 17,7 сек. (2+0+0+1). Тримата българи останаха на места зад първите 35. Владимир Илиев е 37-и, на 3:01,1 мин. с 5 пропуска (1+0+2+2), Красимир Анев - 39-и, на 3:24,5 мин. (0+0+1+1), а Димитър Герджиков - 48-и, на 4:51,0 (3+0+1+0). Денизе Херман мина 10-те километра при жените за 31:45,9 мин. с 2 пропуска (0+0+2+0), като остави на 31,4 сек. норвежката Тирил Екхоф (0+0+2+0) и на 31,6 сек. германката Лаура Далмайер (0+0+1+0). В тази дисциплина нямаше българско участие, защото нито една от биатлонистките ни не влезе сред първите 60 в спринта на 7,5 км. Във вторник е индивидуалната дисциплина на 15 км при жените, а в сряда - на 20 км при мъжете.", "date": "2019.03.10", "title": "Украинец и германка най-бързи в преследването"}
{"url": "https://www.monitor.bg:443/bg/a/view/rekordnijat-djakpot-padna-ch-islata-za-milioni-159318", "text": "Рекордният джакпот от близо 10 млн. лв., който се беше натрупал в Държавния спортен тотализатор падна. Четирима щастливци си поделиха джакпота рекордьор в играта \"6 от 49\" на стойност 9 481 428 лева. Те са пуснали своята печеливша комбинация 4, 11, 18, 26, 33, 40 в градовете Съединение, Пловдив, Търговище и София. Всеки ще получи по 2 370 357 лева от общата сума. Интересен факт е, че досега най-голямата индивидуална печалба в историята на тотото - 7 940 616,60 лева отиде също в град Съединение, където пенсионерът Тодор Крантов се оказа големият късметлия от тираж №34 през 2017 година. Миналата година пък Русе си върна позабравената си слава на град на тото милионерите, след като щастливец, попълнил фиш в дунавския град, спечели джакпота от Спортния тотализатор в играта „6 от 49“ и прибра 4 458 172 лева. Така той стана 94-тият тото милионер на България с фиш от 6,75 лева по системата за съкратен запис №1. От Русе са първите тото милионери в България, които тотализаторът шумно рекламира в зората на демокрацията. Тодор Бонев се превърна едва ли не в национален герой, след като спечели през 1991 г. един милион. Инвестира парите в козметична фирма, но бизнесът му не потръгна и загуби парите. Преди няколко години мъжът си отиде от този свят, а в последните години преживяваше с инвалидна пенсия. Следващият тото милионер от Русе е Иван Добрев. С късметлийските пари той купи стогодишна постройка край Дунава и я превърна в хотел. В по-късни години успя да развие бизнеса си. В четвъртък новият джакпот ще бъде 2 150 000 лв. ", "date": "2019.03.10", "title": "Рекордният джакпот падна (ЧИСЛАТА ЗА МИЛИОНИ)"}
{"url": "https://www.monitor.bg:443/bg/a/view/otlagat-tyrgovete-za-visokoskorostnata-linijata-lion-torino-159323", "text": "Търговете за продължаване на работата по високоскоростната жп линия Лион-Торино може да не бъдат обявени в понеделник, както съобщи в събота вицепремиерът Матео Салвини, предаде АФП. Премиерът Джузепе Конте съобщи днес във Фейсбук, че е изпратил писмо до френско-италианската компания TELT с призив да се въздържа от всякаква дейност, която би могла да предизвика правни и икономически блокажи за Италия. От фирмата пък предупредиха, че отлагане на търговете ще свие европейската субсидия с 300 млн. евро.", "date": "2019.03.10", "title": "Отлагат търговете за високоскоростната линията Лион-Торино"}
{"url": "https://www.monitor.bg:443/bg/a/view/djystin-bijbyr-prizna-psihichni-problemi-159303", "text": "Певецът Джъстин Бийбър прзна, че има психични проблеми и му е трудно да се справи с тях, само няколко седмици след като отложи сватбеното тържество с Хейли Болдуин. Емоционалното съобщение на детето-чудо в Инстаграм е придружено от снимка с Кание Уест и мениджъра му Скутър Браун. \"Само искам да ви държа в течение с надежда, че се вълнувате от това, което преживявам. Доста ми е трудно\", написа Бийбър. \"Чувствам се откъснат и странен. Винаги се възстановявам, затова не се притеснявам, но ми се прииска да се обърна към вас, за да се молите за мен\" – продължава той. Феновете на 25-годишния певец веднага му изпратиха послания в подкрепа.  Няколко часа преди да сподели проблемите си, Джъстин Бийбър качи в Инстаграм снимки на Хейли, която си играе с кучето им.  Джъстин Бийбър се лекува от депресия, пише в. \"Мейл он сънди\". Макар и той да не се чувства добре, съпругата му няма нищо общо с проблемите му. Той се радва, че се е оженил за нея, а тя проявява разбиране, твърдят негови близки. За певеца се грижат професионалисти.", "date": "2019.03.10", "title": "Джъстин Бийбър призна психични проблеми "}
{"url": "https://www.monitor.bg:443/bg/a/view/uchenici-ot-stolipinovo-dariha-100-leva-za-onkobolno-dete-159262", "text": "Ученици от ОУ „Пенчо Славейков” в квартал „Столипиново” в Пловдив дариха 100 лева за онкоболно момиченце. Малчуганите с добри сърца от ромски произход са изработили празнични картички и мартенички, с парите от чиито продажби, са зарадвали болния си връстник. Това съобщи директорът на училището Екатерина Делинова. Ученици от ОУ „Пенчо Славейков” в квартал „Столипиново” в Пловдив дариха 100 лева за онкоболно момиченце. Малчуганите с добри сърца от ромски произход са изработили празнични картички и мартенички, с парите от чиито продажби, са зарадвали болния си връстник. Това съобщи директорът на училището Екатерина Делинова. Тя уточни, че 45 картички са изработили петокласниците от училището с ръководител учителката Катюша Арсенова. В работилничката на третия етаж са се включили и учениците на Ралица Колева и на Румен Ценов. Дарението от 100 лева са били предадени на пациент от Детската онкохематология, който е бил избран от лекуващите лекари. „Децата от училището ни с много голямо желание се включиха в изработването на картичките и в продажбата им. Когато те бяха в часове, майките от Обществения съвет помагаха в кампанията. А когато не са в часове, деца от Ученическия съвет продаваха мартенички и картички”, обясни Делинова. По думите й в ежегодната кампания на училището „Работилница за мартеници” са се включили и много учители, както дори и родители. „Знаете, че нашите деца не са богати, но всички се включиха с изключително голямо желание. Работилничката ни беше на третия етаж, но децата и по класните стаи са изработвали мартенички”, обясни още директорката. Тя припомни, че освен средства за лечение на децата в Детската онкохематология, има дарителска кампания и за строеж на ново детско отделение.   Снимка ОУ „Пенчо Славейков”  ", "date": "2019.03.10", "title": "Ученици от „Столипиново” дариха 100 лева за онкоболно дете"}
{"url": "https://www.monitor.bg:443/bg/a/view/glorija-petkova-otkri-modnija-sezon-kato-didjej-snimki-159309", "text": "Чаровната Глория Петкова, която обра овациите на зрителите с ролята си в „Денят на бащата“, посрещна пролетния сезон в едно от своите амплоа – това на диджей. Тя застана зад пулта по време на модно събитие, като заложи на огненооранжева рокля и грим, изобразяващ пламъци. На фешън партито на нова шопинг платформа у нас се появиха шест известни майки, облечени в синхрон със своите дъщери. Това са певицата Белослава и наследничката й Божидара, писателката Ваня Щерева с Мила Роберт, пиар експертът Ива Екимова с гласовитата Дара, радиоводещата Ива Дойчинова и Мина, Миленита й нейното визуално копие Калина, както и арт директорът Биляна Савова и 16-годишната Белослава, която наскоро дефилира за Chanel. Сред присъстващите на модното събитие бяха актрисите Яна Маринова, Луиза Григорова, Лорина Камбурова и Доротея Толева, фронтменът на D2 Дидо със съпругата си Юлия Кулиш, певицата Рут Колева, риалити звезда Божана Кацарова и други.", "date": "2019.03.10", "title": "Глория Петкова откри модния сезон като диджей (СНИМКИ)"}
{"url": "https://www.monitor.bg:443/bg/a/view/grupata-na-bashtata-na-tita-uvelichavala-pensii-po-viber-159322", "text": "Шефът на НОИ - Силистра, Милен Пенчев, който е баща на певицата Тита, се разбирал по Viber с осъждания Тодор Тодоров кой да получи по-висока пенсия чрез фалшификация на документи. Това съобщиха от прокуратурата по време на мярката за неотклонение на двамата в спецсъда в неделя. Държавното обвинение поиска \"под стража\" да остане и Стоянка Симеонова, която през 2017 г. 6 месеца е била и. д. началник на отдел \"Пенсии\" в териториалното подразделение на НОИ в крайдунавския град. Тодоров се свързвал с Пенчев чрез мобилното приложение и му казвал кой трябва да получи по-висока пенсия и да се избегне проверката, за да не се разбере за измамата. След това бащата на Тита се обаждал по телефона на Симеонова и й диктувал ЕГН, за да я уведоми коя преписка да се придвижи по-бързо и да не се правят проверки. Върху досиетата тя прикрепяла с кламер листчета с надпис \"СМЧ - Пенчев\", което означавало \"силно мой човек - Пенчев\". Отпуснатите вече пенсии, най-вече миньорски и военни, групата теглила от банковата карта, на която са получавани парите. След това връщала пластиката на човека, който искал пенсия менте, но чак след като изтеглили за себе си между 8 и 10 000 лева, разказаха от прокуратурата. Пенчев обаче посочи, че сам изпращал сигнали до прокуратурата за завишени пенсии. От държавното обвинение контрираха, че почнал да го прави, едва след като разбрал, че се извършват подобни проверки.  ", "date": "2019.03.10", "title": "Групата на бащата на Тита увеличавала пенсии по Viber"}
{"url": "https://www.monitor.bg:443/bg/a/view/na-borsite-domatite-sireneto-i-olioto-s-leko-poskypvane-159299", "text": "Доматите от внос поскъпнаха през миналата седмица с 2,2 на сто, до 2,28 лева за килограм, а цената на краставиците от внос падна с 1,1 на сто до 2,62 лева за килограм, съобщи Държавната комисия по стоковите борси и тържищата /ДКСБТ/. Картофите се повишиха с 15,1 на сто и се продаваха по 1,07 лев за килограм на едро. Морковите се търгуваха по 1,07 лева за килограм. Зелето поскъпна с 2,6 процента, до 1,20 лева за килограм. Ябълките поскъпнаха с 1 на сто, до 1 лв./кг. Цената на портокалите се повиши с 8,3 на сто, до 1,30 лева за килограм. Мандарините поевтиняха с 1,8 на сто и се търгуваха по 1,60 лева за килограм. Бананите поскъпнаха с 0,9 на сто, до 2,15 лева за килограм. Лимоните се продаваха по 1,65 лева за килограм. Кравето сирене поскъпна с 2,7 на сто и се търгуваше по 6,01 лв./кг; кашкавалът, тип \"Витоша\" се купуваше по 10,11 лв./кг, а олиото поскъпна с 0,5 на сто и се купуваше по 1,93 лева за литър. Каймата се търгуваше по 4,65 лева за килограм. Пакетче краве масло от 125 грама поскъпна с 3,6 на сто и се продаваше по 2,33 лева. Пилешкото замразено месо поскъпнаа с 2,6 на сто и и се продаваше по 3,90 лева за килограм на едро в края на седмицата. Захарта се търгуваше по 1,16 лв./кг, а брашното, тип \"500\" поскъпна с 3,3 на сто и се продаваше на едро по 0,93 лева. Яйцата се продаваха средно по 0,20 лева за брой. Индексът на тържищните цени /ИТЦ/, който отразява цените на хранителните стоки на едро, тази седмица се повиши с 1,03 на сто до 1,541 пункта надскочи най-високото си ниво от април 2018 г.", "date": "2019.03.10", "title": "На борсите доматите, сиренето и олиото с леко поскъпване"}
{"url": "https://www.monitor.bg:443/bg/a/view/sled-sedmica-ski-kartite-v-bansko-s-20-po-evtini-159305", "text": "Лифт картите за всички съоръжения в най-големия ни зимен курорт след седмица поевтиняват с 20%, съобщи за „Монитор“ маркетинг директорът на „Юлен“ АД Иван Обрейков. По думите му, подобно намаление винаги се редовно прави от средата на март, защото сезонът става по-слаб и това е нормална мярка. Според него от края Коледа досега сред най-често купуваните карти са еднодневните и двудневните. Относно интереса на чужденците към Банско, той обясни, че в момента има доста туристи от Великобритания, Израел, Белгия и от съседните страни Северна Македония, Гърция и Сърбия. Обрейков смята, че посещаемостта в курорта е била на нивото на миналогодишния сезон. Преди началото на сезона, заради скъпия промишлен ток от дружеството бяха принудени да вдигнат цените на лифт картите. Така до 18 март те са: за половин ден (след 12,30 часа) - 50 лв. за възрастни, 45 лв. - за студенти и ученици, 35 лв. - за деца от 7 до 12 години и левче за деца под 7-годишна възраст. Еднодневната карта е съответно 65, 58 и 45 лв. За 9 дни цените са - 560, 505, 245 и 9 лв. Сезонната карта пък за възрастни преди остана тогава без промяна и както и през миналата година е 1500 лв., за студенти и ученици - 1400, за деца от 7 до 12 години.", "date": "2019.03.10", "title": "След седмица ски картите в Банско с 20% по-евтини"}
{"url": "https://www.monitor.bg:443/bg/a/view/prokopiev-se-krie-s-fejkove-za-peevski-159302", "text": "Зад кампания от фалшиви новини подсъдимият олигарх Иво Прокопиев се опита да скрие започналото в четвъртък дело за аферата „EVN“. Разградският бос е подсъдим заедно с двамата бивши министри Симеон Дянков и Трайчо Трайков за продажбата на остатъчния дял на държавата в ЕРП-то. Бърз преглед в изданията на разградския бос показва, че иначе представящите се за „честни и независими“ медии послушно са „пропуснали“ да съобщят на читателите си, че босът им е завлякал със стотици милиони държавта и гражданите й. В същото време, в опит да вдигне медийна пушилка, зад която да прикрие ужасяващите факти, които излизат по делото, Прокопиев и машината му за лъжи, начело с флагмана „Капитал“ извадиха старото си оръжие – манипулацията срещу вечния враг на задкулисието Делян Пеевски. Депутатът и издател на „Телеграф медиа“ е обичайният заподозрян за всяко зло у нас, именно заради лъжите, които Прокопиев и останалите олигарси-издатели сипят срещу него.Така в последния брой на „Капитал“ се появи статията озаглавена „Касата на олигарсите“ с главен герой Българската банка за развитие. В обширния материал, традиционно атаките започват още от първото изречение, където неизменно присъства името на Пеевски. А опорките, по които той е атакуван са колкиото стари, толкова и лъжливи. Първата е, че Българската банка за развитие финансирала косвено фирми, свързани с издателя на „Телеграф медиа“ „преди и след колапса на КТБ“. Това е класическа опорка на Фабриката, опровергавана не еднократно с доказателства. Многократно са публикувани документи, доказващи, че семейството на Пеевски навремето е имало кредити към КТБ, които е погасило ефективно – т.е. с истински пари, а не с финансови врътки. Лесно проверим е и друг факт - след като мустакатия аферист Цветан Василев ограби трезора и забегна в Белград, нашият издател не е имал никакви дела свързани с активи на банката. Явно, за да наваксат норматива си от дневни фейкове за Пеевски марионетките на Прокопиев използват случая в един текст да пуснат всичките си опорки срещу него. Втората лъжа е свързана с опорката за курорта „Слънчев ден“, според която фирма близка до нашия издател искала да купи комплекса от Георги Гергов. За първи път тази фалшива новина бе лансирана още през октомври от друг сайт на олигархията - „Фрогнюз“ на агент Академик Огнян Стефанов. Когато Прокопиев е в творческа безизходица, явно нарежда на хората си да отварят Търговския регистър и на случаен принцип да натискат върху някоя фирма, която веднага се приписва на Пеевски, а целта на манипулациите му е да хвърля прах в очите на обществото като отвлича вниманието от собствените си интереси и афери. Задължително в текста присъства и третата опорка на прокопиевата пропаганда срещу Пеевски – за „Булгартабак“, примесена с пришити на Пеевски интереси към строителни фирми. Проверки в регистрите на страната доказва, че още през 2016 г. издателят на „Телеграф медиа“ е продал миноритарния си дял от 5% от холдинга и оттогава няма нищо общо с тютюневото дружество. По схемата „Пеевски е виновен“ пък Фабриката за фалшиви новини често удря неудобни за олигархията строителни фирми, нарочвайки ги за „близки до Пеевски“, за да манипулира обществото и да изкарва нашия издател собственик на едва ли не всяка фирма в страната. Целта на поредния фалшив пасквил срещу Пеевски е обществото да не чуе ужасяващите факти, които излизат по делото „EVN“. Сделката за електроразпределителното дружество е и една от най-скандалните афери на прехода, която дори съперничи на костовата бандидтска приватизация, при която „Кремиковци“ бе продаден за 1 долар, а „Балкан“ на цената на един апартамент. Именно по време на тази приватизация пък Драгалевския лаборант дари протежето си Прокопиев с „Каолин“ и „Дамяница“. По отношение на EVN вече стана ясно, че Прокопиев е подбудил бившия вицепремиер Симеон Дянков да разпореди „Булброкърс“ да направи незаконна оценка на държавните акции в дружеството. Така Прокопиев, който е собственик на въпросната фирма, се оказа истинският кукловод на Дянков в далаверата с EVN. По изчисленията на прокуратурата щетата за бюджета е над 20 млн.лв. Освен глоба от 3 до 5 хил.лв. И лишаване от права Прокопиев и Дянков може да отнесат до 10 г. затвор, а Трайков до 12 г. Триото е на свобода с мярка за неотклонение „подписка“. От тази сделка като посредник обаче Прокопиев прибра в джоба си близо 1,3 млн.лв. Освен по аферата за EVN, разградския олигарх е изпратен на съд и за пране на пари (виж карето), за тази му афера пък на него и жена му Галя Прокопиева бе наложен запор на дружествени активи за 200 млн.лв. Разградският олигарх Иво Прокопиев бе подведен под наказателна отговорност за пране на пари. Това бе второ обвинение срещу него, след аферата EVN. От прокуратурата стана ясно, че разследването е стартирало като проверка за евентуални „престъпления по служба, извършени от служители на Министерството на икономиката, енергетиката и туризма във връзка с изпълнението на концесионните договори с „Каолин“ АД, гр. Сеново“. По-късно стана ясно, че делото е прераснало в разследване на пране на пари, „касаещо продажбата на придобити от „Алфа Финанс Холдинг“ АД акции от капитала на „Каолин“ АД, представляващи 100% от капитала на „РМД  Каолин  98“ АД,  на регистрирано на 20.12.2012 г. в местния съд в гр. Кьолн, Германия дружество „Кварцверке ГмбХ“. Така Прокопиев отговаря пред Темида в качеството си на председател на Съвета на директорите на „Алфа Финанс Холдинг“ АД. Сигналът за новото разследване пък дойде от Комисия „Антикорупция“, която поиска запор за близо 200 млн. лв. върху имуществото на Прокопиев и фамилията му. След като съдът уважи иска и реши да блокира имането на разградския бос, пред Темида беше внесен и иск за конфискацията му в полза на държавата, тъй като е придобито незаконно.", "date": "2019.03.10", "title": "Прокопиев се крие с фейкове за Пеевски"}
{"url": "https://www.monitor.bg:443/bg/a/view/ideja-za-kambana-na-potopen-hram-buni-duhovete-159289", "text": "Идея на живеещи в малкото сливенско градче Твърдица да поставят камбана на потопения преди десетилетия във водите на язовир Жребчево православен храм „Свети Иван Рилски“ неочаквано разбуди страсти в социалните мрежи. Пръв за намерението съобщи секретарят на общинската администрация Пламен Курумилев, който написа в профила си :“Кръстът са очите на една църква, а камбаната е нейният глас. Вече повече от 65 години тя е мълчалив свидетел на всичко. Може би е време да има своя глас. В този смисъл търся съмишленици да им върнем гласа като й дадеме камбана. Вече дори съм намерил къде изработват. Иска ми се да и дадем възможност да възвестява добри събития /например сватба на млади хора решили да сключат черковен брак там - ние със съпругата сме решили да го направи това лято там/ поне докато остане камък върху камък от нея или докато хора, които имат възможност най на края и обърнат внимание и я спасят..“. Пламен уточни, че със съпругата си възнамеряват да сключат църковен брак край руините и призова за съпричастност. Наред с адмирациите идеята бе посрещната и с неприязън, в общия хор се включиха и представители на старозагорската света митрополия, които изразиха учудване, че никой не ги запознал с подобни намерения. Нещо повече, според тях там вече били извършвани служби, включително и от митрополит Киприан. Оказа се, че още през пролетта на 2016-та година/ на 16 май/  сформиран тогава инициативен комитет за спасение на черквата е изпратил писмо до митрополията, начело на която по онова време е владиката Галактион. В него се задавали няколко простички, но много съществени въпроса, сред които дали църквата е отписана от владенията на митрополията както и дали може да се разчита на нейната ако не финансова, то поне духовна подкрепа за начинанието. Отговор , дори и формален така и не бил получен, категоричен е Курумилев. Питането е подновено през февруари т.г., като този път миряните напомнят на владиката, че дори храмът да е бил отписан от активите то мястото и си  остава осветено во веки веков. Твърдичани се надяват ако намеренията им рано или късно се осъществят храмът да бъде обявен за паметник на културата.Те напомнят, че вече десетилетия на брега на изкуственото езеро си дават среща потомците на съществувалото от средата на ХV век и заличеното през 1965-а село Запалня. За да запалят свещичка и да се помолят за предците си, които го основали и през  далечната 1891-а съградили черква. Последно в нея е служил поп Драган, който  в нея кръстил внука си Стойко, написал  книга – история на Запалня.  Кръщенето е било на 28 април 1963-а, когато по документи и в съответствие с постановление №106 от от юни 1961-а на някогашния министерски съвет Запалня вече не е трябвало да я има. Казват че това е бил последният каноничен ритуал в построената от  тревненските майстори Ненко и Рую Руеви черква, чиято зография била изпълнена от по-малкия им брат Иван Руев. За стенописите по тавана се погрижили иконописецът Кирил Кънев и проф. Иван Мандов. Първи каноничен свещенник пък станал  козаревският поп Петко Славов. 250 са били някога къщите в Запалня, над 1 000 са били по последната регистрация жителите му.При изселването си запалненци отнесли в Твърдица и Гурково двете бронзови камбани, като направили уговорката със свещениците те да бият задължително при смърт на техен съселянин. При оценката на сградите преди събарянето на селото за направата на язовир Жребчево храмът бил оценен  на 98 634 тогавашни левчета, показват съхранени през десетилетията документи:по 110 лв /кв м броила държавата за сградата , която според експертите била с 35-процентово тогава овехтяване.По 6 лв струвал квадратен метър от двора… Инициативният комитет за спасението на черквата преминал през различни перипетии, направени били няколко различни плана за реконструкцията й съхранение на зидовете от водата, но до реални действия така и не се стигнало.  Причините били различни, коментира с тъга Пламен Курумилев и не иска да навлиза в детайли, защото това само щяло да доведе до допълнителни усложнения в комуникацията с евентуалните дарители. Скоро установил, че поставянето на нова 25-килограмова бронзова камбана ще струва около 2 000 лв. Появил се и мирянин, който е готов да ги даде. Оставало само да се вземе решение къде точно тя да бъде окачена, защото оцелелите части от свода едва ли ще удържат тежестта й. Курумилев тъжно се усмихва на заядливите въпроси кой и как ще я бие след  поредното повишение на водното ниво: имало толкова много технически решения за „проблема“, включително и с дистанционно устройство. Той напомня, че не са малко селата с храмове в епархията, където свещеник не е стъпвал от години, но местните редовно изпълнявали ритуала по удрянето на камбаната, за съжаление най-често,  за да оповестят, че поредният Раб  Божий се е представил. По телефона старозагорският митрополит Киприан се ангажира с отговор , но настоя въпросите да му бъдат представени писмено, такъв бил административният ред. Потопеният храм „Свети Иван Рилски“ е в чашата на язовир Жребчево, който е публична държавна собственост и евентуалното изграждане на каквото й да е съоръжение / пък било то и изработена от метални винкели  камбанария/  трябва да стане с разрешение от Министерството на земеделието, храните и горите, заяви главният инженер на „Напоителни системи“ – клон Сливен Иван Влахов. Той не знаел за идеята на твърдичани, черквата била заливана периодично, тъй като най-високата водна кота е 266 , а основите й били 7 м по-ниско.Тази най-висока кота е достигана между 7- и 10 години , по-често обаче водният слой бил малко над основите на храма. Ще се разнася ли отново камбанен звън от храма на заличеното Запалня, където миряни са поставили икони и полят свещички в импровизиран олтар е въпрос с много неизвестни. Не толкова заради техническата сложност, а заради човешките взаимоотношения. Защото е речено, че ако не искаш да направиш нещо – ще измислиш причини.", "date": "2019.03.10", "title": "Идея за камбана на потопен храм буни духовете"}
{"url": "https://www.monitor.bg:443/bg/a/view/kucheta-lajat-sreshtu-brekzit-159307", "text": "Притежателите на кучета и привърженици на идеята за втори референдум за излизане от ЕС, се събират на протест пред британския парламент в Лондон. Те ще доведат четириногите си любимци, за да участват в \"най-голямата кучешка вечеря\" света. Понятието е обаче игра на думи. Английският израз dog's dinner (кучешка вечеря) се използва обикновено от британците за описване на огромна бъркотия. Проявата се организира от група, нарекла се Бауреферендум. Членовете й искат британските депутати да издърпат страната от ръба на \"Брекзит пропастта\" и се обявяват срещу Брекзит. По време на любопитния протест тази вечер ще бъдат инсталирани масички, подходящи за хранене на кучета. Ще има специални пунктове за пишкане, носещи имената на Найджъл Фарадж и на Борис Джонсън - политиците, които оглавиха кампанията за Брекзит преди три години.", "date": "2019.03.10", "title": "Кучета лаят срещу Брекзит"}
{"url": "https://www.monitor.bg:443/bg/a/view/eltyn-djon-izdava-avtobiografija-159300", "text": "Сър Елтън Джон ще пусне първата си автобиография през октомври тази година, която ще разкаже „истината“ за живота му с негови собствени думи, както сам 71-годишният музикант я описва. „Искам да ви кажа, че скоро ще излезе книга – моята първа автобиография. Нямам търпение да я прочетете, защото това е истината за мен, въпреки че толкова много книги са написани за моя милост, които нямат нищо общо с действителността. Нямам търпение да видите какво имам да ви кажа за живота си“, разказа в кратко видео в Туитър изпълнителят на Candle in The Wind. Книгата вече може да бъде поръчана на предварителна продажба, въпреки че още няма заглавие и корица, на цена от 25 паунда в Амазон. Новината идва малко след като супер звездата обяви, че приключва с турнетата, след края на настоящата си обиколка. Самият Елтън заяви, че го „дължи“ на децата си – Закари на осем и Илайджа на десет. „Пътувам по турнета откакто съм на 17. Но ситуацията се промени лично за мен. Децата ми имат нужда да са с мен и аз да съм с тях. Писна ми от пътувания, въпреки че го правя по най-удобния и луксозен начин – омръзнаха ми. Докато свърши актуалното ми турне ще съм на 75. До тогава ще измисля какво искам да правя“, заяви Сър Елтън Джон преди време.", "date": "2019.03.10", "title": "Елтън Джон издава автобиография"}
{"url": "https://www.monitor.bg:443/bg/a/view/skandalen-gol-ne-sprja-livyrpul-159308", "text": "“Ливърпул” спечели очаквана победа с 4:2 над “Бърнли” на \"Анфийлд\" и отново се доближи на точка зад лидера “Манчестър Сити”. С успеха мърсисайдци вече имат 73, а „гражданите“ са на върха със 74. Двубоят започна с поредна съдийска неточност, след като Андре Маринър зачете гол на Ашли Уестууд (6) директно от корнер. При изпълнението обаче видимо имаше нарушение срещу Алисон, което остана немаркирано. Това ибаче не смути домакините, които още до почивката стигнаха до пълен обрат чрез Роберто Фирмино (20) и Садио Мане (29). Бразилецът вкара втори гол в 68-ата минута, а мърсисайдци пропуснаха още няколко чудесни възможности, като веднъж и гредата спря Мане. В добавеното време двата отбора си размениха по още едно попадение чрез Йохан Гудмундсон и Садио Мане. “Нарушението срещу Алисон при гола беше очевидно за всички, но не и за рефера, коментира след мача мениджърът на „Ливърпул“ Юрген Клоп. - Поздравявам момчетата, че не се стъписаха и успяха бързо да наваксат изоставането. За нас до края на сезона всеки мач ще е с огромна цена и затова съм щастлив, че спечелихме“, допълни германският специалист. В същото време българските фенове на „Ливърпул“ имаха двоен повод за празнуване, тъй като легендата Джон Барнс прие поканата им и дойде в София за среща. Бившият халф раздаде множество автографи и снимки, като разказа любопитки от богатата си на трофеи кариера. Председателят на българския фенклуб на „Ливърпул“ Кирил Нанев пък подари на госта ценен подарък – екип на организацията, специално изработен за срещата.", "date": "2019.03.10", "title": "Скандален гол не спря „Ливърпул“"}
{"url": "https://www.monitor.bg:443/bg/a/view/64-godishna-plati-na-mafijata-da-cimentira-lubovnika-j-159288", "text": "Огорчена от чувствително по-младия си любовник, възрастна италианка платила на сицилианската мафия да накаже мъжа, който я изоставил, а преди това не пропуснал да прибере всичките й скъпоценности. Затова 64 годишната дама наела 4 мафиоти, които изпълнили онова, за което им било платено. 41-годишният мъж от албански произход бил открит в бетонна стена, 6 години след изчезването му. Той бил разпознат по остатъците от дрехи. Според местната полиция, след като разбрала за това, че тялото на бившия й любовник е било открито, жената се е опитала да напусне страната, но била заловена от полицията. Задържани са също така и предполагаемите убийци на албанеца.", "date": "2019.03.10", "title": "64-годишна плати на мафията да циментира любовника й"}
{"url": "https://www.monitor.bg:443/bg/a/view/nina-dobrev-se-moli-za-vtori-sezon-na-fam-159298", "text": "Актрисата с български корени Нина Добрев апелира феновете си за помощ. Причината е, че новият сериал с участието на звездата от „Дневниците на вампира“ - Fam, е с неясна съдба. Комедийната поредица не жъне успех с първия си сезон, поради което още не е получила зелена светлина за втори. Добрев призова телеманиаците да пишат в социалните мрежи хаштаг с надпис „Подновете Fam“. Досега по канала CBS са излъчени 9 от 12 епизода от сериала, който получи оценка от критиците в Rotten Tomatoes едва 4.7 от 10. Във Fam светлината на прожекторите пада именно върху Добрев и героинята й, която трябва да дриблира между комичните си опити да се хареса на свекървата и бъркотиите, предизвиквани от доведената й сестра след като е избягала от тираничния им баща. В ролята на нейния любим влиза Тоун Бел, с когото родната красавица работи и по романтичната комедия Dog Days.", "date": "2019.03.10", "title": "Нина Добрев се моли за втори сезон на Fam"}
{"url": "https://www.monitor.bg:443/bg/a/view/vetko-i-marinela-arabadjievi-zaklucheni-v-zatvor-do-barselona-159311", "text": "Българските власти не знаят къде точно се намират семейство Арабаджиеви. Българските министерства на вътрешните работи, на външните работи, на правосъдието и прокуратурата твърдят, че в момента те са под испанска юрисдикция и най-вероятно са в ареста в Барселона. В сградата на Съдебната палата в Барселона, Испания, се помещава т.н. „Аудиенция професионал” – институцията, която трябва да реши дали да екстрадира семейство Арабаджиеви обратно у нас. Това показа разследване на bTV. Все още не е ясно кога в Испания ще бъде гледано делото за екстрадиция на Ветко и Маринела Арабаджиеви, но се очаква до две седмици да бъдат разгледани исканията на българската държава. След 6 месеца издирване Ветко и Маринела Арабаджиеви бяха открити в курортното селище Кабрера де мар, в къща, собственост на Георги Семерджиев, известен като Жоро Шопа. Семейството е в ареста, а Семерджиев ще бъде разследван за укривателство. Кабрера де мар е луксозно селище, в което живеят много граждани на източноевропейски държави. Средната сума на имотите е около 1,2 млн. евро. Там властите защитават хората с пари. Местните разказват, че персоналът на имението е изцяло от българи. Семейство Арабаджиеви не са се укривали в къщата с кулата, в която бяха арестувани, а са пристигнали там два дни преди да бъдат задържани. Те сами са се предали, каза пред Георги Семерджиев, известен като Жоро Шопа, в чиято къща според първите съобщения са били задържани Маринела и Ветко Арабаджиеви. Пред телевизията той обаче не е пожелал да бъде сниман, нито записван, тъй като срещу него имало два атентата и присъствието на медиите значително излагало живота му на риск. Местните хора обаче твърдят, че Арабаджиеви са засичани в селцето от една година. „Купиха си къщата, реновираха я цялата, караха скъпи коли и никой не знаеше откъде са дошли и какви са. Къщата знам, че я продаваха за милион и нещо, но понеже не я купуваше никой, й падна цената и накрая я продадоха за 600 хиляди евро. Преди две години я продадоха и от една година я ремонтират, странно беше, че си доведоха работници от България и караха скъпи коли с български номера. Например кола, която струва над 100 000 евро“, разказа местен жител. Според други жители на Кабрера де Мар имотът с кулата е продаден на Георги Семерджиев през 2016 година. В селото имоти си купуват двама-трима българи на година. Най-скъпият имот, продаден на българи, е на стойност 1,5 милиона евро.", "date": "2019.03.10", "title": "Ветко и Маринела Арабаджиеви заключени в затвор до Барселона"}
{"url": "https://www.monitor.bg:443/bg/a/view/shofiori-i-metalurzi-rekordiori-po-incidenit-na-rabota-159293", "text": "Шофьорите и металурзите са рекордьори по трудови злополуки, като пред тях са единствено чиновниците. Това става ясно от оперативната информация на осигурителния институт за 2018г. Всеки пети инцидент, които е станал по време на изпълнение на служебните задължения или на път за работа е в една от трите професии. Така шофьорите са загубили 13 722 календарни дни, а металурзите 10 017. Първенци по болнични заради трудова злополука са чиновниците с 14 616 дни. Най-голям брой инциденти в сухопътния транспорт са се случили в икономически добре развитите области – София, Пловдив и Варна. Същевременно в Хасково, Габрово, Ловеч и Търговище има само по една трудова злополука с шофьор. При металурзите първенци по пострадали на работното място са областите Русе, Стара Загора, Пловдив и Велико Търново. В 8 от 10 случая инцидентът се е случил по време на изпълнение на служебните задължения. На път за работа пък са станали  557 произшествия. 92 са били смъртните случаи в следствие на трудова злополука през изминалата година, а 7 нашенци са се инвалидизирали. При всеки трети инцидент пострадалите са били жени. Същевременно само за 9 месеца осигурителният институт е изплатил 6,7 млн. лв. на служители, пострадали на работното си място. В сравнение със същия период на миналата година разходите по това перо са се увеличили с 540 171, а спрямо 2015 г. с 1,5 млн. лв. Ръстът се дължи не толкова на повечето злополуки, колкото на увеличението на размера на компенсацията, заради по-високите заплати. Обезщетението е в размер на 90% от среднодневното брутно възнаграждение на работещите. За всяка злополука работодателят трябва да уведоми НОИ до 3 дни след инцидента. В случай, че началникът не информира института, пострадалият може да подаде сигнал в срок от 1 година. В тези ситуации служители на НОИ и Главна инспекция по труда (ГИТ) разследват предприятието. Държавните контролни органи задължително проверяват инцидентите с фатален край - тези, при които има повече от трима пострадали или могат да доведат до инвалидност. Тези, които са избрали да бачкат на черно, в случай на злополука, законово няма как да защитят правата си.", "date": "2019.03.10", "title": "Шофьори и металурзи рекордьори по инциденти на работа "}
{"url": "https://www.monitor.bg:443/bg/a/view/bojko-borisov-da-pomnim-horata-objavili-se-protiv-otnemaneto-na-grajdanski-prava-na-evreite-159290", "text": "„Нека на този ден си спомним забележителния акт на героизъм на Димитър Пешев, Екзарх Стефан, пловдивския митрополит Кирил и всички български интелектуалци, политици и общественици, обявили се против отнемането на граждански права на еврейското население на България“. Това написа премиерът Бойко Борисов по повод 76 години от спасяването на българските евреи и Деня на жертвите на Холокоста. Междувременно пред сградата на парламента шефът на НС Цвета Караянчева и народни представители се включиха в шествието на толерантността и единението „Заедно за България. Заедно за Европа“. \"Хуманността, толерантността е нещо, което възпитаваме в нашите деца\", изтъкна Караянчева, изразявайки задоволство, че има много деца на днешното събитие. Тя отдаде почит към всички, които като един са застанали в защита на своите съседи и не са допуснали да отидат в концентрационните лагери. Караянчева иска да се противопоставим на антисемитизма . \"Много лошо дебне отвсякъде\", предупреди парламентарният шеф. Ние помним, поклон, заяви още тя. От своя страна кметът на София Йорданка Фандъкова коментира, че „народът ни избрал премъдростта Божия в дните на холокоста“. Тя настоя да не допускаме да покълват семената на омразата. „Силата на доброто и мира побеждава, за да е по-добър светът“, заяви градоначалникът.", "date": "2019.03.10", "title": "Бойко Борисов: Да помним хората обявили се против отнемането на граждански права на евреите"}
{"url": "https://www.monitor.bg:443/bg/a/view/borisov-izrazi-syboleznovanija-na-premiera-na-etiopija-abij-ahmed-159291", "text": "Министър-председателят Бойко Борисов изпрати съболезнователна телеграма до етиопския си колега Абий Ахмед   със самолета на етиопската авиокомпания. „С огромна покруса узнах за трагичния инцидент със самолета на Етиопската авиокомпания, отнел 157 невинни живота. Тази ужасна новина дълбоко ни разтърси. Моля приемете моето най-искрено съчувствие във връзка с този нелеп инцидент и безвъзвратната загуба на толкова много невинни човешки жертви\", написа Борисов. Премиерът изразява и най-дълбоки съболезнования на семействата на загиналите \"във връзка с тяхната непоправима загуба, както и на правителството на ФДР Етиопия в този тежък момент - искрена съпричастност и пълна солидарност\", пише още Борисов.", "date": "2019.03.10", "title": "Борисов изрази съболезнования на премиера на Етиопия Абий Ахмед"}
{"url": "https://www.monitor.bg:443/bg/a/view/ekoministerstvoto-vnimavajte-s-ogniovete-na-sirni-zagovezni-159286", "text": "Министерството на околната среда и водите (МОСВ) призовава гражданите да внимават при палене на огньове за Сирни заговезни. Освен това подчертават, че това трябва да се случва само в определените и обозначени за това места, както и да не се разпалват или хвърлят в жарта леснозапалими изкуствени материали, масла и други запалителни течности. По този начин нямало да има опасност от възникване на пожари в защитените територии. С цел избягване на инциденти, породени от огнената стихия, от екоминистерството обясняват, че не трябва да се горят сухи треви и растителни отпадъци извън определените места. От екоминистерството припомнят още, че нерегламентираното изгаряне на отпадъци е нарушение на Закона за управление на отпадъците. Изгарянето на автомобилни гуми, масла и други лесно запалими материали, които при горене отделят вредни емисии в атмосферата е забранено. Освен това от МОСВ призовават кметовете на общини и кметства да извършат необходимия превантивен контрол и да предприемат мерки за предотвратяване изгарянето на гуми и други отпадаци при отбелязване на празника. Според законовите разпоредби глобите за нерегламентирано изгаряне на неопасни отпадъци са от 2000 до 5000 лв. При по маловажните случаи се налагат глоби на местонарушението в размер от 10 до 50 лв. срещу издаване на фиш по реда на Закона за административните нарушения и наказания. Кметовете, които не са наложили контрол пък поделжат на санкция от 1400 до 4000 лв.", "date": "2019.03.10", "title": "Екоминистерството: Внимавайте с огньовете на Сирни заговезни"}
{"url": "https://www.monitor.bg:443/bg/a/view/plovdiv-otbeljaza-76-godini-ot-spasjavaneto-na-bylgarskite-evrei-ot-konclagerite-na-smyrtta-159279", "text": "Десетки пловдивчани от еврейски произход склониха глави пред Паметника на благодарността в Дондуковата градина в Пловдив. Така на 10 март т.г.  те отбелязаха 76 години от спасяването на родители и деди от концлагерите на смъртта. Деца от учебен център \"Интелект\" в Карлово припомниха за паметните събития преди 76 г., когато обикновените българи, църквата, правителството и цар Борис II са спасили евреите в страната от депортация. Свидетел на събитията отпреди 76 години е била Сара Бедгарано, която никога няма да забрави онзи март през 1943 година, когато евреите от Пловдив били „подготвени” за влаковете. „Никога няма да забравя онзи ден през март 1943 година, когато семейството ми, съседите, приятелите ми, бяхме закарани в двора на еврейското училище в Пловдив. Там трябваше да изчакаме, за да ни депортират впоследствие”, каза Сара пред медиите. Въпреки че тогава е била невръстно дете, твърди, че много добре помни как родителите й я успокоявали, че просто ще се повозят на влак. Тогава тя се радвала, че ще се вози на влак и едва години по-късно, когато пораснала, осъзнала, че пътуването й е щяло да бъде към смъртта. На честването в Пловдив присъстваха зам.-кметовете Александър Държиков и Георги Титюков, председателят на общинския съвет Савина Петкова, председателят на еврейската организация „Шалом” Елиезер Калев, граждани.", "date": "2019.03.10", "title": "Пловдив отбеляза 76 години от спасяването на българските евреи от концлагерите на смъртта"}
{"url": "https://www.monitor.bg:443/bg/a/view/weekly-digest-oligarchy-vs-transparency-tidal-wave-of-fakes-against-peevski-act-throughout-the-week-parliament-votes-electoral-code-second-time-159292", "text": "May total transparency in the media sector be qualified as encroachment on freedom of speech? Seems unlikely, doesn’t it? In principle you are right: to any normal person the provisions of the so-called Peevski Act are nothing but a guarantee that owing to them people will know who is talking to them from the pages of this or that newspaper or website. This was the idea of the Act’s movers - MP and publisher of Telegraph Media Delyan Peevski and his colleagues from the Movement for Rights and Freedoms Yordan Tsonev, Hamid Hamid and Velislava Krasteva. However, throughout the week the Fake News Factory sustained by oligarchs Ivo Prokopiev, Ognyan Donev and Tsvetan Vassilev has been trying to present these legal texts as “censorship”. Why so? Anyone might guess – this Act brings to light dozens of big and small websites which now pretend to be independent but in fact the above oligarchs are pulling their strings. Against this backdrop, it was quite expectable that namely bivol.bg, the racketeers’ site tightly coupled with the Kremlin propaganda machine and several other smaller satellite media of the behind-the-scenes clique raised their voices against the Act ( ). Quite expectedly, the private journalistic NGO of Prokopiev, Association of European Journalists-Bulgaria, showed symptoms of schizophrenia – after having upheld the texts of the Act they are now standing firmly against them ( ). It was just as foretold that Frognews, the site of Ognyan Stefanov, the State Security agent Academician, is again “croaking” along with this choir. The internet page posing as the private press centre of the fugitive banker Tsvetan Vassilev within the last week has presented itself as a real “shock worker” and managed to create a total of four fakes in 24 hours ( ). To this end they employed a whole panoply of talking points: first they “warmed up” the fake about the non-existent ties between Peevski and the Dunarit munitions plant ( ), dusted off the last week’s common thread of the Fake News Factory, Bulgartabac, and – to cap it all – involved the MP in the low-quality lampoon about the debts amnesty for the Muftiyat. With an overwhelming majority, the National Assembly voted on Wednesday to reject President Rumen Radev's veto on amendments to the Electoral Code ( ). In the absence of the opposition Bulgarian Socialist Party (BSP) from the session, the MPs approved the bill once again with 154 votes in favour and no votes against or abstentions. The amendments to the Electoral Code envision higher threshold for the preferential voting element, which was the main reason why the president vetoed them and returned the Code for another round of discussions in parliament. However, the veto turned out to be larger in scope, concerning not only the preferential voting element but also the use of electronic voting machines, challenging electoral commissions' decisions, and suability. The larger scope ultimately became the reason why the majority of MPs rejected the veto even though both GERB and a portion of the United Patriots want the current threshold for validity of preferential voting to remain as it still currently stands - 5% for the European Parliament election and 7% for local and general elections. Bulgarian PM Boyko Borissov welcomed his Russian counterpart Dmitry Medvedev ( ), who was in Bulgaria on a two-day official visit on 4-5 March. The focus in their talks was put on bilateral cooperation in the fields of economy, energy, welfare and tourism. While Borissov said that Bulgaria should not give up plans to develop further its gas transmission system, Medvedev was adamant that the European extension of the TurkStream pipeline will be built only if there are guarantees by the European Commission that there will be no obstacles in the future.", "date": "2019.03.10", "title": "WEEKLY DIGEST: Oligarchy vs Transparency: tidal wave of fakes against Peevski Act throughout the week. Parliament votes Electoral Code second time "}
{"url": "https://www.monitor.bg:443/bg/a/view/slavija-tresna-septemvri-tasevski-se-otpushi-159294", "text": "„Славия“ победи като гост „Септември“ с 2:1 в мач от 25-ия кръг на Първа лига. Първото попадение реализира Цветелин Чунчуков в деветата минута от дузпа, а в 57-ата Кристофър Мандиангу изравни. В 68-ата минута тимът от “Овча купел” отново излезе напред, като Дарко Тасевски отбеляза майсторски гол, който е негов първи за \"белите\". В игра за “Славия” след контузия се завърна Георги Йомов, който се появи на терена през вторите 45 минути. След мача треньорът на „Славия“ Златомир Загорчич прие философски победата и призна, че двубоят е трябвало да завърши наравно. \"Получи се изнервен мач. Мнението ми е, че трябваше да завършим наравно. Не трябва да се оправдаваме с контузии, имаме 25 човека в отбора“, сподели Загорчич. Колегата му в „Септември“ Мариян Христов пък също направи интересен коментар за срещата. „Липса на късмет? Късмет е да удариш шестица от тотото, а като не можеш да уцелиш вратата, е липса на умения“, заяви Христов.", "date": "2019.03.10", "title": "„Славия“ тресна „Септември“, Тасевски се отпуши"}
{"url": "https://www.monitor.bg:443/bg/a/view/despodov-ne-pomogna-na-kaljari-159297", "text": "“Каляри” с появилия се в игра в началото на втората част Кирил Десподов допусна тежка загуба с 0:2 при гостуването си на “Болоня” в двубой от 27-ия кръг на Серия \"А\". Попаденията отбелязаха Ерик Пулгар от дузпа (34) и Роберто Сориано (77). Сардинците не само, че играха много плахо, като само вратарят им Алесио Краньо ги спаси от по-голямо поражение, но и позволиха на съперниците им, намиращи се в зоната на изпадащите, да съкратят изоставането си от тях на едва 6 точки. С трите точки ”Болоня” събра 21, но все още е в опасната зона на 18-а позиция. “Каляри” остава 14-и с 21 пункта. Кирил Десподов влезе при резултат 1:0 за домакините и опита да помогне на тима си за изравнителен гол, но вместо това „Болоня“ удвои резултата и уби интригата в мача.", "date": "2019.03.10", "title": "Десподов не помогна на „Каляри“"}
{"url": "https://www.monitor.bg:443/bg/a/view/40-sgradi-v-sofija-pred-razruha-159295", "text": "Около 40 сгради в София са в изключително тежко състояние и се налага незабавна намеса за тяхното спасяване. Това заяви зам.-кметът на столицата Тодор Чобанов пред телевизия Европа по повод излезлия тази седмица доклад на Сметната палата, в който се констатира, че архитектурното културно наследство в страната е в опасност. Чобанов заяви, че работната група в общината вече е изработила няколко предложения за промени в Закона за паметниците на културата. Те са насочени в промяна на механизма за принудителен ремонт за реставрация и консервация на исторически сгради, извършван от местните власти. По думите на Чобанов в момента този механизъм е изключително тромав и не работи. „Новите текстове дават по-лесен и гъвкав механизъм на общините да изискват ремонт на сгради, които са архитектурни паметници или да го започнат те, ако собствениците не реагират“, обясни зам.-кметът. Сред основните промени са отпадане на изискването да бъдат наложени три наказания на собствениците, преди да се реагира, както и даване на възможност на кметовете да обжалват даването и отнемането на статут на сгради, като паметници на културата. Друга промяна, която изисква Столичната община е свързан с данъка на сградите. В момента независимо от състоянието на обекта, собствениците са освободени от данък сгради. „Смятаме, че освобождаването от данък трябва да бъде само условно. Ако сградата се руши, няма как обществото да се съгласи да освобождава собственика от това, което той дължи“, обясни Чобанов и допълни, че сред промените има и предложение всяка община да създаде свой регистър на обектите в риск. Междувременно зам.-министърът на култура Амелия Гешева също коментира доклада на одитната институция. Тя съобщи, че ведемоството вече работи по проект за дигитализацията на архива на недвижимите културни ценности. „Към момента сме на етап на доставяне на техниката за дигитализация. Надявам се максимално бързо да започне процесът за изграждане на системата, който е ключов“, каза Гешева. Тя посочи като изключително важно системата за архитектурното културно наследство да функционира в синхрон с общините. „Важно е да се извършва ежегоден мониторинг на недвижимото културно наследство и да се предприемат адекватни действия своевременно“, каза Гешева.", "date": "2019.03.10", "title": "40 сгради в София пред разруха"}
{"url": "https://www.monitor.bg:443/bg/a/view/voenna-tehnika-na-60-godini-vleze-v-muzej-159285", "text": "Произведен преди 60 години в някогашния СССР 36-тонен танков мостопоставач е сред най-новите експонати на създадения през 2013 година уникален Музей на бойната слава в Ямбол. Съоръжението, от което са останали единични образци е  дарено от МВР. То пристигна заедно с бронирана разузнавателна дозорна химическа  машина БРДМ – РХР,от същия тип машини са извършвали разузнаването в района на АЕЦ-Чернобил веднага след тежката авария през април 1986 година, припомня шефът на музея подполковникът от резерва Милчо Начев. Над 60 са вече изложените в парковата среда на някогашния Пионерен полк образци от бронетанкова, авиационна, тилова техника и артилерийско въоръжение. Сред уникалните експонати е напълно запазен немски танк  „Jagdpanzer” L.48, от който по света има едва 6 броя, в съседство са разположени щурмово оръдие  „Sturmgeschütz”  III G , както и среден танк „Panzerkampfwagen” IV, модификации H и J, използвани в българската бронирана дружина през  Втората световна война. С над 8000 посетители , от които близо 2 000 чужденци се похвалиха от ръководството на единствения у нас общински военен музей.", "date": "2019.03.10", "title": "Военна техника на 60 години влезе в музей"}
{"url": "https://www.monitor.bg:443/bg/a/view/sydbonosna-sedmica-za-brekzit-159280", "text": "Следващата седмица се очертава като решаваща за процеса на Брекзит, отбелязват световните агенции. В Брюксел продължават дискусиите на техническо ниво за внасяне на промени в сделката за Брекзит, договорена от британския премиер Тереза Мей с ЕК през ноември миналата година, но отхвърлена на 15 януари в британския парламент с 432 на 202 гласа. След това отхвърляне Мей поведе битка на два фронта. Тя се опитва да убеди ЕС да направи отстъпки по частта от сделката за предпазната клауза за Северна Ирландия, която притеснява най-много британските парламентаристи. ЕС засега отхвърля британските предложения в тази насока и оправи свое предложение, което не се понрави на Лондон. Същевременно Мей се опитва да убеди британските парламентаристи да променят мнението си за сделката. В зависимост от постигнатото в разговорите на техническо ниво до края на деня Мей може да посети Брюксел утре за последни дискусии. Едно обаче е сигурно, във вторник, на 12 март, е денят с главно Д за сделката за Брекзит. В 19 ч. по Гринуич се очаква в Камарата на общините да се гласува отново за нея. Преди самото гласуване депутатите ще проучат внимателно становището на главния юридически съветник на Обединеното кралство Джефри Кокс за това какво е постигнала Мей в последните разговори с Брюксел. После ще е самото гласуване. В случай че на 12 март парламентаристите отхвърлят сделката отново, на 13 март, в сряда, Мей ще ги попита дали искат напускане на ЕС без сделка. Ако депутатите кажат, че не искат напускане без сделка, то в четвъртък, на 14 март, Мей ще внесе предложение за ограничено във времето отлагане на датата за Брекзит. Сега тя е 29 март. Следващият етап е на 21 и 22 март, когато е последната европейска среща на върха преди 29 март, предвидената дата за Брекзит. Според анализатори и партийни представители Тереза Мей ще понесе във вторник тежко поражение в парламента, защото досега тя така и не успя да осигури значителни промени в договора за Брекзит, отбелязва Ройтерс. Около 100 твърдолинейни консерватори, привърженици на Брекзит, засега, както изглежда, ще се противопоставят на сделката при гласуването във вторник, ако не бъдат внесени промени в клаузата за предпазния механизъм, допълва Асошиейтед прес. Ако на 12 март обаче песимистичните прогнози за тежък разгром на Мей в парламента все пак не се сбъднат и депутатите одобрят сделката, то страната ще може да излезе от ЕС по един нехаотичен начин. Но все пак 17 дни до 29 март са много кратък срок за прилагане на практика на всички необходими нови законодателни текстове, касаещи между другото имиграцията, селското стопанство или риболова. Тогава може да се реши удължаване на крайния срок, за да се позволи на процеса да се развие безпроблемно, предаде Франс прес. Ако британските депутати се произнесат срещу сделката за Брекзит и ако после, когато Тереза Мей ги попита искат ли излизане от ЕС без сделка, те кажат \"да\", тогава ще се сбъдне сценарият, от който се страхуват най-вече икономическите среди. Брекзит без сделка ще предизвика и сериозни нарушения в обмена между Великобритания и ЕС. Ако депутатите отхвърлят сделката на Мей за Брекзит, но после кажат, че не искат Брекзит без сделка и поискат отсрочване на датата за излизане от ЕС, то това отсрочване няма да е след 2 юли, когато е първото заседание на новия ЕП, избран на европейските избори от 23 до 26 май. Подобно отсрочване от три месеца не представлява значителен юридически проблем. Но според източник от Брюксел \"не е ясно какво ще могат да направят британците за 3 месеца, което не направиха за две години\". Ако британците поискат отсрочка, европейците биха могли да предложат например отлагане за 1 година, за да се работи действително по алтернатива на сделката, допълва източникът. Всяко отлагане за дата след 2 юли обаче ще означава, че Великобритания ще трябва да организира избори, за да излъчи 73 британски депутати в ЕП. Всяко отлагане във времето освен това трябва да бъде подкрепено единодушно от останалите 27 страни членки на ЕС. Няколко десетки британски депутати еврофили настояват за организиране на втори референдум за Брекзит, но Мей отказва този вариант, така че, за да се осъществи той, трябва да има освен отлагане на Брекзит и смяна на правителството или нови избори. Препаникамъкът през сделката за Брекзит, така както беше договорена през ноември, е предпазната клауза за Северна Ирландия. Този механизъм цели връщането на физическа граница между Ирландия (страна членка на ЕС) и провинция Северна Ирландия (готвеща се да излезе от ЕС заедно с останалите британски провинции). Предпазната клауза беше замислена, за да бъдат запазени споразуменията за мир от 1998 г., сложили край на конфликта в Северна Ирландия, както и да бъде запазена целостта на единния европейски пазар. Механизмът на предпазната клауза предвижда като крайна мярка оставането на Обединеното кралство в един митнически съюз с ЕС и възможно най-голямото придържане на Северна Ирландия към европейските норми. Според привържениците на Брекзит този механизъм пречи на страната да скъса връзките с ЕС.", "date": "2019.03.10", "title": "Съдбоносна седмица за Брекзит"}
{"url": "https://www.monitor.bg:443/bg/a/view/i-semejstvo-simpsyn-otrjazaha-djako-159281", "text": "Епизод от култовата анимация „Семейство Симпсън“, в който Майкъл Джексън дава гласа си назаем на един от героите, ще бъде изтеглен. Причината – отзвукът от новия документален филм за Краля на попа „Да напуснеш Невърленд“, в който той е представен като педофил. Това решение било взето от изпълнителния продуцент на сериала Джеймс Брукс. \"Това беше единственият възможен избор. Хората, с които споря всеки ден за шегите в сериала и с които работя, са настроени също еднозначно\", заяви той. Въпросният епизод датира от 1991 г. В него се разказва за пациент в психиатрична клиника, който по никакъв начин не прилича на Джако. Той звъни на семейство Симпсън и когато Барт вдига слушалката, на него му се представя знаменитият музикант. Припомняме, че големи радиостанции в Канада и Нова Зеландия спряха от ефир песни на Майкъл Джексън поради същата причина. Водещите обясниха, че това е заради оплакване на ядосани слушатели.", "date": "2019.03.10", "title": "И „Семейство Симпсън“ отрязаха Джако"}
{"url": "https://www.monitor.bg:443/bg/a/view/plovdivchani-na-bunt-sreshtu-zastrojavane-na-park-159287", "text": "Жители на няколко квартала в Пловдив се вдигнаха на бунт срещу застрояването на емблематичен парк от 16 декара до детска градина „Славей” в район „Северен”. През 2006г. имотът бе един от апортираните в дружеството на бизнесмена Георги Гергов по панаирната сделка. Преди време той го продал на друга частна фирма, твърдяха протестиращите. Но именно с мотива, че теренът е частна собственост, от общината отказваха да поддържат хубавия парк до детската градина. Зелените площи запустяваха, но въпреки това, заради големите дървета и прохладата от тях, а и площадката с катерушки от соц-а, бяха притегателно място за жителите на района. „Сечта на дърветата е започнала точно на 3 март – националният ни празник. А на това място е бил 9-ти пехотен полк под командването на полковник Дрангов навремето. Каква памет имаме, та унищожаваме историята си!?”, се ядосваха жителите на района. На протеста срещу застрояването на зелената площ, както според ОУП на Пловдив се води теренът, бяха дошли стотици пловдивчани на различна възраст – от бебета до старци на по 90 години. Всички те носеха плакати, че искат парк, а не поредния жилищен мастодонт. „През 2009г. статутът на имота е бил променен от зелена зона в комплексно жилищно застрояване. Защо, кмете? Има ли внесено инвестиционно предложение за строителство? Кой е дал разрешение да се строи?”, бяха само малка част от многобройните въпроси, на които трябваше да отговаря пред избирателите си кметът на район „Северен” Ральо Ралев. Единствено той от всички общинари пожертва неделния си следобед, за да отговори на въпросите на хората. По думите му инвестиционно предложение за строителство не било внесено, но Ралев не уточни дали има предвид внесено в район „Северен” или в голяма община. След което сложи името си в подписката срещу застрояването на терена. Само за 4 часа в подписката се бяха записали над 320 човека. Пред Агенция Монитор Ралев обясни, че частникът има право да загради терена си, каквито първи стъпки били вече направени. Дърветата в зоната били изсечени с разрешението на районното кметство. По думите на рай кмета издаденото разрешение било само за санитарна сеч и тепърва от понеделник Общинският инспекторат щял да проверява дали има нарушения. „Вчера (б.р. на 9 март) лично отидох до мястото и видях роми, които са започнали да ограждат парка. Дойдоха полицаи и ги прибраха в районното, защото ромите не си носеха лични карти\", обясни районният кмет. Протестиращите излязоха с декларация, в която призоваха за спиране на бетона в парковите зони, както и призоваха прокуратурата да се самосезира за случващото се. Те поискаха община Пловдив да си върне собствеността върху парка и да запази статута му. Паркът да се възстанови, искат още хората. Друго тяхно желание е да зелената зона да бъде облагородена и там да играят децата им. От пресцентъра на голяма община уточниха, че в първия работен ден ще направят проверка дали статутът на терена е променен, дали има внесено инвестиционно предложение, идеен или работен проекти и за какво точно строителство, както и дали има издадено разрешение за строеж.  Снимки АВТОРЪТ", "date": "2019.03.10", "title": "Пловдивчани на бунт срещу застрояване на парк (СНИМКИ, ВИДЕО)"}
{"url": "https://www.monitor.bg:443/bg/a/view/angelkova-otkri-bylgarskija-shtand-na-izlojenieto-inturmarket-2019-v-moskva-159282", "text": "Министърът на туризма Николина Ангелкова откри българския щанд на международната туристическа борса „Интурмаркет 2019“, съобщиха от ресорното ведомство. Форумът се провежда до 11 март в Москва и се организира със съдействието на Федералната агенция по туризъм, Федералната агенция по въздушен транспорт, Руската хотелиерска асоциация и други водещи структури в областта на туризма. Тази година България се представя със щанд от 100 кв. м. Заедно с Министерството на туризма, участие в него вземат общините София, Варна, Велико Търново, Стара Загора, Приморско и Казанлък. Очаква се изложителите в тазгодишното издание да са над 1 400 фирми от над 130 страни и всички руски региони и национални туристически представителства. Прогнозите са броят на посетителите да надвиши 74 хил. души. Русия е сред най-важните генериращи пазари за входящия туризъм на България, заяви министър Ангелкова. И посочи, че се работи активно за насърчаване на пътуванията на граждани от Руската федерация у нас. Провеждаме активна маркетингова кампания за популяризиране на разнообразния туристически продукт сред руските туристи , информира още министърът. Тя уточни, че се търсят и иновативни проекти, които да отговарят на търсенето на посетителите от федерацията. В първия ден на туристическата борса беше проведена и специализирана презентация на тема „България – повече от море“. Руски туроператори, туристически агенции, медии и гости на изложението ще имат възможността да се запознаят с националната туристическа реклама за настоящата година. На българския щанд ще могат да се запознаят с българския фолклор и да видят редица атрактивни презентации. Гостите ще научат за най-интересното, което предлага България, за морски туризъм, поклоннически туризъм, гурме и винени дестинации, младежки пакети, спортен и приключенски туризъм, културни и исторически забележителности и много други.", "date": "2019.03.10", "title": "Ангелкова откри българския щанд на изложението „Интурмаркет 2019“ в Москва"}
{"url": "https://www.monitor.bg:443/bg/a/view/kndr-izbira-parlament-i-gotvi-izstrelvane-na-raketa-159283", "text": "Северна Корея може би се подготвя за изстрелване на ракета, твърди американското обществено радио Ен Пи Ар (NPR), позовавайки се на сателитни снимки от изследователски комплекс близо до Пхенян, предаде Франс прес. Радиото е получило кадрите от фирмата Диджитал Глоуб (DigitalGlobe), заснети преди срещата на върха между президента на САЩ Доналд Тръмп и севернокорейския лидер Ким Чен-ун в Ханой в края на февруари, приключила с провал. На тях се вижда, че на 22 февруари на обекта е имало автомобили и камиони, вагони и кранове. \"Ако нещата се свържат, много прилича на онова, което правят севернокорейците, когато строят ракета\", посочи пред радиото Джефри Люис, експерт в Института за международни проучвания Мидълбъри в Монтерей. През юли 2018 година в. \"Вашингтон пост\" писа, че американските разузнавателни служби са засекли чрез сателитни снимки изграждането на една, а може би две нови ракети в този изследователски комплекс в Санумдон. Междувременно в КНДР се състояха избори за депутати във Върховното народно събрания - парламента. Севернокорейците на възраст над 17 години гласуваха за нови 687 депутати с петгодишен мандат. В КНДР има три политически партии - Корейската трудова партия, партия \"Чхондогьо\" (Партия на младите приятели на религията на небесния път) и Социалдемократическа партия, обединени в Единен демократичен отечествен фронт, който формира списъка с кандидатите. Севернокорейският лидер Ким Чун Ун е председател на Корейската трудова партия. Според действащата конституция, приета през 1972 г. КНДР е суверенна социалистическа държава. Всички държавни органи се основават на принципа на демократическия централизъм. Върховното народно събрание (ВНС) е висшият орган на държавната и законодателната власт. В периода между неговите сесии действа 17-членен Президиум на ВНС, който се оглавява от формалния държавен глава - председателя на парламента, сега Ким Йон Нам. Фактически върховен ръководител на КНДР е председателят на Държавния съвет (висшия орган на държавната власт, който се занимава с държавната политика), който се отчита пред парламента. От 2016 г. тази длъжност заема Ким Чен Ун.", "date": "2019.03.10", "title": "КНДР избира парламент и готви изстрелване на ракета"}
{"url": "https://www.monitor.bg:443/bg/a/view/venecuela-svetna-i-ugasna-otnovo-159284", "text": "Президентът на Венецуела Николас Мадуро заяви, че нова кибератака е попречила за възстановяване на електроснабдяването в страната, която преживява безпрецедентна по мащаб авария, продължаваща повече от две денонощния, предаде АФП. Голяма част от Венецуела е без ток от четвъртък вечерта. Властите твърдят, че аварията е причинена от саботаж в най-голямата електроцентрала в страната - в Гури, Южна Венецуела. Според министерството на комуникацията аварията е резултат от кибератака - срещу автоматизираната контролна система на водноелектрическата централа в Гури, която произвежда 80 процента от електроенергията във Венецуела. Много експерти смятат, че причината за аварията е липсата на правителствени инвестиции в поддържането на инфраструктурата. Поради липса на ток в различни болници в страната са починали общо 15 пациенти с бъбречни заболявания, на които не е била направена хемодиализа. Междувременно самообявилият се за президент на страната Хуан Гуайдо призова своите поддръжници към протести срещу Мадуро, обвинявайки го за спирането на тока. Гуайдо посочи, че ще замине на обиколка в цяла Венецуела и че венецуелската опозиция няма да прекрати уличните протести докато не постигне желаните резултати.", "date": "2019.03.10", "title": "Венецуела светна и угасна отново"}
{"url": "https://www.monitor.bg:443/bg/a/view/boeing-s-robotizirana-super-podvodnica-159272", "text": "Американският военноморски флот (US Navy) е възложил на Boeing договор на стойност $ 43 млн., за изграждането на четири от своите безпилотни подводници Orca Extra Large Unmanned Undersea Vehicle (XLUUV) и нужните поддържащи съоръжения. Безпилотните подводни апарати (UUV), все по-често намират приложение във военноморски операции и научни океански изследвания, но досега тези подводни апарати бяха с малки размери и малък обсег, ограничен до кораба, от който се управляват. Докато, дълбоководните операции в открити води е прието да се извършват от големи подводници с екипаж, закупуването на Orca показва, че американският военноморски флот признава способностите и нарастващото значение на роботизираните подводници. Необходимостта от друг кораб, за пускането на вода, прибирането или поддръжката на Orca е елиминирана, благодарение на напълно автономното управление и контрол, навигация, осведоменост за ситуацията, вътрешни комуникации, разпределение на мощността, движение и маневриране, както и сензорните системи за мисии. Поради това, че е безпилотна, подводницата не се нуждае от системи за поддържане на живот и може да остане под вода в продължение на месеци.", "date": "2019.03.10", "title": "Boeing с роботизирана супер подводница"}
{"url": "https://www.monitor.bg:443/bg/a/view/s-vesela-maslenica-varnenskoto-selo-kazashko-izprati-zimata-159268", "text": "Със старинния руски обичай „Масленица“ жителите и гостите на варненското село Казашко изпратиха зимата. В Сирната седмица, преди Заговезни наследниците на заселилите се тук някога прогонените от родината си руски староверци, почетоха традицията с много песни, танци и игри. Празникът не премина и без топъл чай и  характерните за „Масленица“ блини, символизиращи топлото слънце. Много от участниците в пъстрото тържество, сред които и гости от Москва и рускоезичната общност от цялата страна, бяха маскирани с карнавални костюми, с които пяха и танцуваха, а накрая  прогониха зимата. Сред гостите бе и председателят на комисията по туризъм към Общинския съвет във Варна Марица Гърдева, която благодари на кмета на селото, атаман Гергана Петкова за възможността да сподели радостта на хората, приветстващи пролетта. Фолклорният състав „Калинушка“ и представители на руската общност във Варна се включиха също в празника. „Масленица е старинен руски народен обичай и празник, който се отбелязва през цялата Сирна седмица. Той е припознат от християнството, въпреки че е бил езически. Тази година в Казашко за пръв път се организира толкова шумно и цветно празнуване, коментира кметицата-атаман. Според обясненията на Петкова, „Масленица“ не може да мине и без сламената кукла, символизираща зимата. Тя е с образа на жена, облечена в национална носия и се запалва, за да се прогонят злите сили.", "date": "2019.03.10", "title": "С весела „Масленица“ варненското село Казашко изпрати зимата "}
{"url": "https://www.monitor.bg:443/bg/a/view/transportna-firma-reklamira-bg-istorijata-iz-evropa-159277", "text": "Огромни цветни фотоси от Долината на тракийските царе и маслодайната роза ще бъдат поставени върху бордовете на 39 тежкотонажни камиони, собственост на базирана във Видин частна транспортна компания, която извърша спедиторски услуги на територията на почти цяла Европа. Идеята е на собственика Владислав Ангелов, който преди време забелязал че по този начин поляците рекламират природните и културните си забележителности. Още през миналата година  върху част от камионите на фирмата били брандирани кадри от Белоградчишките скали, както и логото на България, идеята била подкрепена от министерството на туризма. 47 –годишният бизнесмен е от Видин, компанията му е семейна и разполага с над 40 камиона. За начинанието си той беше удостоен с почетният знак на старозагорския областен управител Гергана Микова с мотива за безкористен патриотизъм и благородност на инициативата.", "date": "2019.03.10", "title": "Транспортна фирма рекламира BG -историята из Европа"}
{"url": "https://www.monitor.bg:443/bg/a/view/ikonomicheski-prestyplenija-za-nad-25-miliona-sa-razkriti-vyv-varnensko-za-godina-159270", "text": "Икономически престъпления, които са нанесли щети за 25,3 млн. лева, са установени за година. Това е резултатът от извършените проверки през 2018 година на „Икономическа полиция” към ОД на МВР във Варна. В сферата на икономиката през м. г. са разкрити общо 247 престъпления, като постигната  разкриваемост от 24,7 % е с 12 пункта по-добра, в сравнение с резултатите от 2017 г. За трета поредна година през месеците юли и август функционира ефективна форма на взаимодействие между областните дирекции на МВР във Варна и Добрич и НАП-Варна. Чрез създадения Междуведомствен координационен център за противодействие на данъчни престъпления през 2018 г. с участие на служители на сектор „Икономическа полиция” са извършени 85 съвместни проверки с НАП-Варна и други контролни организации. Служители на  сектора участват и в Междуведомствен център за борба с контрабандата. Дейността включва физически контрол от представители на сектор БОП към ОД на МВР-Варна, Гранична полиция и Агенция „Митници“ при всяко разтоварване на гориво в районите на местните пристанища. Регулярна е и дейността за установяване и пресичане на нарушенията с използването на стоки с чуждиа търговски марки. През м.г. се наблюдава значително завишено предлагане на фалшиви „маркови“ стоки в интернет, чрез различни онлайн платформи за продажба на стоки или нарочно създадени за целта сайтове. Съвместно със служители на Агенция „Митници“ и Гранична полиция се извършват и проверките на контейнери с внесени в страната стоки от Китай за установяване на стоки, които са със защитена търговска марка. Иззетите около 6 000 различни артикула са на приблизителна пазарна стойност над 1 000 000 лв.", "date": "2019.03.10", "title": "Полицията във Варна разкри престъпления за над 25 млн. лв."}
{"url": "https://www.monitor.bg:443/bg/a/view/na-proshki-petrichani-otnovo-si-iskat-otec-angel-ne-vljazoha-v-cyrkvata-159273", "text": "На християнския празник Сирни Заговезни, когато миряните си прощават един другиму грешките си десетки петричани не влязоха в най-големия храм „Света Богородица“ в южния град и с мирния си протест отново засвидетелства своето желание Неврокопският митрополит Серафим да възстанови отец Ангел Кочев като архиерейски наместник на Петричка околия, както и да продължава да служи в храма, в който е служил 50 години. Те си носеха свещи и ги запалиха в предверието на храма. Петричани продължават да не приемат обяснениято на митрополията, че преклонната възраст от 75-години е причината отец Ангел да бъде набързо свален от дългогодишния си пост и изпратен да служи в църквата в близкото до Петрич село Ръждак. Днес, в деня Прошки миряните не бяха така радикални в исканията си, даже някои от тях предложиха новоназначеният млад отец Павел Милушев и отец Ангел Кочев да служат заедно в черквата, въпреки, че според много от хората отец Павел няма нужните духовни и морални качества: „По сметката на „Света Богородица“ има спестени 405 000 лева благодарение на отец Ангел, а в черквите, където доскоро е служил отец Павел се отчитат общо неповече от 1000-2000 лева. Докато не се върне отец Ангел няма да влизаме в черквата, няма дадем и 1 стотинка за свещи“, разпалено коментират петричани.     Днес новоназначеният архиерийски наместник отец Павел не дойде и не присъства на празничната литургия. Това донякъде намали напрежението, но миряните продължават да са категорични в искането досегашният енорийски свещеник отец Ангел да се върне в храма и определиха случващото се като разкол. Следващата седмица недоволните от решението на Неврокопския митрополит Серафим обмислят да направят шествие до черквата „Свети Димитър Солунски“ в близкото село Ръждак, където е преместен да служи отец Ангел Кочев.", "date": "2019.03.10", "title": "На Прошка петричани си искат отец Ангел, не влязоха в църквата"}
{"url": "https://www.monitor.bg:443/bg/a/view/boing-737-sys-157-dushi-na-borda-se-razbi-v-etiopija-159267", "text": "Самолет на етиопската авиокомпания Етиопиън еърлайнс се е разбил на път от Адис Абеба за кенийската столица Найроби, предадоха световните агенции. Говорител на авиокомпанията каза, че в самолета е имало 149 пътници и 8 души екипаж. От канцеларията на премиера на Етиопия уточниха, че става дума за самолет Боинг 737. В съобщението на канцеларията се изразяват най-дълбоки съболезнования на семействата, изгубили своите близки в катастрофата. Няма оцелели в катастрофата на самолета на етиопската авиокомпания Етиопиън еърлайнс, предаде етиопската държавна телевизия. Машинатае паднала малко след излитането от летището в Адис Абеба на път за Найроби. В нея имаше 157 души. Те са били от 33 страни, уточнява държавната телевизия, като се позовава на неназован източник от авиокомпанията. Самолетът, Боинг 737-8 МАХ, е бил нов и е бил доставен на Етиопиън еърлайнс в средата на ноември, допълва АП, като се позовава на данните от базата данни за гражданската авиация Planespotters. net. Причините за катастрофата засега остават неизвестни. Според шведския сайт за проследяване на полетите в реално време Flightradar24 самолетът е имал \"необичайна нестабилна вертикална скорост\" след излитането, допълва Ройтерс. Машината се е разбила осем минути след излитането. Разбилият се самолет е от същия тип като този на индонезийската компания Лайън еър, който падна в морето миналия октомври 13 минути след излитането от Джакарта. Тогава загинаха 189 души, припомня АФП. Последният сериозен инцидент със самолет на Етиопиън еърлайнс беше със самолет Боинг 737-800, който се взриви след излитането от Ливан през 2010 г. Тогава загинаха 83 пътници и 7 членове екипаж. По информация на българското посолство в Адис Абеба няма данни за загинали български граждани на борда на катастрофиралия самолет на \"Етиопиан Еърлайнс\", съобщи пресслужбата на българското външно министерство.", "date": "2019.03.10", "title": "Боинг 737 със 157 души на борда се разби в Етиопия (обновена)"}
{"url": "https://www.monitor.bg:443/bg/a/view/pyrvata-bylgarka-159278", "text": "Жената е особено „животно“. Особено българката. Дали като до преди 150 години ще шие байраци, докато крие хайдути по долапите, ще пука с кремаклиика, превързва рани или ражда по 18 деца, или, както в днешни дни – ще кърми докато прехвърча от едно работно място, на друго и ръководи екипи, докато записва рецептата за мусака по телефона от мама. С едната ръка шофира като състезател, а с другата урежда бизнес срещи, за да вземе навреме децата от градина. Днешната жена си е извоювала особено място в обществото, в което в професията си е лидер, а у дома домакиня. Има право да гласува, да носи панталони, да се държи и действа като силния пол, да има мъжки хобита, да се съревновава наравно с мъжете във всякакви сфери. Но всичко това и е позволени твърде от скоро, за да успее да изтрие паметта ни кои са онези първите българки проправили пътя. Какви са техните постижения, като в някой случаи остават не само в рамките на страната ни, а са първи стъпки в пола и за света. И докато мъжете у нас настойчиво носят цветя и бонбони на 8-ми март, а дамите настойчиво подчертават, че това е Деня на майката (остатъци от комунистическото изкривяване на истината), то е редно да припомним, че датата всяка година отбелязва борбата на жените за равноправие и отдава почит към своите флагмани. Затова „Монитор“ събра няколко повода за родна гордост на токчета. Димитрана Иванова е първата българска суфражетка (бореща се за право на глас на жените). Тя е родена на 1 февруари 1881 г. в Русе, а 16-годишна заминава да учи философия в Цюрих, но точно преди да завърши се налага да се върне в България. Става гимназиална учителка, а през 1908 г. о член на русенското дружество „Добродетел”, чиито основни задачи са просвещение и културно издигане на жената. Оглавява го от 1908 до 1911 г. На 13 и 14 юни 1911 г. е делегат на конгреса на Българския женски съюз (БЖС), на който се обсъждат конституционните положения относно избирателните права на жените. Заминава за София и продължава да се занимава с проблемите на българските жени, като самата тя е майка на 3 деца. Работи активно по въпросите на семейството, ролята на съпругата и майката, социалната защита на майчинството и детството и още през 1917-1918 г. става член на Дружеството за борба с детската престъпност. През 1925 г. е сред основателите на Дружеството за защита на децата и членка на борда му до 1935 г. От септември 1920 до септември 1944 г. тя е главна редакторка на „Женски глас”, официоз на БЖС. В началото на 20-те години на ХХ век се опитва да се запише като студентка в Юридическия факултет на СУ, но е отхвърлена с обяснението, че „няма завършено средно образование” (българските гимназии вече са осмокласни, а тя е завършила шестокласна). Завършва „осмокласно” образование, след което завършва и право. От 1926 г. до 1944 г. Димитрана е председател на Българския женски съюз. Иванова се бори за равенство между половете в сферата на образованието.Друг важен проблем, за който работи русенката, е правото на жените юристки да упражняват своята професия като адвокатки и съдийки. След дълга борба тя е една от първите българки, на които е признато това право. Иванова участва в изготвянето на законопроект за имуществените взаимоотношения между съпрузите; инициатор е за изменение и допълнение на Закона за общественото осигуряване; член на Българския национален комитет за мир. Благодарение на нея през 1937 г. омъжените жени, разведените и вдовиците над 21-годишна възраст получават правото да гласуват на общинските избори, но не могат да бъдат избирани. На 28 септември тя е арестувана по подозрение в прогермански и профашистки симпатии, заради многобройните й контакти с Германия. Освободена след почти четири месеца (на 13 януари 1945 г.) при условие, че ще напусне София, и тя се установява в Русе. При новия режим Иванова продължава да се бори да получи адвокатски права и успява. Но с консолидирането на режима през 1948 г. специална комисия я заличава от адвокатските списъци. По време на ареста й през 1944 г. е изключена от Съюза на журналистите, в който членува от 1922 г. Правата й са възстановени през ноември 1959 г., малко преди смъртта й през 1960 г. Емилия Гърбова е първата жена пилот на военен реактивен самолет. Тя е родена на 1 септември 1932 г. в Полски Тръмбеш. Любовта й към летенето започва още от дете, а баща й често я води на близкото летище в Поликраеще. Започва със скокове с парашут, като прави първия си от 800 метра на 22 юли 1946 г. Записва се във Военновъздушното училище в Долна Митрополия, където се среща и с бъдещия си съпруг Тодор Гърбов.  Като двойка Гърбови са единственото семейство военни летци. През есента на 1954 г. по силата на Женевското съвещание за разоръжаване всички жени, които не са глава на семейство, трябва да бъдат съкратени. Така Емилия остава 10 години без полет. Тогава е родила и отгледала трите си деца.  По-късно се връща в авиацията. Тя е военен летец инструктор I клас; командир на звено, щурман на ескадрила, началник на въздушно-стрелкова подготовка на учебно-авиационен полк, обучила е летци, с които може да се изгради цяла авиационна база. Емилия е подполковник от запаса. Летяла е на 9 типа самолети, изпълнила 12 321 полета с 3500 летателни часа. Анка Ламбрева е родена през 1895 г. в Карлово. Желанието да учи я отвежда в Пловдив, където завършва прогимназиален клас. За да продължи обучението си, Анка е принудена да работи като слугиня. През 1918 г. се установява в София, където записва медицина. Губи родителите си и в следващите години работи усилено, за да помага на семейството си. Късметът й се усмихва, когато разбира, че набират студенти за Медицинския университет в Цариград. Печели стипендия и заминава по пътя на своите мечти, разказват живота й в книгата „Българите – забравените постижения“. В Цариград, след като получава медицинското си образование, тя започва работа в болницата на сестринското училище. По време на нейно дежурство, благодарение на своевременната й намеса, тя спасява живота на мистър Тейкон. Младият мъж не забравя животоспасяващата помощ на Анка и в знак на благодарност й праща покана и билет за Нова Зеландия, където живее със семейството си. Той също така предлага на Анка работа, свързана с болната му дъщеря. Анка приема поканата, качва се на парахода, откъдето започва нейното няколкомесечно пътуване през Египет, Индия, Цейлон (днешна Шри Ланка) и Австралия. Анка благополучно пристига в Нова Зеландия и поема грижата за дъщерята на мистър Тейкон. В екзотичната държава тя осъзнава, че почти никой не знае за страната й и решава да изнася научнопопулярни семинари за България, които за кратко време предизвикват голям интерес. Анка се оказва увлекателен разказвач, което достига до ушите и на новозеландската преса, те я канят да напише статии в няколко местни вестника. Ламбрева предприема и много пътешествия из Нова Зеландия, за да опознае по-добре местното население – живее известно време при маорите. Години по-късно сърцето кара Анка да тръгне наобратно към дома, тя избира да мине през другата част на земното кълбо, посока Хаваите. По време на пътешествието си карловката посещава Таити, Фиджи. Преминава и през цяла Канада и САЩ, докато не достига една от най-източните точки в Северна Америка – остров Нюфаундленд. Оттам с параход Анка предприема трансатлантическо пътешествие до Англия. Тя сбъдва и една от най-големите си мечти да лети със самолет над Ламанша. Връща се в родното Карлово, където е посрещната сърдечно от роднини и познати. Започва да води беседи за пътешествията си и наученото, пише книги. Но авантюристичният дух на Анка не й дава покой и тя предприема следващото пътуване, този път към Иран. В Техеран тя се занимава с хуманитарна дейност. С избухването на Втората световна война, въпреки че местното население я приема много добре, от политическа гледна точка българката се оказва на вражеска територия. Поради неблагожелатели в местната управа тя е заточена в политически лагер в Ливан. Но заради големия брой военноплеменници и дефицит на медицински лица, Анка е преместена на работа в болничната част. Помага на много ранени войници, случайно се запознава със своя бъдещ съпруг – Райян Ахмад Дин Абесте. След освобождаването от съюзническите сили двамата заминават за Иран, където се женят. Съпругът й е земевладелец. В Иран Анка продължава със своята хуманитарна дейност, като насочва енергия в благоустройство на тези места. Благодарение на нея са прокарани нови водоснабдителни системи, построяват се болници, училище и културен център. Продължава с просветната дейност относно българските културни ценности и история. Пътешествията й по света не спират. След смъртта на съпруга си, вече на повече от седемдесет години, Анка решава да предприеме последното си голямо пътешествие – обратно към България. Благодарение на множеството си приключения и комуникация с хора от целия свят тя свободно общува на 7 езика. Надежда Станчова се ражда през 1894 г. в Свищов в дипломатически род и става първата жена не само в България, но и в света професионален дипломат. Произхожда от богат род - дъщеря е на политика и дипломат Димитър Станчов и френската графиня Ана дьо Грено, която е в България в ролята си на придворна дама на княгиня Мария-Луиза и царица Елеонора. Тъй като знаела 8 езика и е имала нужната класа и контакти, Александър Стамболийски я взима за свой преводачка, секретарка, но влиянието й е било огромно. Тя е секретар-преводач на българската делегация за подписването на печалния Ньойския договор. След като смъртта на Стамболийски Надежда Станчова подава оставка като първи секретар на българската легация във Вашингтон и според сведения на близките й, Надежда е работила като журналист и продуцент в Би Би Си. През 1924 г. тя се омъжва за шотландския лорд Александър Мюър. Лейди Надежда Мюър урежда известното посещение на цар Борис III и царица Йоанна в британското кралско имение Балморал в Шотландия през 1938 г. По време на Втората световна война лейди Мюър превърнала родовото имение Блеър Дръмънд в болница за възстановяващи се британски войници. Мария Георгиева Атана̀сова е първата жена командир на тежък тип самолет в света и първата българка граждански пилот. Родена е в Калековец, област Пловдив на 26 декември 1926 г. През 1950 г. завършва първият випуск, в който са допуснати жени пилоти във Военновъздушно училище в Долна Митрополия. Постъпването на момичета в специалността е благодарение на нея, която с много упоритост и насотичивост успява да склони ръководството да промени правилника. Две години работи като инструктор в училището, след което се записва в школата за пилоти на изтребители. Между 1953 и 1974 г. лети като пилот и командир на самолетите „Ли-2“, „Ил-14“, „Ил-18“, и „Ту-134“ по маршрутите на „БГА Балкан“. В началото поема само вътрешни линии, но след това са и поверени и международни, така се превръща в първата жена приземила тежък самолет Ил-18 на летище „Хийтроу“ през 1965 г. Общият ѝ полет наброява 13 999 часа. Петя Колчева е родена на 4 март 1964 г. в Пловдив. По професия е адвокат, а по душа авантюрист. Така се превърна в първата българка изкачила най-високия връх в света – Еверест. Тя стъпва на покрива на света на 22 май 2009 г. Заедно с нея е и съпругът й Камен Колчев, с когото имат три деца. Те са участвали в изкачването като част от комерсиална американска експедиция с ръководител Ерик Симонсон. \"Дискавъри\" снима заедно с тази експедиция част от риалитито \"Еверест: извън постижимото\". „Една трета от групата ни се отказа. Важното е да изчакаш подходящия момент. Планината трябва да те допусне до себе си. След 10 години осъществихме мечта, за която не съм вярвала, че е в рамките на възможното”, каза преди време в интервю Петя. Експедицията на двамата им е струвала 35 000 долара, но те събирали цял живот за да изпълнят мечтата си. Петя се запалва по алпинизма още в университета. През 1986 г. изкачва връх Ленин в Киргизстан, който е 7137 метра. През 1988 г. по случай 100 години от откриването на Софийския университет участва в изкачване в Гарвалските Хималаи на непокоряван шестхилядник, на който дават името Климент Охридски. През 2001 г. изкачва Монблан. Първият й изкачен осемхилядник е Чо Ойо (8201 м). Тя е и член е на управителния съвет на Българския туристически съюз. Предишният опит на наша алпинистка да изкачи Джомолунгма завърши трагично - Мариана Масларова измръзва фатално по време на българската експедиция през 2004 г. 28-годишната лейтенантка от 61-ва Стрямска механизирана бригада в Карлово Славена Желязкова е първата българка командир на взвод за охрана от състава на международната мисия „Решителна подкрепа”. Тя отговаряше за охраната на летището в Кандахар в продължение на половин година през 2016-та. Родена е в Москва, живяла в Ловеч и завършила елитната Софийска математическа гимназия, след което решила да продължи в Националния военен университет „Васил Левски” във Велико Търново. Колебае се дали е първата жена, която е завършила тежката дори за мъжете специалност „Мотопехота и танкови войски”. Лейтенант е от юли 2014г. При първия си взвод била инструктор, тъй като в карловската бригада тогава нямало свободни места за взводни командири. Този, с който заминала за Кандахар, бил сборен от различните формирования от Първи механизиран батальон в карловската бригада. И вместо 28 души подчинени, в Кандахар командвала 59 военослужещи - 55 мъже и 4 дами под пагон. „Никога не е стоял въпросът, че ще ги командва жена. Беше под въпрос дали аз ще замина на тази мисия. Взводът каза, че без командира си на тази мисия няма да замине”, казва лейт. Желязкова. Категорична е, че никой от колегите й никога не е чувал от нея думата „не мога”. “За 7 години в армията никога не съм го казвала. Никога няма и да го кажа. В деня, в който го кажа, ще сваля тези пагони и тази униформа, за да стана цивилен гражданин. Така е в армията”, коментира преди време пред „Монитор“ Славена. За шестте месеца в Афганистан казва, че не иска да влиза в подробности, но признава, че вече е съгласна със свои колеги, които са й обяснили, че след такава мисия животът започва да се дели на „преди Афганистан” и „след”.По време на мисия си е позволявала да спи по 4-5 часа на денонощие.„Афганистан не е просто една дестинация на военните контингенти. Афганистан е държава, която, след като я видях, разбрах колко безпредметно ние се оплакваме от живота си тук”, казва Желязкова.", "date": "2019.03.10", "title": "Първата българка...."}
{"url": "https://www.monitor.bg:443/bg/a/view/katadjija-rjazal-gumi-na-bivsha-se-otyrva-s-probacija-159276", "text": "  Задържан преди Коледа от служители на отдел „Вътрешна сигурност“ за рязане на автомобилни гуми в Казанлък катаджия сключи споразумение с прокуратурата и се размина с пробация. Споразумението  между Радослав Баросов и магистратите е одобрено от състав на районния съд в Града на розите на 5 март и е окончателно. Баросов, който беше арестуван в хода на вътрешна проверка на 12 декември е направил пълни самопризнания, че на 16 септември м.г. по улиците на града е нарязал с нож 4 гуми марка „Дипломат“ , собственост на Ана Здравкова заради влошени взаимоотношения между двамата. През следващите 6 месеца младият мъж ще трябва да се подписва по два пъти седмично в местното РУ „Полиция“ и периодично се среща с пробационен служител. Веднага след задържането му той бе отстранен временно от работа. Арестът на Баросов съвпадна по време с изчезването , а в последствие и със смъртта на прекия му началник, Тодор Николов, чийто тяло бе открито край село Бузовград с огнестрелна рана в главата  на 12 декември. Тогава бе лансирана и версията , че Николов, известен сред колегите си с прозвището Геслера се е самоубил, изплашен от  ареста на подчинения и евентуално разплитане на корупционна схема в сектор „Пътна полиция“. Досъдебното производство за смъртта на 44-годишния Тодор Николов все още не завършено.Срокът бе удължен с два месеца, след като недалеко от трупа му бяха намерени захвърлени в канал 15 000 лв, самоделен бележник и револвер с неустановена марка в кожен кобур. Проверка в профила на Баросов показва, че той все още работи в системата на МВР.", "date": "2019.03.10", "title": "Катаджия, рязал гуми на бивша  се отърва с пробация"}
{"url": "https://www.monitor.bg:443/bg/a/view/dostypno-mashinno-obuchenie-s-beagle-bone-ai-159271", "text": "На състоялото се наскоро изложение Embedded World в Нюрнберг, Германия, дебютира BeagleBone AI. Платката с изкуствен интелект (AI) е разработена да заеме мястото между малките едноплаткови компютри и по-големите, по-мощни промишлени компютри. BeagleBone AI е изградена на основата на Texas Instruments AM5729, поддържана от 1 GB RAM, което е половината от системната памет на X-15, както и 16 GB вградена eMMC флаш памет. BeagleBone AI разполага още с две разширителни хедъра, USB-C за захранване и пренос на данни, Gigabit Ethernet и вграден високоскоростен Wi-Fi. Очаква се, BeagleBone AI да бъде достъпен за покупка през април, на цена от около $ 100.", "date": "2019.03.10", "title": "Достъпно машинно обучение с BeagleBone AI "}
{"url": "https://www.monitor.bg:443/bg/a/view/djej-lo-se-sgodi-snimka-159274", "text": "Латино дивата Дженифър Лопес е на път отново да се разходи до олтара. Певицата се сгоди за любимия си – бившият спортист Алекс Родригес. За това се похвалиха влюбените с кадър на пръстена в социалните мрежи. написа в Туитър бейзболистът. Лопес качи същата снимка с множество сърчица в профила си в Инстаграм. Според техни близки, цитирани от сп. People, двамата са се сгодили вчера по време на почивка на Бахамите. Наскоро Джей Ло и Родригес поляха две години от началото на връзката си. Изпълнителката на Ain't Your Mama.и бейзболната звезда отдавна живеят като семейство и дори отглеждат децата си заедно. Певицата възпитава близнаци Макс и Еме от брака си с Марк Антъни, с когото се разведе през 2014 г. Родригес пък има две дъщери от бившата си съпруга Синтия Скъртис. Междувременно стана ясно, че цената на годежния пръст е около един милион долара. Диамантът е с правоъгълна форма и е приблизително 10 карата, коментира президентът на компания за скъпоценности Андрю Браун. Според модната експертка Лорън Макколи пък той е 15 карата. Предишният съпруг на звездата - певецът Марк Антъни, й подари през 2004 г. пръстен с 8, 5-каратов син диамант, оценяван на 4 милиона долара. Преди него, Джей Ло беше сгодена за актьора Бен Афлек. Той й направи предложение за женитба с розов 6,1-каратов диамант, оценяван на 2, 5 милиона долара. Крис Джъд, вторият съпруг на певицата, й подари през 2001 г. пръстен с диамант за шестцифрена сума. Първият брак на певицата е с актьора Оджани Ноа. Той също й е направил предложение през 1997 г. с диамантен пръстен за шестцифрена сума.", "date": "2019.03.10", "title": "Джей Ло се сгоди (СНИМКА) (ОБНОВЕНА)"}
{"url": "https://www.monitor.bg:443/bg/a/view/lea-mishel-se-omyji-159275", "text": "Актрисата Леа Мишел каза заветното „да“ на своя любим – модния магнат Занди Рич. Сватбената им церемония се състоя в Напа, Калифорния. Звездата от сериала „Клуб Веселие“ се разходи до олтара в бяла рокля без презрамки, като заложи и на дълъг воал. Най-добрият й приятел - актьорът Джонатан Гроф, влезе в ролята на почетен шафер. Сред гостите бяха още Бека Тобин и Дарън Крис от \"Клуб Веселие\", както и колежката Ема Робъртс. Преди сватбата Леа каза, че да планира церемонията с колегата си Дарън Крис е \"наистина специално\". Тя призна, че разчита много на съветите му. Дарън, който е на 32 години, също неотдавна се ожени. Преди Рич, Мишел имаше връзка с Кори Монтийт, с когото работиха заедно по „Клуб „Веселие“. През 2013 г. актьорът бе намерен мъртъв, а като причина за смъртта бе посочено отравяне с хероин и алкохол.", "date": "2019.03.10", "title": "Леа Мишел се омъжи"}
{"url": "https://www.monitor.bg:443/bg/a/view/bylgarskijat-proizvoditel-sin-cars-predstavi-bydeshtija-gradski-dostavchik-159227", "text": "На международното изложение в Женева има и българско участие. Сред най-големите световни автомобилни производители се откроява и единственият наш създател на коли - компанията Sin Cars, основана от инженер Росен Даскалов. Премиерата на щанда на Sin Cars на автосалона тази година е нов концептуален екологичен автомобил. Това е изцяло електрическият модел L City, който има основната функция да зарежда и обслужва магазини, заведения и институции, които се намират в центровете на големите градове. Новата електрическа платформа L City на Росен Даскалов предизвика интереса на медиите и посетителите на тазгодишното изложение в Женева. Колата ще се предлага в няколко модификации, вариращи от малки камиони за доставка до леки автомобили. Возилото ще има изцяло електрически автономен пробег от 150 км, а базова цена се очаква да бъде около 10 000 евро, което я прави много атрактивна в сравнение с настоящите електрически автомобили. На пресконференцията на щанда на Sin Cars основателят на компанията инженер Росен Даскалов сподели, че вече има сериозен интерес към новата му разработка и дори преговаря с няколко инвеститора. Една от водещите цели при създаването на проекта L City е ангажирането с каузата за опазване на околната среда, намаляване на вредните емисии в градовете и създаване на по-здравословна жизнена среда. Тъй като електромобилите са бъдещето на автомобилната индустрия, проектът на Sin Cars се основава на концепцията за лесен за използване, екологичен и достъпен за производство автомобил. Компанията Sin Cars има разработен проект за високотехнологичен завод за серийно производство на автомобилите, който ще се намира в Русе. Оптимизираният процес ще позволи бързо и лесно сглобяване на различните варианти на платформи, като се използват стандартни материали. Производствената линия за L City е проектирана с годишен капацитет от 20 000 автомобила, които ще бъдат насочени към европейския пазар. Стартът на серийното производство е планиран за 2020 г. „Нашата цел е да продадем многофункционален малък градски автомобил, който ще бъде използван за куриерски доставки, таксиметрови услуги, транспорт”, каза Росен Даскалов, собственик на компанията Sin Cars. „Европейските градове се нуждаят от този вид транспорт. Градските центрове скоро ще бъдат затворени за дизелови автомобили”, допълни Даскалов. След създаването на суперспортния автомобил Sin R1, който вече е добре познат в Европа, българската компания Sin Cars изгражда имиджа на производител на високотехнологични и спортни машини за разнообразни цели.", "date": "2019.03.10", "title": "Българският производител Sin Cars представи бъдещия градски доставчик"}
{"url": "https://www.monitor.bg:443/bg/a/view/trymp-petkratno-vdiga-cenata-za-razpolagane-na-us-vojski-pri-syuznicite-159265", "text": "Президентът на САЩ Доналд Тръмп смята да вдигне таксите за разполагане на американски войски на територията на съюзниците си с 50 на сто, като за някои държави повишението може да достигне 5 и дори 6 пъти, пише американската преса. Държавите, които разполагат на територията си войски на САЩ ще си плащат според формулата „цена+50%”, т.е пълната сума плюс още половината. С помощта на тази формула Тръмп смята да реши финансовите въпроси, свързани със съюзните държави, които според него не харчат достатъчно за отбрана. Според в. „Вашингтон таймс” тази новина засяга Германия, Япония и Южна Корея. Източниците на изданието твърдят, че новата формула вече е била обсъждана на високо ниво с една от тези държави. Според други публикации, вече промяната в цената вече е обсъдена с Южна Корея. Същевременно американският държавен глава сериозно се е замислил за усвояването на Луната от страна на САЩ и именно по тази причина Тръмп възнамерява да поиска от Конгреса допълнителни разходи за тази цел в размир от 500 млн. долара. Според в. „Уолстрийт Джърнъл” допълнителните разходи за лунната програма през 2019 г. са необходими, за да се ускори сътрудничеството при разработването и изстрелването на нови модули на повърхността на Луната. Освен това администрацията на Тръмп възнамерява за получи от конгреса 21 милиарда долара за всички програми на НАСА.", "date": "2019.03.10", "title": "Тръмп петкратно вдига цената за разполагане на US войски при съюзниците"}
{"url": "https://www.monitor.bg:443/bg/a/view/bg-zlano-momiche-s-nov-zlaten-medal-v-lisabon-159263", "text": "Невяна Владинова спечели златния медал в многобоя при жените на международния турнир по художествена гимнастика в Лисабон. След много силна игра Владинова събра сбор от 80,250 (19,600 бухалки, 18,500 лента, 21,300 топка, 20,850 обръч). Така Невяна изпревари другата българка Катрин Тасева, която завоюва сребърния медал. В първия ден от турнира Катрин игра много силно, първа получи оценка над 20 на турнира - 20,500 на бухалки, но след това допусна грешки. За топката си беше оценена с 19,500 точки след изпускане, а на обръч получи 18,650 и събра сбор от 77,850. Бронзовото отличие спечели представителката на Япония Кахо Минагава, а четвърта се класира Юлиана Телегина от Израел. Третата представителка на България - Боряна Калейн, се класира пета. От четирите български гимнастички Калейн получи най-високата оценка на турнира - 21,400 на топка.  Татяна Воложанина, която от този сезон е във възраст - жени, завърши на шесто място.  Във финалите утре България ще има финалистки на всичките осем. И при жените, и при девойките.  Невяна Владинова ще участва на всичките четири, Катрин Тасева ще играе на бухалки и лента, а Боряна Калейн на топка и обръч.  ", "date": "2019.03.10", "title": "БГ златно момиче с нов златен медал в Лисабон"}
{"url": "https://www.monitor.bg:443/bg/a/view/zloveshta-turbulencija-pomlja-pytnici-v-polet-za-nu-jork-159266", "text": "Самолет на \"Търкиш еърлайнс\", изпълняващ полет от Истанбул, кацна успешно на летище \"Кенеди\" в Ню Йорк, след като най-малко 25 души на борба получиха наранявания при жестока турбуленция, предаде АП. Самолетът - \"Боинг\" 737 с 326 пътници и 21 души екипаж, е попаднал в турбуленцията около 45 минути преди кацането, над Ню Ингланд. Представител на американските власти съобщи, че 10 души са настанени в болница след кацането в 17,35 ч. Един от тях е със счупен крак, а другите са получили натъртвания, контузии и порезни рани. Повечето от пътниците са получили медицинска помощ в терминал на летището.", "date": "2019.03.10", "title": "Зловеща турбуленция помля пътници в полет за Ню Йорк"}
{"url": "https://www.monitor.bg:443/bg/a/view/proshka-e-vajno-e-koj-kolenichi-pryv-tradicii-159264", "text": "Българската православна църква почита днес църковния празник Неделя сиропустна, наричан от народа Сирни заговезни или Прошка. Празникът се отбелязва седем седмици преди Великден и една седмица след Месни заговезни, а след него - от утре, започва Великият пост. На Сирни заговезни - преди началото на Великия пост, православните християни за последен път до Великден вкусват млечни продукти и яйца. На трапезата, подредена с подчертано обреден характер, се слагат баница, питка, млин със сирене, варени яйца, бяла халва с ядки, риба. На този ден се припомнят Христовите думи: \"Ако не простите на човеците съгрешенията им, и вашият небесен Отец няма да прости съгрешенията ви\". Затова традицията изисква всеки да поиска прошка от хората около себе си - близки и познати - за огорченията и обидите, които волно или неволно им е причинил, както и сам да потърси в себе си сили да прости на тези, които са го наранили. В Неделя сиропустна в храмовете в страната християните се събират за вечерна служба, след която взаимно се опрощават, като всички - духовници и миряни - си искат един от друг прошка и взаимно си прощават всичко сторено с дума, с дело или с мисъл. Според народните традиции вечерта на празника при родителите се събират семействата и техните синове, дъщери, внуци, за да заговеят с млечни храни. На Сирни заговезни прошка си вземат по-млади от по-стари, деца от родители, младоженци от кумове - целуват ръка и изричат: \"Прощавай, мамо, тате..\" - \"Господ да прощава, простен да си!\", е задължителният отговор. Веселието по време на вечерта е най-голямо при т. нар. хамкане. След вечерята бабата завързва парче халва, сирене или сварено яйце в края на червен вълнен конец и го разклаща. Децата са насядали на пода и се стремят с уста да захапят парчето храна. Обредът се нарича \"люшкане\". Бабата запазва червения вълнен конец и с него лекува болестите по агънцата. Най-характерен обичай за празника е запалването на празнични огньове, наричани Сирнишки. Огънят се пали от момчета и ергени, като се използва \"мамуляк\" /слама от царевица/ и \"черешовина\" /кори от черешово дърво/. Огънят се прескача от всички.Вечерта на Сирната неделя мъжете оповестяват заговяването за Великден, стреляйки с пушка. Със Сирни заговезни са свързани и кукерските игри.", "date": "2019.03.10", "title": "Прошка е! Важно е кой коленичи пръв (ТРАДИЦИИ)"}
