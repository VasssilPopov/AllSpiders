{"url": "https://www.monitor.bg/bg/a/view/nagoja-skritoto-sykrovishte-na-japonija-187501", "text": "Голяма, модерна Япония – блестящи небостъргачи, бързи електромобили, главозамайващи магистрали, летящи екрани с реклами и холограми на айдоли. Това е футуристичната Страна на Изгряващото слънце, или поне част от лицето й. Други хора, като мен, предпочитат да обикалят по тихите храмове, да чуват пеенето на досадните цикади и да се разхождат, хапвайки какигори (настърган лед, овкусен със сироп и/или подсладител – б.а.) или данго (традиционен японски сладкиш, направен от небезизвестното мочи – специален вид лепкав ориз – б.а.). И в желанието си да видим тази или онази страна на Япония забравяме да погледнем най-автентичното – останалите градове, малките населени места, тези села, където небостъргачи и летящи коли няма, а има само вечнотрудещите по оризовите поля японци. Затова днес ще обиколим Нагоя – още един от градовете на Япония, голям, но не толкова известен. Нагоя се намира в регион Чубу (познат още като Централен, в него са Токио и планината Фуджи – б.а) и е столица на префектура Айчи. Още на излизане от гарата попадате на забележителност в града – Мидленд Скуеър. С това име се нарича района около гарата, през който всеки ден минават около милион пътуващи. От гарата тръгват не само влакове, но и метра, автобуси, таксита, което обяснява огромният поток от хора. Всъщност името носи и една от бизнес сградите в района около гарата с близо 50 етажа. Небостъргачите обаче започват още в самата гара. От нейното тяло се издигат две кули, които са отворени за посетители. В тях има ресторанти, хотели, банки, пощенски клонове и модерни магазини. Асансьорите, с които можете да ги достигнете, са минимум десет, а някои от тях се намират в самите бутици. И макар хората да казват да гледаш напред и нагоре, аз ще кажа да гледате и надолу. голям лабиринт с магазини, а всеки етаж предлага различни стоки. Така на един от тях можете да намерите дрехи, шикозни якета, сладки пуловери, портмонета, аксесоари за телефони, а само два етажа по-надолу ще ви лъхне сладката миризма на шоколад и ягодов крем. Това са специалните етажи за храна, в които можете да видите хлебчета от всякакъв вид. Препоръчвам да опитате тайяки – японски сладки с крем от червен боб с формата на рибка. Задължителен деликатес е и всичко с вкус на зелен чай, тъй като вкусът е уникален за тази част на Азия и единствено там може да се усети такъв, какъвто наистина е (у нас, както е и практиката в много други страни, зеленият чай е с по-сладникав вкус, променен според предпочитанията на народа в конкретната страна – б.а.). И ако се чудите накъде да поемете оттам насетне, нека ви успокоя – в Нагоя може да се намери забавление от всякакъв тип. Градът си има цял квартал за развлечения, носещ името Сакае. Той е нещо като тамошният Студентски град, но много по-голям и оживен. Сакае прелива от ресторанти и барове, но най-любима ми остава изакая. Това е японски бар, който често пъти ще намерите пълен с офис служители, дошли да разпуснат от натоварения ден. Това е и Стегнатите колани, прилежно изгладените ризи и чистите сака биват подменени с разхлабени вратовръзки, навити ръкави, рошава коса и събути обувки. Японците, също като нас, се събуват на влизане в дома си. В някои заведения с традиционен интериор свалянето на обувките също е задължително, включително в изакая. И така тихият японец става усмихнат, весел човек със зачервени от сакето бузи. За тези, които предпочитат тихите културни изживявания, Нагоя също има с какво да ги впечатли. Музеи, дворци, заводи от миналото, храмове. В префектура Айчи е дадено началото на няколко големи завода, които днес формират значителна част от износа на страната. Един такъв е музеят на Тойота, който се намира близо до Нагоя. В него можете да видите началото на гиганта, първите произведени коли много машини, чиято работа да наблюдавате. Изгубването е лесно, затова следвайте гида си или поне табелите. Друг такъв музей в заводът на Норитаке. Част от оригиналните му сгради все още стоят и се използват. Откъде започва историята на Норитаке? През 1876 г. братята Ичидзаемон Моримура и Тойо Моримура основават антикварен магазин в Ню Йорк, където продават внесени японски стоки. Малко след създаването му японците решават да се фокусират върху грънчарството, затова през 1895 г. изпращат японски дизайнери при себе си, които да създадат нов клон на компанията, специализиращ в правенето на дизайни. Така дизайните, изпратени от САЩ, се принтират върху керамични чинни, чаши, кутии за сладки, произведени в завода на компанията в Япония. Днес всички рисунки се пазят в „гаджо” или това е нещо като скицник за съхранение на изображения. Някои от скицниците може да се видят в последния етаж на музея. Двамата японци обаче са иновативни и решени на успех, затова започват да продават и цели комплекти на американците. През 1904 г. където започват да продават сервизи за хранене в западен стил, направени от бял порцелан. Година по-късно първият сервиз от 12 части, направен от бял порцелан от японци, отплава за САЩ. Всеки сервиз е с уникален печат, от който се разбира през коя година е произведен той. Всяко едно произведение на предприемаческия дух на Ичидзаемон може да бъде намерено в музея. Той започва като обикновен завод – първите два етажа представят целия производствен процес. От другата страна на прозореца се виждат не само машини и готови керамични съдове, но и трудещи се японци, които рисуват на ръка мустаците на малко керамично мишле. Последните етажи побират всички музейни експонати като всяка стена има свой акцент – една е посветена на чиниите, друга – на чаши за чай, трета – на готови сервизи в различни сцени от живота. Разбира се, там може да се видят и гаджо, за които вече говорих. И ако съдовете ви се сторят скучни, то музеят на Токугава със сигурност няма да ви отегчи. Музеят за изкуство Токугава представя различни колекции с произведения на изкуството, притежавани от даймьо (даймьо са едри земевладелци, които имат други благородници за служители. Те са на пряко подчинение на шогуна, разполагат с живота на служителите си и имат своя лична армия – б.а.) семейството от Едо периода (познат още като период на Токугава, Едо е времето между 1603-1868 г., когато Япония е под управлението на шогуната Токугава и още 300 регионални даймьо) - Овари Токугава. Музеят обаче става открит за посетители едва през 1935 г. Колекциите включват над 10 000 артефакта, някои са дарения, други – наследство. Те са свързани с Иеясу Токугава, тогавашния шогун, или с деветия му син – Йошинао Токугава. Цели 9 артефакта пък са включени в списъка на Япония с национално наследство, като част от този списък са и свитъците със „Сказание за Генджи” (японски роман, част от класиката на японската литература, написан през XI в. – б.а.) Това е единственият музей, в който може да се видят или казано с други думи – това са предмети от живота на един японски богаташ през Средновековието. Обаче в музея могат да се видят не само предмети, но и цели къщи. Малката сграда помещава няколко големи постройки, включително театър „Но” (традиционен японски театър – съчетание между драма и танц, сюжетите често са базирани на литературни произведения – б.а.) и чаена къща. На излизане препоръчвам да минете през градината, която е като същинско кътче от рая. В съвършения й център има езеро, на брега на което е разположена къща. Постройката е скромна, но открита за посетители, които искат да си отдъхнат на по чаша чай и прекрасна гледка към спокойните води на езерото. В неговия басейн плуват малки рибки кои, известни още като брокатен шаран. Сред черните и червено-белите рибки има и златни, които може и да не изпълняват желания, но със сигурност биха хапнали бисквитите, които държите. Освен заводи, музеи, небостъргачи, булеварди и магистрали, Нагоя има и още дворци, университети, увеселителни паркове с най-високите пързалки в света, аквапаркове с кофи, високи над 3 метра. До две години в града ще бъде изграден и тематичен парк, посветен на световноизвестното студио „Джибли”, с чиито филми са израснали не само японските малчугани, но и много други деца по света. Да, мога още много да говоря за скритите съкровища на Япония, но е най-добре, когато вие ги откриете сами. Защото красотата е точно в малките моменти от живота, в тези скромни красоти, които внасят топлина всеки ден.  Котешко кафе и горещ шоколад топлят сърцата на туристи на японската Витошка. Шопинг кварталът Осу Канон е кръстен на храм, който се намира точно до метрото. Вдясно от храма е и дългата поредица от улици с магазини, подобно на нашата Витошка в София. В една от тези улички може да се намери и котешкото кафе, в което влизаш с пантофи и топла напитка в ръка. Малките топченца любов обикалят свободно в две зали, разположени на два етажа, а посетителите могат да ги галят и дори да се снимат с тях, но без да ги будят от сън или да ги тормозят. Котенцата са различни породи – египетска, британска късокосместа, бенгалка, мънчкин. Те обаче постоянно се менят, защото има възможност за осиновяване, и който поиска, може да прибере едно от котенцата със себе си. Светещи халби с бира, колони, по-високи от човек, и затворени гейши, облечени като полицаи. Това са само част от атракциите в една от дискотеките, които човек може да посети в Сакае, Нагоя. Дискотеката представлява сравнително малко помещение с няколко отделни части – първата е мини кафе с ниски столове и маси. Срещу кафето е барът, а от другата страна – още един бар, в който те обслужват секси японки. Втората част е за танцьорите и е по-широка. Третата и последна част от залата е за ВИП гости, направили си резервация. Те са отделени от всички като стаята е по-светла и широка, почти като отделно заведение. Посетителите биват обслужвани от трима диджей, които пускат всякаква музика, а японците пеят на парчетата, дори да са английски.", "date": "2020.02.01", "title": "Нагоя – скритото съкровище на Япония"}
{"url": "https://www.monitor.bg/bg/a/view/elica-todorova-e-tazgodishnijat-nositel-na-nacionalnata-nagrada-za-jivopis-187506", "text": "90-годишната художничка Елица Тодорова е тазгодишният носител на Националната награда за живопис \"Владимир Димитров-Майстора\". Тя получи статуетка и парична награда от кмета на града Петър Паунов по време на официална церемония в галерията, носеща името на великия ни художник. „Развълнувана съм и съм малко притеснена. Беше малко неочаквано за мен, защото сигурно чухте и другите номинации, колко силни са. И когато ме съобщиха официално, малко не ми се вярваше. Сега в тази обстановка виждам отношението на хора към мен и съм благодарна за добрите чувства по отношение на мен“, заяви след награждаването Елица Тодорова. Тя бе сред петимата номинирани известни художници-Веселин Дачев, Димитър Петров, Елица Тодорова, Йордан Кисьов и Румен Жеков. Не случайно награда на Майстора се присъжда всяка година именно на 1 февруари, когато е и рождения ден на Владимир Димитров - Майстора. След церемонията бе открита изложба и на Захари Каменов, носител на Националната награда за живопис за миналата година. „Голяма удоволствие е да спечелиш такава награда, защото това е една от най-престижните награди за живопис в България и освен това гласуването става от колеги, които уважаваш. Удоволствието е голямо, особено, че правиш изложба в галерията с експозиция до Майстора мисля, че всеки артист би бил щастлив на такава изложба“, каза Захари Каменов. Наградата на Майстора съществува от 1973 г. до края на 80-те години на миналия век, след което е възстановена през 2012 г. Събитието отрежда значимо място на град Кюстендил в културния живот на страната. Наградата се присъжда всяка година на един български художник за изключителните му постижения в изобразителното изкуство през изтеклата година и е учредена от Община Кюстендил и ХГ „Владимир Димитров – Майстора“, Министерството на културата и Съюза на българските художници. Тя е не просто признание и стимул за българските творци – връчването ѝ се превърна в празник и събитие от национална величина. От 2013 г. насам с престижната награда са отличени Андрей Даниел, Свилен Блажев, Ивайло Мирчев, Станислав Памукчиев, Николай Майсторов, Анета Дръгушану и Захари Каменов. От началото на XX век до днес Кюстендилската изобразителна школа наброява близо 200 автори, чието изкуство е близко по дух и с обща идейно-пластична насоченост.", "date": "2020.02.01", "title": "Елица Тодорова е тазгодишният носител на Националната награда за живопис"}
{"url": "https://www.monitor.bg/bg/a/view/unikalen-muzej-na-otkrito-otchete-1-1-mln-lv-prihodi-187498", "text": "Над 1,1 млн лв приходи за миналата 2019 година отчетоха служителите от уникалния музей на открито Етъра, като 2/3 от сумата е дошла от продажбата на входните билети, а останалите са от стопанска дейност. Своеобразен рекорд е отбелязан за преминалите през дървените порти : 226 070 , като 196 629 са били сънародници. . В сравнение с 2018-а, която беше сред рекордните, през миналите 12 месеца е регистрирано увеличение с 18 000 души,почти колкото един средно голям български град, коментира директорът на културния институт проф. д-р Светла Димитрова и припомни, че вече трета година гостите бива анкетирани.При техния анализ станало ясно, че почти 1/3 от гостите живеят извън страната , пак толкова са посетителите на възраст между 19 и 35 години. На второ място са представителите на възрастовата група 36-50 години /23.6%/, а  на трето – хората до 18 години – 16%.Нови 438 фондови единици са вписани в основния фонд, като общият брой на движимите културни ценности и музейни предмети,които се съхраняват тук е вече  26 069. През 2019 година в музея са били показани 16 временни изложби:веществени, фотодокументални, постерни, от които 6 гостуващи.Представители на институцията са взели участие в 12 научни форума в страната и чужбина. От печат са излезли три сборника с научни изследвания. Архитектурно – етнографският комплекс край Габрово е създаден през далечната 1964 година по инициатива на Лазар Донков, който е и първия му директор. .В музея са разположени 50 обекта - технически съоръжения на вода, къщи със занаятчийски работилници, обекти с обществено значение. Целта на музейната експозиция е да разкрие архитектурата, бита и стопанското минало на Габрово и Габровския край през Възраждането - втората половина на ХVІІІ в. и ХІХ в. Съвсем наскоро, за 50-та годишнина от създаването на комплекса колективът му бе отличен с най-голямата награда на МК „Златен век с печат на Симеон Велики“. От 1 февруари започнаха работа детските работилнички за изработка на мартеници от гайтани, припомнят от музея, те ще бъдат отворени до 17-и, когато ще се проведе и превръщащата се в традиция благотворителна изложба на уникалните ритуални украшение. Сред посетилите наскоро знакови туристи е бил  легендарният сумист Калоян Махлянов –Котоошу и съпругата му Асоко Андо, които са си тръгнали с уникална, рисувана от Пламен Малинов икона с изображението на Божията майка.  ", "date": "2020.02.01", "title": "Уникален музей на открито отчете 1,1 млн лв приходи"}
{"url": "https://www.monitor.bg/bg/a/view/levski-pobedi-rapid-viena-187505", "text": "Левски победи Рапид Виена с 2:1 в Белек, Турция. Австрийският гранд излезе напред чрез Таксиаркис Фунтас. Но през второто полувреме \"сините\" направиха пълен обрат. Първо Филипе Нашименто изравни от дузпа, а дълбоко в добавеното време Мартин Райнов с глава донесе успеха на Левски. Помощник-треньорът на Левски Левон Апкарян застана пред медиите след победата. Той обяви, че цел №1 е тимът да е във върхова форма за шампионатния сблъсък срещу ЦСКА-София и обяви, че иска състезателите да демонстрират дух и себераздаване. “Който няма дух - отпада”, категоричен е Апкарян.", "date": "2020.02.01", "title": "Левски победи Рапид (Виена)"}
{"url": "https://www.monitor.bg/bg/a/view/sydyt-zadyrja-pod-straja-bivshija-predsedatel-na-dyrjavnata-komisija-po-hazarta-187503", "text": "Бившият председател на Държавната комисия по хазарта Огнемир Митев беше оставен за постоянно в ареста.  Това реши вчера Специализираният наказателен съд. Според прокуратурата Митев е възпрепятствал издаването на лицензи на конкуренти на Васил Божков от една страна, от друга спестявал сериозни суми на неговите фирми. „Тази комисия отговаря как ще се провежда политиката на държавата по отношение на хазарта, какви такси ще се събират. Обвиняемият е имал правомощия да определи хора, които да проверяват, а той е бездействал през целия период, в който е оглавявал комисията. Не е правил проверки на декларациите, те се подават ежемесечно и самият факт, че е налице двоен стандарт, към едни от дружествата се прилага буквата на закона, по отношение на дружества, притежавани от Божков законът се прилага по друг начин“, коментира наблюдаващият прокурор по делото Венцислав Фердинандов. От дадените показания по делото става ясно, че на Митев са предлагани 10 000 лв. подкуп на ден, който той приемал, за да работи в полза на Божков. От бездействието на комисията спрямо фирмите на милионера в бюджета не са влезли над половин милиард лева. Според съдия Виржиния Петрова на свобода обвиняемият може да извърши ново престъпление. Самият Митев посочи, че е издал 5 лиценза на фирми конкуренти на Божков. Освен това билети за лотарията се продавали в над 10 000 обекта, а той нямал ресурс да провери данните в подаваните декларации от тях. Посочи още, че сумата от 10 000 лв. била нереална и ако разполагал с такива средства и той щял да е беглец сега. Освен това е на 67 години, има двама сина и нямал да се укрие.", "date": "2020.02.01", "title": "Огнемир Митев остава в килия (обновена)"}
{"url": "https://www.monitor.bg/bg/a/view/egipet-osydi-na-smyrt-37-teroristi-187502", "text": "Египет осъди на смърт 37 души по обвинение в тероризъм, предаде Ройтерс. Един от тях е бивш офицер от египетските сили за сигурност на име Хишам ал Ашуами, който бе заловен в либийския град Дерна в края на 2018 г. Той бе предаден през май миналата година на египетските власти от силите на либийския маршал Халифа Хафтар. Ал Ашуами бе осъден по няколко обвинения за престъпления, извършени на египетска територия. Сред тях е планирането на нападение близо до границата с Либия през 2014 г., при което бяха убити 22-ма войници, и опит за убийство на бивш министър на вътрешните работи през 2013 година. Ал Ашуами бе лидер на египетската въоръжена групировка Ансар Байт ал Макдис, базирана на Синайския полуостров. Впоследствие той се заклева във вярност на терористичната организация \"Ислямска държава\", се казва в изявление на египетската армия.", "date": "2020.02.01", "title": "Египет осъди на смърт 37 терористи"}
{"url": "https://www.monitor.bg/bg/a/view/palestincite-kysat-vsichki-otnoshenija-s-izrael-i-sa-sht-187504", "text": "Палестинският президент Махмуд Абас обяви скъсването на всички отношения, включително в областта на сигурността, между Палестинската власт, от една страна, и Израел и САЩ от друга, съобщи АФП. Абас направи това изявление на извънредна среща на Арабската лига в Кайро, посветена на американския план за уреждане на израелско-палестинския конфликт. Този план е \"нарушение на споразуменията от Осло\", подписани с Израел през 1993 г., заяви палестинският президент. Той уточни, че е изпратил послания на американската и израелската страна за скъсването на отношенията. В изказването си на срещата палестинският президент заяви също, че отхвърля възможността за водене на преговори с Израел на основата на мирния план на американския президент Доналд Тръмп, оповестен на 28 януари във Вашингтон. \"На масата за преговори няма място дори за част от американската сделка\", заяви Абас. Той добави, че палестинците изцяло и категорично отхвърлят \"сделката на века\", но все още вярват в мира. Арабската лига отхвърли мирния план на президента Тръмп за Близкия изток на извънредна среща на външните си министри в Кайро, като заяви, че този план няма да доведе до справедливо мирно споразумение между Израел и палестинците, предадоха Ройтерс и Франс прес. Арабската лига няма да съдейства на САЩ за изпълнението на плана, а Израел не трябва да го прилага със силови средства, се казва в изявление след срещата. \"Американско-израелският план\" се отхвърля, защото \"не спазва основните права и стремежите на палестинския народ\", уточнява панарабската организация. Палестинският външен министър Рияд ал Малики заяви, че арабските му колеги са призовали международната общност \"да не се занимава с този несправедлив план\". \"Ще търсим подкрепа от Организацията за ислямско сътрудничество, Африканския съюз и Движението на необвързаните държави\", добави той и съобщи, че на 11 февруари палестинският президент Махмуд Абас ще участва в заседанието на Съвета за сигурност на ООН. В предложения от Тръмп план Ерусалим се определя като \"неделима столица\" на държавата Израел, която ще получи контрол върху Западния бряг и ивицата Газа, както и върху ключови свещени места в Ерусалим. Освен това Вашингтон ще признае израелските селища на окупираните палестински територии като част от Израел.", "date": "2020.02.01", "title": "Палестинците късат всички отношения с Израел и САЩ"}
{"url": "https://www.monitor.bg/bg/a/view/zakopchaha-ortak-na-vasil-bojkov-vyv-viena-obzor-187509", "text": "Бизнесменът Борис Бекяров, който беше обявен за издирване заедно с хазартния бос Васил Божков, е бил задържан на летището в австрийската столица Виена. „Съдружникът, заловен в Австрия, е имал Европейска заповед за арест, бил е издирван. Той е част от престъпната групировка“, коментира главният прокурор Иван Гешев.         В момента Бекяров се намира в поделение на австрийската полиция.  Българските власти ще направят необходимото той да бъде екстрадиран у нас. Както „Телеграф“ пръв съобщи, късно вечерта в петък на територията на Обединените арабски емирства бе задържан и обвиняемият бизнесмен Васил Божков. По повод ареста на Божков, Гешев обеща, че никой не е недосегаем. Всеки трябва да отговаря пред закона. „Зад Божков стоят милиарди, зад Цветан Василев стоят милиарди, зад Арабаджиеви стоят милиони, зад Баневи и Миньо Стайков – всички те със стотици милиони запорирани“, коментира обвинител №1. „Това, което не е правено в достатъчна степен след 89-та година и го дължим на българските граждани, ще го направим сега. Обещах го и ще го изпълня. Защото аз получавам висока заплата и трябва да си я заработя, защото ми я дават българските граждани. Колегите в прокуратурата и МВР също искат да си свършат работата и я вършат, защото за това им плащат българските граждани“, подчерта Гешев.  Хванатият от австрийските власти Борис Бекяров е наричан \"мозъкът на софтуера в империята на Божков\". Той е и известен меценат и колекционер на картини, съпругата му Маргарита притежава известната галерия „Сезони“ в идеалния център на столицата. В София е задържан и председателят на Комисията по хазарта Александър Георгиев. „Георгиев е задържан и напълно е съдействал на разследващите, направил е пълни самопризнания, което прокуратурата ще вземе предвид“, каза Иван Гешев. Срещу Георгиев не е повдигнато обвинение за част от групата с лидер Васил Божков, а само за длъжностно престъпление, уточниха по-късно от прокуратурата. Наложена му е мярка за неотклонение парична гаранция в размер на 40 000 лева. Освен него е обвинен още един служител на комисията, съобщи наблюдаващия прокурор Венцислав Фердинандов.  На 29 януари спецпрокурори и полицаи влязоха в Комисията по хазарта и в централата на \"Нове холдинг\", която е собственост на Васил Божков. Полицейската акция имаше и в офиса на Националната лотария на улица „Фритьоф Нансен“ в столицата. Беше претърсена и бившата резиденция на Тодор Живков в парк „Витоша“, която се стопанисва от Божков. От прокуратурата разкриха, че бизнесменът е предлагал по 10 хил. лв. на ден подкуп на член на Комисията по хазарта. Божков не е внесъл в хазната над половин милиард лева такси. Олигархът е обвинен като ръководител на организирана престъпна група, в която участват още трима негови съдружници и бившият шеф на Комисията по хазарта Огнемир Митев, който вчера бе изправен пред спецсъда (виж карето). Заедно с Божков обявени за международно издирване са – вицепрезидентът на \"Нове холдинг\" Георги Попов, съоснователят и доскорошен управител на \"Еврофутбол\" Александър Тумпаров и Борис Бекяров. Бившият шеф на Комисията по хазарта Онгемир Митев е човекът, който е прибирал по 10 000 лева рушвет от Васил Божков. Това стана ясно в спесъда, който взе решение да остави Митрев зад решетките. Срещу подкупа Митев е създал привилегировано отношение към фирмите на Васил Божков спрямо тези на конкуренцията.  Съдия Виржиния Петрова прие, че Митев е част от организираната престъпна група с лидер Васил Божков и е допринесъл за ощетяването на държавата с 559 милиона лева, тъй като не е упражнил контрол върху събирането на държавната такса. Основни свидетели са братята Боян и Цветомир Найденови, които разкрили, че Митев е бил много близък с Божков и другите членове на групата.     „Обявяваме война на битовата престъпност. Ще бъдем безкомпромисни с всички позволени от закона средства, за да не страдат хората от този бич в момента. Трябва да бъде ясно, че това време свършва и държавата е време да плати дълга си към своите граждани, защото е длъжник. Затова в цялата страна започват акции и съм сигурен, че ще има видим и съществен резултат\", съобщи главният прокурор Иван Гешев. Акцията в столичния квартал „Христо Ботев“ е във връзка с разпоредената от главния прокурор проверка на лица с две и повече висящи дела. \"Разследването е свързано с множество грабежи и отнемане на превозни средства“, уточни обвинител №1, който присъства на място. Заедно с Гешев бяха министърът на вътрешните работи Младен Маринов и главният секретар на МВР Ивайло Иванов. \"Става въпрос за новосформирана група и колегите бързо се ориентираха към извършителите, а резултатът е на лице. Приоритет е противодействие на битовата престъпност в цялата страна\", каза министър Младен Маринов. Главният секретар на МВР Ивайло Иванов допълни, че групата е нова, но вече са извършвали грабежи и в чужбина. \"За снощи (петък б.р) става дума за грабеж на магазин. Колегите веднага са започнали акцията, имало е и преследване\", уточни той. 14 дни денонощно са работили екипите на СДВР и ГДНП по разследване на групата и са ги хванали по време на грабеж. \"С риск да не застрашат живота на граждани, когато петимата души са дали отпор, колегите са запазили живота на гражданите и четирима за избягали, но скоро ще бъдат задържани\", каза още Иванов.  Главният секретар допълни, че през деня в СДВР са постъпили много сигнали, че хората в \"Христо Ботев\" са тормозени, което е също част от атаките срещу МВР и прокуратурата. „Сами виждате какво се случва и дали има някой тормозен“, заяви той.  Четирима криминално проявени се издирват във връзка с спецоперацията в кватал „Христо Ботев“, съобщиха от МВР. Това са 22-годишният Христо Станиев – Малкия Бобе, 25-годишния Иван Борисов – Къртача, 37-годишния Бисер Шопов – Кашона и Тони Геогиев – Компира на 33 години. Над 100 килограма кокаин, импрегниран в кашони пълни с лимони, внос от страна извън Европейския съюз, бяха заловени при мащабна спецакция на зеленчуковата борса в Слатина късно вечерта в петък. Арестуван е бившият директор на Регионалната митническа дирекция в София  Красимир Керемедчийски, разкриха разследващите. \"Има трима задържани. Единият от тях е бивш шеф в митниците. Плодовете са от страна извън Европейския съюз. Преминали са през почти целия съюз\", съобщи на място главният секретар на МВР Ивайло Иванов.   \"Очакваме стотици килограми, докато не извлечем наркотика няма как да определим количеството му\", уточни Иванов. Кокаинът е импрегниран много добре в кашоните с плодовете и се извлича по специална технология. Затова точното количество на дрогата ще стане ясно по-късно.  \"Равностойността на този кокаин е в милиони. Колегите работят много сериозно. Това е пореден пример на добро взаимодействие на МВР, прокуратурата и партньорските служби на други страни“, каза главният прокурор Иван Гешев като уточни, че службите знаят кой е получателя на пратката. Работата по разтоварване на камионите с наркотиците продължи през целия ден в събота. „Става дума за 6 хиляди кашона и на всеки един трябва да бъде назначена експертиза“, коментира вчера главният секретар на МВР Ивайло Иванов. Той уточни, че освен на борсата в Слатина, цитруси с кокаин са намерени и на друго място в София. „Има още камиони, които трябва да проверим“, добави Иванов. Арестуваният Красимир Керемедчийски е бил митнически шеф през 2001 г. и не се е задържал дълго на поста си. От много години насам той се занимава със спедиция и международен транспорт. Има офис в голям столичен мол и база в Ихтиман. Министър-председателят Бойко Борисов похвали МВР и прокуратурата за заловения наркотик. „След операция Лунна светлина“ не сме имали такова количество и майсторски импрегниран наркотик – не в стоката, а в кашоните със стоката“, отбеляза Борисов.  \"Пазете намереното и продължавайте нататък\",заяви той и отсече: „Никаква събота и неделя“. Премиерът се обърна към министрите с думите: „Виждате, че службите работят, утре ще видите действия“, заяви Борисов и подчерта, че количеството заловен наркотик вчера е огромно. Операция „Лунна светлина“ бе проведена през август 2003 г., по времето, когато Бойко Борисов бе главен секретар на МВР. Тогава на територията на Боливия бяха заловени 5,2 тона кокаин. Около 3 тона от наркотика трябваше да пристигнат на пристанище Варна, а друга част - в Испания. Залавянето на пратката е осъществено след няколко месечна съвместна работа на службите на САЩ, Великобритания, Испания, Боливия и България. Борисов бе награден от Боливия заради участието на българските служби при разбиването на международен канал за трафик на кокаин.", "date": "2020.02.01", "title": "Закопчаха ортак на Васил Божков във Виена (обзор)   "}
{"url": "https://www.monitor.bg/bg/a/view/ludogorec-padna-ot-cyrvena-zvezda-187507", "text": "Лудогорец загуби от Цървена Звезда с 0:1 на стадион \"Регнум Кария\" в Анталия. \"Звездашите\" откриха чрез Марко Гобелич. През второто полувреме разградчани бяха по-добрия отбор, но с пропуски се отчетоха Мавис Чибота, Георги Терзиев и Дан Битон. В заключителните минути на двубоя Владислав Стоянов отрази дузпа изпълнена от Милан Павков. Следващата контрола на Лудогорец в Турция е срещу руския Ахмат Грозни на 6 февруари, четвъртък.", "date": "2020.02.01", "title": "Лудогорец падна от Цървена Звезда"}
{"url": "https://www.monitor.bg/bg/a/view/lokomotiv-pd-s-vtora-zaguba-v-kontrolite-187510", "text": "Футболистите на \"Локомотив\" (Пд) загубиха с 0:2 от \"Динамо\" (Батуми) на зимния лагер в Турция. Това бе втора загуба на черно-белите в рамките на подготовката им в местния курорт Белек. Грузинците откриха резултата още с първата си по-сериозна атака в 17-ата минута – гола отбеляза Филхо Фламартон.  В 66-та минута \"Динамо\" (Батуми) стигна до нов гол, когато Владимир Двалишвили използва центриране на Кинхладзе. До края на срещата пловдивчани не успяха да се върнат в мача.", "date": "2020.02.01", "title": "\"Локомотив\" (Пд) с втора загуба в контролите"}
{"url": "https://www.monitor.bg:443/bg/a/view/2-godini-po-kysno-sydjat-bashta-i-sin-za-ubijstvo-na-brat-bliznak-187490", "text": "Поредно разпоредително заседание по наказателно дело за убийство в резултат на жесток побой на 9 юни 2018 юни край Казанлък ще стартира на 6 февруари в старозагорския окръжен съд. Обвиняеми по делото са Бисер Г. /56/ и синът му Аспарух /38 г./, които ще отговарят за смъртта на брата-близнак Сергей Юлиянов.Те и към момента отказват да признаят вина за побоя , нанесен над кръвния им роднина в хода на скандал за делене на плячка от пореден обир на вила в местността Старите лозя.До средата на декември м.г. задържаните под стража в старозагорския затвор мъже не желаеха да получат обвинителния акт, това се случи по време на разпоредително заседание от 19 декември. Поради недвусмисленото изискване на закона подсъдимите да имат минимум едномесечен срок за запознаване с материалите делото бе пренасочено  за друга дата. Обвинението сочи, че полумъртвият след нанесените му удари с брадва и тояга Сергей бил хоспитализиран първоначално в старозагорската УМБАЛ „Проф. д-р Стоян Киркович“, където два дни по-късно го изписали за домашно лечение без да констатират наранявания на вътрешните органи. Привечер на 16 юни мъжът отишъл за преглед  в казанлъшката болница с оплаквания за остри болки в стомаха, докато лекарите го преглеждали той починал в ръцете им, при аутопсията установили обилен кръвоизлив следствие разкъсана от счупено ребро слезка.Повдигнато е обвинение за убийство по особено за жертвата мъчителен начина, като за брата – близнак престъплението е извършено в условията на опасен рецидив. Според защитата  Сергей е пострадал при последващ, втори побой, чийто извършители са останали неизвестни в хода на досъдебното производство. На няколко периода е била искана промяна на първоначалната най-строга мярка за неотклонение „задържане под стража“, съдът обаче е отказвал пускане под домашен арест поради опасност от укриване.", "date": "2020.02.01", "title": "2 години по-късно съдят баща и син за убийство на брат-близнак"}
{"url": "https://www.monitor.bg:443/bg/a/view/za-trifon-zarezan-zasadiha-lozichki-pred-strojasht-se-hram-187491", "text": "Три лозички пред новостроящия се храм патрон свети мъченик Трифон засадиха навръх Трифон Зарезан жителите на старозагорското Малка Верея, известно още като селото на Ректорите. Празникът се отбелязва вече 20 години, стартът се дава от центъра, след което пръв зарязва асмите в двора си избраният на предходния празник носител на титлата Цар Трифон.След тоя ритуал малковерейските любители на ферментиралия гроздов сок ритуално зарязват и лозовите масиви в землището като междувременно енорийският свещеник отслужва водосвет. Сред лозите се изрича специален благослов, предаван от столетия. Като в скороговорка се нарича „ броят на звездите по небето да е равен на  чепките по лозите, а те да колкото бурета има в малковерейските мази“, разказва кметът Дончо Брайков. Около 300 дка са лозята в малковерейското землище, за да напълнят  всичките си бурета 385-те постоянни жители купували грозде от съседните села,коментира  селският управник, по думите му за последните пет-шест години край селото изникнали над 150 луксозни къщи, нямало двор без своя асма. В рамките на празника се провежда и конкурс за най-добро младо домашно винце, а за пръв път през тази година се състоя и съпътстващо състезание за любимо мезе. В късния следобед става известно името на новия Цар Трифон, като „везните“ на журито се накланят в зависимост от обещаните медници , пълни с местния еликсир.През годините по два „царски“ мандата са изкарвали бившите ректори на Тракийския университет професорите Светлин Танчев и Иван Станков, а миналата зима накичения с лозови листа калпак за втори път е сложил електроинженерът Петър Петров, който има 35-декарово лозе със сортовете каберне, мерло , алиготе и ркацители.", "date": "2020.02.01", "title": "За Трифон Зарезан засадиха лозички пред строящ се храм"}
{"url": "https://www.monitor.bg:443/bg/a/view/lidija-indjova-stava-majka-sled-5-bremennosti-na-ekran-187426", "text": "Нежната Лидия Инджова, която от няколко години живее в Брюксел със своя любим – Филип от Люксембург, е започнала актьорската си кариера...с мъжки роли. В детското театрално студио „Смехурко“ в Банкя, където е отраснала, педагожката Цвета Лазарова непрекъснато й хвърля ръкавицата с отрицателните персонажи от силния пол. На нея й харесва – и без това предвожда момчетата в махалата, по-силна и по-щура е от тях. По-късно, като млада надежда на театър „Българска армия“, Лидето печели номинация за награда „Икар“ с двойния образ на Розалинда и Ганимед от Шекспировата комедия „Както ви харесва“. По-комфортно й е обаче в костюма на Ганимед. След последната й роля на бременна полицайка за актрисата сякаш се отвори нова ниша за превъплъщения – тази на бъдещите майки. Всъщност, оказва се, тя се е отворила доста по-рано, а сега Лидия активно я „обживява“. Първата й роля „Приключенията на един Арлекин“ с големия Тодор Колев. Вече в Европа, Инджова участва в кинопродукция на известния документалист Маню Риш – „Хотел Проблемски“, чието действие се развива в емигрантски лагер. Бременее и в един късометражен филм, който снима в Белгия – Contre champ, а преди няколко месеца я вземат и в реклама, в която пак е „в положение“. И в един момент фикция и реалност щастливо съвпадат: самата актриса е в сладко очакване и след около месец ще ражда. Видеозонът е удостоверил, че ще е момченце. С Филип имат идеи за име, но още не са се спрели окончателно на някое конкретно. Категорични са само, че искат да звучи еднакво добре на български и на френски. Планират таткото да присъства на раждането. А ако наследникът реши да се появи, както е предвидено, зодията му ще е Риби. „Като бъдещ родител усещам, че ми предстои да поема голяма отговорност. И тази отговорност не мога да я сваля от себе си, така както след снимачен ден свалям костюм. Тя е за цял живот“, казва Лидия Инджова. Всекидневието й в Брюксел продължава да е доста пъстро. Понякога има сили и върши много неща в един ден. Старае се да е активна: ходи на кастинги, работи по филмите, които развива като продуцент и най-вече – двамата с Филип подготвят всичко необходимо за бъдещия член на семейството. Друг път пък си остава вкъщи и просто гледа филми и чете с часове. Брюкселският дом на актрисата и музиканта, който преподава френски, се намира в квартал, граничен с центъра. „Точно пред прозореца на хола ни има огромна магнолия, която, като цъфне напролет, е просто невероятна. В близост има и огромен, хубав парк, нещо като Борисовата градина или Южния парк“, обяснява тя. Малцина са българските артисти, които, заминавайки да живеят в чужбина, продължават да практикуват и да се развиват в професията. При Лидия като че ли не е така. „Да ти призная, смятам, че ми предстои още много работа, докато наистина пробия в Европа. Ако въобще се случи. Мисля, че е въпрос на време и на късмет. Но не разбирай, че подценявам това, което съм постигнала. Аз наистина снимам повече, отколкото някои местни белгийски актьори. Предполагам, че се дължи на това, че си върша добре работата. Или поне полагам големи усилия да е така. Или може би просто се вписвам добре и разбирам какво се търси“, скромно отбелязва актрисата. Сред най-интересните ангажименти, получени на чужда земя, е участието й в сериала The kidnqpping of Phil Frisco, базиран на истинска история – крупен белгийски бизнесмен организира собственото си отвличане, за да спаси фирмата си, но нещата се объркват сериозно. Предстои да тръгне скоро по фламандска телевизия. „Много харесвам ролята си в този проект, защото никога не ми бяха поверявали такъв персонаж. която обаче се оказва, че не е толкова повърхностна, колкото изглежда“, издава българката. Тя е сред главните и в късометражния филм May Day („Зов за помощ“), който миналата година даже влезе в краткия списък на Оскарите. „А следващата седмица ми предстои да разбера дали ще снимам в един много обещаващ френски игрален филм, за който ще споделя повече, ако се потвърди“, обещава г-ца Инджова. Омайницата с естествено червеникави коси и лунички е завършила НАТФИЗ в клас на проф. Стефан Данаилов, а акумулираното зад тази диплома би трябвало да тежи навсякъде по света. „Да, школата и професионалният ми опит в България ми помогнаха много, когато се преместих в Брюксел. Имах самочувствието, че идвам с натрупан багаж, и това имаше своя положителен принос – потвърждава тя. – Мисля, че уроците и отношението към работата, които Мастерът, както и неговите асистенти проф. Илия Добрев, проф. Иван Налбантов, Росица Орешкова, доц, Емил Митрополитски ни предадоха, бяха много важни, за да бъда приета като професионалист в тази чужда среда“. Освен всичко, Лидия владее отлично няколко езика – френски, английски и руски (за последния признава, че го е позагубила), и съответно е снимала и на трите. Започнала е да учи и нидерландски. Иначе вкъщи си говорят на френски, а с бебето съвсем скоро ще проговорят и на български. Филип е усвоил сносно езика ни, тъй като заради любовта си с нашата актриса почти година е живял в София. В същото време, макар вече да е с постоянен адрес в сърцето на Европа, Лидия често снима и у нас – след запомнящата се роля на Лиляна Паница, която направи в сериала „Недадените“, става част от екипа на още значими продукции. „Много съм щастлива, че продължавам да снимам и в България. За филма „Доза щастие“ режисьорката Яна Титова ме покани директно. По същия начин се получи и със сериала „Денят на бащата“. За други проекти пък минах през видео кастинг, както и кастинг на живо. Така беше за „Събирач на трупове“, филмовия дебют на Димитър Димитров. Пътувам много, но нали това е животът на артиста. На мен този живот ми харесва“, не крие тя. Много скоро талантливата Лидия Инджова пак ще зарадва българските си фенове. През февруари по bTV се завърта който ще ни отведе зад кулисите на хотелиерския и туристическия бизнес на нашето Черноморие. Героинята на Лидето се казва Дарина и образът й е невероятно добре написан. „Развитието, което претърпява, е много сладко за игра. На пръв поглед тя е скромна и дискретна млада жена, но неочаквани ситуации ще накарат истинската й същност да се прояви“, повдига завесата тя. И, за да изостри любопитството ни, добавя: „Имахме една сложна сцена с Иво Аръков, която трябваше да се снима през нощта на плажа. Обаче се забавихме с графика и започнахме да снимаме, когато слънцето вече взе да се показва. Имахме време точно за 1 дубъл, а дори не бяхме репетирали. Отгоре на всичко, това ни беше последният снимачен ден въобще, не можехме да отложим за друг ден. Беше екстремно преживяване, но в крайна сметка се получи много добре“. Предстои да видим.", "date": "2020.02.01", "title": "Лидия Инджова става майка след 5 бременности на екран    "}
{"url": "https://www.monitor.bg:443/bg/a/view/sofija-kenin-specheli-australian-open-187492", "text": "Поставената под №14 София Кенин спечели титлата от Откритото първенство на Австралия по тенис, съобщи БНР. Американката направи обрат срещу непоставената Гарбине Мугуруса от Испания и я победи в качествен финал след 4:6, 6:2, 6:2 в двучасов двубой на „Род Лейвър Арина“ в Мелбърн. За Кенин това беше първи трофей от Големия шлем, който я изстреля до рекордното за нея седмо място в световната ранглиста и ѝ донесе чек за 2,85 милиона щатски долара. До началото на годината тя не беше минавала осминафиналите в турнирите от голямата четворка. В първата част Гарбине започна агресивно и проби подаването на съперничката си за 2:1 гейма. Испанката изпусна цели четири възможности за нов брейк в седмия гейм и веднага след това родената в Москва Кенин върна пробива за 4:4. Това само амбицира 26-годишната Мугуруса, която тутакси постигна нов брейк и след това сервира успешно за спечелване на сета. Следващата част започна с подем за 21-годишната София, която заигра почти без грешка и набързо поведе с 4:1. В осмия гейм испанката беше пробита за втори път и сетът завърши, след като бекхендът ѝ отлетя в аут. Мугуруса стабилизира играта си в началото на заключителната част и понамали непредизвиканите грешки. В петия гейм тя поведе с 40:0 при сервис на Кенин, но младата американка взе подаването си от този резултат, както в първия сет, и получи аплодисменти от своя баща и треньор Александър и своя мениджър - българинът Стефан Гюров. Веднага след това американката направи брейк от 15:40 за 4:2, след като съперничката ѝ направи петата си двойна грешка. По-младата тенисистка печелеше с лекота дългите разигравания и успя да затвърди за 5:2. В следващия гейм София стигна до шампионска точка, но ретурът ѝ беше в аут. При втората възможност испанката направи двойна грешка и всичко свърши. Победителката се просълзи и прие овациите на публиката. Кенин завърши финала с 28 печеливши удари при 23 непредизвикани грешки. Мугуруса записа 32 уинъра, но и 45 грешки, от които осем двойни. \"Това е първата ми реч на такава сцена, но ще се постарая. Поздравявам Гарбине за играта днес. Моята мечта се сбъдна. Бъдете сигурни, догодина ще се видим пак. Благодаря на баща ми за всичко\", бяха първите думи на новата шампионка в Мелбърн при награждаването.", "date": "2020.02.01", "title": "София Кенин спечели Australian Open"}
{"url": "https://www.monitor.bg:443/bg/a/view/top-3-na-izmamite-v-socialnite-mreji-187496", "text": "Социалните медии имат все по-голяма роля в живота на много хора по целия свят. Facebook, Twitter, WhatsApp или Instagram имат над 3 милиарда активни потребители, като те постоянно се увеличават. За съжаление, масовото използване на социалните медии предоставя не само големи възможности за комуникация и забавление, но и помага на нечестни хора да се свързват с потребители и да извършват измами.  Една от тях е да измъкват от тях пари или лични данни (например имейли, пароли, дата на раждане), които след това да могат да използват чрез т.нар. фишинг отново за кражба и финансова изгода. Именно киберпрестъпността е най-големият източник на безпокойство за 81% от интернет потребителите, показва проучване на Центъра за международно управление на иновациите. Наскоро Consumer International (CI) – организация, която обединява над 200 потребителски организации от цял свят, представи проучване, свързано потребителския опит от измами в социалните медии, както и потенциалните рискове и решенията на тези проблеми. В проучването са обхванати  Великобритания, САЩ, Нигерия, Испания, Индия, Чили, Аржентина, Египет и Саудитска Арабия, където има над 646.1 милиона потребители в социалните мрежи. В доклада са обобщени и кои са най-популярните измами в социалните мрежи, като те са групирани в три категории.  Най-често в социалните мрежи се залага на имитацията и претенцията за авторитет – в този случай измамниците се представят като служители в различни държавни, обществени или бизнес структури, преструват се на приятели или дори далечни роднини, като целта е да спечелят доверието на потребителите, за да им изпратят пари или да кликнат върху линк, чрез който заразяват компютъра си. Друга група са измамите, свързани с електронна търговия. Потребителите плащат за стоки, които след това никога не получават. Или ги получават, но те са фалшиви (например дрехи, козметика, подаръчни ваучери) или с ниско качество. Има и измами, свързани с инвестиции, при които винаги се появява възможност, която е „твърде добра, за да бъде истина“. И обикновено след това клиентите оставят без пари и без инвестиции. Жертва може да стане всеки, отбелязват от Consumer International. Но все пак измамниците е вероятно да се насочат към определени демографски групи, ако мислят така ще увеличат шансовете си за успех. Експерти от Trading Standards във Великобритания са установили, че младите мъже най-често могат да попаднат в капан по повод ползване/купуване на стереоиди, докато жените в средна възраст – да бъдат въвлечени в измами, свързани с хапчета за отслабване. От Public Interest Advocacy Centre в Канада смятат, че по-младите хора по-често биват „облъчвани“ с измами, свързани с криптовалута. Проучване на Шведската агенция за потребителите е установило, че потребители с по-ниски доходи, с увреждания или с по-ниско ниво на образование или познания по чужди езици са по-вероятна жертва на т.нар. абонаментни капани. В доклада на CI се акцентира върху факта, че е важно да се докладват измамите в социалните медии, както и да се повиши информираността на потребителите, като за това може да помогне и бизнес секторът.  В документа се предлага и социалните платформи да бъдат по-активни, като използват инструменти за откриването на измамни обяви. Експертите са представили и един от най-популярните варианти за лесна проверка на сайтове -  scamAdviser.com, разработен от Ecommerce Foundation. Това е безплатен инструмент, при което се отчитат елементи като  IP адрес, ревюта за сайта, сигурността и спам репутацията на електронния търговец.", "date": "2020.02.01", "title": "Топ 3 на измамите в социалните мрежи"}
{"url": "https://www.monitor.bg:443/bg/a/view/borisov-svika-speshna-sreshta-temata-e-koronavirusyt-187489", "text": "Премиерът Бойко Борисов ще проведе съвещание във връзка с мерките за ограничаване и разпространение на коронавируса в България. На срещата ще присъстват вицепремиерът и министър на външните работи Екатерина Захариева, министърът на здравеопазването Кирил Ананиев и министърът на вътрешните работи Младен Маринов. Общият брой на заболелите от пневмония, предизвикана от новия тип коронавирус в Китай, достигна 11 791 души, а починалите станаха 259 души. След като Великобритания, Русия и Швеция вече потвърдиха първите случаи на коронавирус, заразата вече е пламнала във всеки континент на Земята. Днес се очаква да бъдат евакуирани нашите сънародници, които бяха блокирани в Ухан. Вероятно двама от тях ще пристигнат в България. Трима са пожелали да напуснат Китай, единият от тях обаче е с двойно гражданство и вероятно ще остане в Германия. Веднага след завръщането си в България, те ще бъдат настанени във Военномедицинска академия (ВМА), където ще останат за наблюдение в помещения със специален достъп.", "date": "2020.02.01", "title": "Борисов свика спешна среща за коронавируса"}
{"url": "https://www.monitor.bg:443/bg/a/view/pojar-evakuira-pacienti-ot-universitetska-bolnica-187499", "text": "Пожар евакуира пациенти от университетска болница \"Св.Георги\" в Пловдив,  съобщиха от Пожарната  в града. Пет екипа огнеборци били изпратени на сигнала за пожар в събота след 14 часа. По първоначални данни  е възникнало запалване в болнична стая на 5-ия етаж. Огънят бил потушен незабавно, без да успее да се разпространи.  Няма пострадали, уточняват  от Пожарната. Поради силното задимяване обаче всички хора от 5 и 6 етаж били евакуирани.  Предстои да бъде изяснена причината за пожара.", "date": "2020.02.01", "title": "Пожар евакуира пациенти от университетска болница в Пловдив (СНИМКИ)"}
{"url": "https://www.monitor.bg:443/bg/a/view/zaharieva-vyv-vryzka-s-koronavirusa-ne-pytuvajte-do-kitaj-187494", "text": "Настоятелно препоръчваме на всички български граждани да не пътуват до Китай. Имаме готовност да вдигнем степента на опасност до пета и това може да се случи в понеделни или вторник. Засега от днес обяваваме четвърта степен, заяви вицепремиерът и министър на външните работи Екатерина Захариева след съвещание във връзка с взетите мерки за ограничаване на коронавируса в България. „Трима български граждани искат да напуснат Ухан. Едното момиче е с двойно гражданство и ще излети всеки момент за Германия, ще остане там 14 дни в карантина. Другите двама вече са на територията на Генералното консулство на Франция. Тази нощ ще излетят от Китай за Южна Франция, окъдето заедно с медицински екип от ВМА със „Спартана“ ще бъдат доведени в България и ще останат във ВМА под карантина. Ако покажат признаци на заболяването още в самолета, ще останат под карантина във Франция“, обясни Захариева и посочи, че мерките може и да бъдат променени след заседанието на министрите на здравеопазването на страните-членки на ЕС, където ситуацията ще бъде обсъдена на европейско ниво. Всички китайски граждани или граждани на друга държава, които са били в Китай, ще бъдат подложени на проверка у нас, ще преминават през термокамери на летищата, ако чувстват неразположение, ще бъдат насочвани към ВМА за наблюдение или лечение. Другите ще бъдат поставяни под домашна карантина. Осигурили сме необходимите предпазни материали – маски престилки. Убедени сме, че ще бъдат взети всички мерки за недопускане на вируса на територията на страната, заяви министърът на здравеопазването Кирил Ананиев. Направили сме организация за формиране на медицински екипи на трите летища – София, Бургас и Варна. Карантината за хора със съмнение ще продължава 14 дни. Призоваваме всички граждани да се отнасят сериозно към тази заплаха, заяви министърът на вътрешните работи Младен Маринов. Гражданите, които имат въпроси, винаги могат да се обърнат към гранична полиция или към министерството на здравеопазването, допълни още министърът. Смъртните случаи, вследствие на коронавируса вече са близо 260, а заразените са 12 000.", "date": "2020.02.01", "title": "Захариева във връзка с коронавируса: Карантина за всички, пристигащи от Китай и рисковите региони"}
{"url": "https://www.monitor.bg:443/bg/a/view/tokov-udar-ubi-29-godishna-v-shumen-187495", "text": "29-годишна жена е починала от токов удар в дома си в Шумен. Това съобщиха от пресцентъра на Апелативна прокуратура - Варна. Досъдебно производство по член 123 от Наказателния кодекс за причиняване смъртта на млада жена поради незнание или немарливо изпълнение на занятие или на друга правно регламентирана дейност, представляваща източник на повишена опасност, ръководи Окръжната прокуратура в Шумен. Разследването е поето от следовател от Окръжния следствен отдел към Окръжната прокуратура в Шумен. На 31 януари около 21.30 часа приятелят на 29-годишната Г.А., която е от Каолиново, не я открил на мобилния й телефон. Заедно със свой приятел той отишъл в квартирата, където е живеела младата жена. Апартаментът бил заключен. Повикан бил ключар. При влизане в апартамента Г.А. била намерена мъртва. На място е повикан медицински и полицейски екип. Извършен е оглед. Установено е, че смъртта на 29-годишната жена е причинена от токов удар. Назначена е съдебномедицинска експертиза. Действията по разследването продължават с разпит на свидетели.", "date": "2020.02.01", "title": "Токов удар уби 29-годишна в Шумен"}
{"url": "https://www.monitor.bg:443/bg/a/view/zakopchaha-trima-za-17-kg-marihuana-kraj-plovdiv-187482", "text": "Над 17 кг марихуана и трима мъже бяха задържани от полицейските служители на районното управление в Първомай в рамките специализирана полицейска операция по линия „наркоразпространение“, съобщиха от полицията в Пловдив. Марихуаната била иззета от  жилищни помещения в село Искра. 51-годишен разпространител на марихуана от първомайското село бил заловен в момент на сделка. В последствие при оперативно издирвателните мероприятия било установено, че той имал съучастник в лицето на 48-годишния си брат. На предварително уговорено място на сделка за 30 януари, което било близо до язовир Брягово, бил установен и задържан 34-годишен купувач от Хасково. Мъжът се придвижвал с лек автомобил „бмв” и полицаите го проверили за дрога. Направеният му драг чек тест отчел положителен резултат за марихуана и кокаин.  В хода на работата по разследването бил претърсен и имотът на двамата братя от Искра. В две стаи със закрити прозорци в тяхната къщата, униформените открили изградени въжени простори по стените, върху които били накачени стръкове канабис – клони заедно с листа и съцветия на тях, за да съхнат. Вследствие на установените връзки между лицата са претърсени и два частни адреса в Хасково, от където е купувачът. Приобщени към разследването били множество веществени доказателства – марихуана на общо тегло близо 17 кг,  електронна везна, мобилни телефони и сумата от близо 14 хиляди лева. Тримата мъже са задържани за срок до 24 часа в РУ Първомай съгласно ЗМВР. По случая е образувано досъдебно производство във връзка с извършено престъпление по чл. 354а, ал.1 от НК. Случая продължава под наблюдение на Окръжна прокуратура.    Снимки МВР", "date": "2020.02.01", "title": "Закопчаха трима за 17 кг марихуана край Пловдив"}
{"url": "https://www.monitor.bg:443/bg/a/view/pusnaha-snimkite-na-izdirvanite-ot-mvr-prestypnici-187497", "text": "Полицията издирва четирима мъже във връзка с извършено тежко криминално престъпление.  Информация за тях може да бъде съобщена на тел. 112, както и в най-близкото поделение на МВР.", "date": "2020.02.01", "title": "Пуснаха снимките на издирваните от МВР престъпници"}
{"url": "https://www.monitor.bg:443/bg/a/view/hvanaha-vyv-viena-edin-ot-izdirvanite-pokraj-sluchaja-bojkov-187481", "text": "Задържан е председателят на Държавната комисия по хазарта Александър Георгиев и е привлечен като обвиняем по разследването срещу Васил Божков, съобщи БНТ. След повдигането на обвинение Георгиев е дал обяснение и е направил пълни самопризнания за престъпната схема, по която лотарийните игри на Васил Божков са заплащали по-ниски от определените от закона такси. Същевременно Специализираната прокуратура внесе в Специализирания наказателен съд искане за определяне на мярка за неотклонение „Задържане под стража“ на бившия председател на Държавната комисия по хазарта, съобщиха от пресцентъра на Специалзиираната прокуратура. Очаква се насрочване на делото, предаде Фокус. Преди това стана известно, че в Австрия е задържан един от издирваните по разследването за хазарта, предаде БТА, позовавайки се на разследващи. На летището във Виена е арестуван Борис Бекяров, за когото има европейска заповед за арест. Малко по-късно стана ясно, че настоящият шеф на Държавната комисия по хазарта Александър Георгиев е обвинен в длъжностно престъпление, съобщи \"Фокус\".  Той е бил разпитан по разследването срещу бизнесмена Васил Божков, след което е освободен срещу \"парична гаранция\" (40 000 лв.)", "date": "2020.02.01", "title": "Шефът на комисията по хазарт дал пълни признания за Божков, пуснаха го под гаранция"}
{"url": "https://www.monitor.bg:443/bg/a/view/ds-rezidentyt-kolio-paramov-pripomnja-starite-si-kleveti-sreshtu-peevski-187114", "text": "Тези дни един почти неизвестен сайт от организираната медийна група на олигархията изригна със силен провинциалистки акцент срещу издателя на „Телеграф медиа“ Делян Пеевски. Да уточним, именно провинциалистки акцент, а не провинциален, защото ние нямаме нищо против обикновените хора от провинцията. „Таранът“ на мисълта този път е т.нар. икономист Кольо Парамов, а всъщност дребен гешефтар-провинциалист, номенклатурчик и резидент на Държавна сигурност по направление „Гранични войски“. За по-младите читатели да уточним – резидент Парамов не е пазил границата с пушка на рамо и с вярното куче Вихър. Резидент Парамов е донасял сведения за подготовка за бягство на наши сънародници към Гърция. Досието му е скоропостижно унищожено още в първите месеци на 1990 г. Парамов явно много е искал то да бъде заличено и забравено. Другарю резидент, не сме ти чели досието – там имаше ли имена на приятели, колеги и съседи, които си тикнал в ръцете на палачите? Та самозваният икономист Парамов се е превъзбудил на тема Пеевски и тъй като не е съумял да измисли нещо ново, припомня свое словоблудство от декември 2017 г. А трибуна му дава въпросното провинциалистко сайтче. “Да закрием веднага държавата на Пеевски!”; „Държавата на Пеевски- унижение за българите!”; „Ликвидирайте „държавата на Пеевски!“. Това крещи в истерия Парамов и пръска слюнка – запенен, гневен, величествен в своя мижитурски гняв. Икономистът-комунист Парамов, пръв защитник на банкера-крадец и беглец Цветан Василев обвинява Пеевски и изданията от „Телеграф медиа“ във всички смъртни грехове. „Всеки, който изрече другото, нестандартното слово, който си позволи да мисли на глас, попада под голямата им словестна брадва“, критикува медиите от нашата група Парамов. Кольо, Коля, Парамчик, почти три години минаха от жалките ти агиткаджийски ругатни, от свещените ти плюнки към нас и издателя Делян Пеевски, с които ти явно особено се гордееш, щом ни ги припомняш. И за тези почти три години не намери време да изчетеш и да редактираш блудкавите си клевети. Пише се словесна, а не „словестна“ брадва, но ти и без друго не различаваш пушка от брадва, та граматиката ти е най-малкия проблем. Затова от всякъде си уволняван, гонен, нереализиран. И да, под „словесната ни брадва“ попадат хора като теб и като твоя крадлив гуру Цветан Василев. Под острието й попадат и оялите се от софрата на прехода олигарси и техните слуги, към които спадаш и ти. А когато тези олигарси лапаха, приватизираха и грабеха България, тъй омразният ти Пеевски е бил още ученик. Нашата словесна брадва е голяма, Парамов, и реже прецизно като самурайски меч, защото спазваме елементарния принцип в журналистиката – да работим с факти. Твоята омраза, в която се давиш от безсилие, не почива на факти. Самоукият „икономист“ Кольо Парамов например защитава Цветан Василев за обира на века – опосканата от Василев до последната стотинка КТБ. Първо Стив Ханке, после авторитетната международна агенция „АликсПартнърс“, а накрая и Вашингтонският арбитраж заявиха, че КТБ под вещото ръководство на Василев е действала като пирамида. Документите за това са в съда и прокуратурата, има и свидетелски показания. А какви са твоите аргументи, Парамов? Паричните знаци на банкера-беглец ли? Или пък Стив Ханке и „АликсПартнърс“ са „слуги на Пеевски“? Не се страхувай чак толкова от „словесната ни брадва“, резидент Парамов. Тя, твоята главица, отдавна е отсечена. И не от нас. Ти сам си го причини. Готов си като мистер Сенко сам да свалиш главата си и да я поднесеш на тепсия на всеки олигарх, който разполага с необходимите финикийски аргументи. После раздавай с кофи от безплатния морал на унищоженото си ДС-досие, после „медиите на Пеевски са виновни“. Когато виждаме как хора като теб се задъхват от собствената си омраза, суета и клевета, понякога се сещаме за думите на поета:", "date": "2020.02.01", "title": "ДС-резидентът Кольо размахва \"брадва\" срещу Пеевски"}
{"url": "https://www.monitor.bg:443/bg/a/view/rodopskata-tesnolinejka-vleze-v-top-10-na-gardiyn-187484", "text": "Пътуването с теснолинейката по маршрута Септември-Добринище влезе в класацията за десетте най-добри пътувания с влак в Европа, направена от престижното британско издание The Guardian. Това сподели съпредседателят на сдружението „ За теснолинейката“ Кристиан Ваклинов. В статията се посочва как малкият железопътен град Септември, появил се при строежа на железопътния маршрут от Виена до Истанбул, е началната точка за пътуване с теснолинейка към вековните български хълмове. Линията към Добринище не е изградена за скоростно пътуване на влакове, се посочва в статията на британското издание. Като описва как големите наклони и завои възпрепятстват високата скорост на теснолинейката, но за сметка на това гледката носи своята красота и благословия. По маршрута към Добринище могат да се открият невероятни пейзажи към трите планински вериги Родопите, Рила и Пирин, както и незабравими моменти от прекосяването на планинските хребети и спускането в долината на река Места. Изданието е посочило и стойността, на която цялото това удоволствие може да бъде достъпно - само 2.80 паунда струва еднопосочен билет за 4 часа пътуване и 78 мили планинска красота. Сред останалите страни в класацията за десетте най-добри пътувания с влак в Европа попадат Финландия, Чешката република, Германия, Испания, Ирландия, Люксембург, Франция и Швейцария.", "date": "2020.02.01", "title": "Родопската теснолинейка влезе в Топ 10 на „Гардиън“"}
{"url": "https://www.monitor.bg:443/bg/a/view/domatite-mrazjat-krastavicite-186989", "text": "С правилното комбиниране ние помагаме на растенията да обогатяват почвата, взаимно да си помагат и да създават устойчива и здравословна среда за развитие. Така и ние ще имаме здрава, богата, цветна, благоуханна и екологично чиста градинка. Алелопатията не само взема предвид нуждите на растенията от хранителни вещества. При нея роля играят също така защитата на реколтата, справянето с вредителите и позитивното домакинство – това, при което се увеличава популацията на полезните насекоми, които ще ви помогнат да се справите с вредните такива, пише сайтът livelovefruit.com. Определени растения може да бъдат отглеждани заедно, за да си помагат да извличат необходимите им хранителни вещества, както и да се защитават от вредители. Класическият пример за алелопатия идва от триото „три сестри” – царевица, пълзящ боб и зимна тиква. Те много често са се отглеждали заедно от коренното население в Северна Америка. В градината се вземат предвид характеристиките на трите култури. Стъблото на царевицата служи на боба като подпора. Докато тиквата стои ниско и с големите си листа хвърля сянка наоколо. Сянката помага за това да не избуят плевели. А бързорастящият боб спомага да се достави азот на почвата, който е много необходим за царевицата и тиквата. Царевицата има голяма нужда от хранителни вещества и лесно изтощава почвата, ако не се вземат мерки. Бобът има уникалната способност в симбиоза с грудковите бактерии да фиксира азот от атмосферата. А царевицата и тиквата го използват, за да виреят значително по-добре. Големите листа на тиквата действат като мулч. Те защитават от жаркото слънце и са бариера срещу плевелите. Бодливият мъх по листата също така намалява вредителите, които може да искат да се почерпят с реколтата ви. Подобно на триото „три сестри”, има много други комбинации, които работят добре заедно.  Използвайте схемата като наръчник, за да организирате така градината си, че да имате по-голям успех. Но имайте предвид, че не е необходимо вашата градина да изглежда точно така. Това е план, който може да ви даде насоките как вашите растения да бъдат щастливи и здрави заедно. Амарантът (или щир) трябва да се отглежда до царевица, за да се засенчва почвата и да се задържа влагата.  Аспержите трябва да растат до магданоз, риган, пипер, домати, босилек, копър, кориандър, градински чай, мащерка. Аспержите държат надалеч кръглите червеи, които атакуват доматите. А от своя страна, доматите държат надалеч бръмбарите, които нападат аспержите. Ябълките и кайсиите изненадващо обичат да бъдат отглеждани в близост до чесън. Но това си има своето обяснение. Чесънът държи надалеч вредители като листни въшки и акари. Корените на дърветата абсорбират сярата, която произвежда чесънът. Това прави дървото по-резистентно на гъбични заболявания и мухъл. Невенът са другата печеливша комбинация с плодните дръвчета, тъй като привличат насекоми, които опрашват тях, а после и цветчетата на дърветата. Тези цветя също така помагат срещу червеи в почвата, което също е плюс за дръвчетата. Босилекът е билка, която ако вирее до доматите и им помага да подобрят вкуса си. Той също така държи надалеч листните въшки, бръмбари по аспержите, акарите, мухите, комарите и гъсеници по доматите. Поради тази причина, босилекът трябва да се отглежда и до аспержи. Взаимодейства си добре и с риган и пипер. Бобът е азотфиксиращо растение и затова трябва да се отглежда до представители на семейство Кръстоцветни като зеле, карфиол, броколи, брюкселско зеле, както и до моркови, целина, царевица, краставица, патладжан, грах, картофи, ягоди, репички. Избягвайте засаждането му до чесън, лук, див лук, праз, защото не се обичат! Съжителството на цвеклото и боба също трябва да се избягва, тъй като те могат да ограничат взаимно растежа си. Цвеклото трябва да се отглежда до храстовиден боб, царевица, чесън, маруля, мента, картофи, зеле, алабаш, праз. Избягвайте съжителството му с увивни сортове боб. Билката пореч е чудесно цвете и компания за много растения. Засадете я до домати и зеле, тъй като държи настрана гъсениците. Поречът също така привлича опрашители, така че го гледайте около растения, които имат нужда от опрашване, като тикви, пъпеши и краставици. Броколито, брюкселското зеле, зелето и карфиолът имат полза от лайката, ментата, градинския чай, розмарина и копърът. Броколито обича да бъде отглеждано до картофи за подобряване на вкуса. Но има мнения, че те предпочитат почва с различно pH -така че пробвайте, за да видите как се сработват. Карфиолът също обича да бъде до целина, тъй като нейният силен мирис отблъсква пеперудите, които могат да унищожат цялата ви реколта. Морковите съжителстват добре с боб, кръстоцветни, див лук, градински чай, розмарин, лук, пипер, репички и най-вече с домати. Избягвайте засаждането им до копър, картофи, пащърнак. Доматите ще подобрят вкуса на морковите, но те може да бъдат по-малки, тъй като двете култури се конкурират за хранителните вещества в почвата. Черешите обичат чесъна подобно на ябълките и кайсиите, и то по същите причини. Невенът също добре се спогажда с черешите, тъй като привлича насекоми, които да ги опрашват. Дивият лук расте добре до домати и моркови, тъй като спомага да се освободят вкусовите им качества. Държи настрана и редица техни неприятели. Дивият лук не трябва да се сади до боб и грах. Царевицата е приятел на боба, краставицата, копъра, цвеклото, пъпеша, магданоза, граха, картофите, тиквата и слънчогледа. Не трябва обаче да се отглежда до целина и домати. Амарантът също така може да се сади между редовете царевица, за да задържа влагата в почвата и да намали плевелите. Краставицата обича да бъде до аспержи, боб, кръстоцветни, целина, царевица, копър, маруля, лук, грах и репички. В никакъв случай не ги засаждайте до картофи и градински чай. Царевицата и слънчогледът служат за подпори на краставиците. Копърът им полага в привличането на хищни насекоми. Латинката пък подобрява вкуса и растежа им. Копърът действа здравословно на зелето и другите кръстоцветни като карфиола и къдравото зеле. Добър приятел е на царевицата, краставиците, марулята и лука. Избягвайте отглеждането му до моркови и домати. Копърът привлича калинки, градински паяци, пчели и др., което го прави много добро за градината растение. Патладжанът е добра компания за амаранта, боба, невените, граха, пипера, спанака и мащерката. Не го отглеждайте близо до копър! Чесънът си прави добра компания с розите, като отблъсква листните въшки. Заради сярата помага да се справим с неприятели като белокрилки, японски бръмбари, коренови личинки, морковена муха и други вредни насекоми. Добър приятел е на цвекло, зеле, целина, овошки като кайсии, ябълки и череши, маруля, картофи, ягоди и домати. Не го отглеждайте до грах. Марулята обича да е до цвекло, зеле, моркови, целина, краставици, копър, чесън, лук, репички, спанак, тиква и ягоди. Невените произвеждат химикали, които отблъскват белокрилките, мексиканските бобови бръмбари, червеите. Ментата привлича хищни оси. Тя също така отблъсква зелевите молци, листните въшки и листните бълхи. Ментата е инвазивна, така че най-добре я отглеждайте отделно в контейнери край градината. Не я засаждайте до магданоз. Латинките действат като капан за листните въшки. Освен това помагат да се отървете от белокрилките и бръмбарите по краставиците и тиквите, колорадския бръмбар и мексиканския бобов бръмбар. Добър приятел са на зеле, краставици, пъпеши, репички и домати. Предоставят добра защита срещу бръмбари и паяци и освен това привличат различни опрашители като пчели и пеперуди. Лукът обича лайката и градинската чубрица, които подобряват вкуса му. Освен това се спогажда добре с цвекло, зеле, моркови, копър, маруля, ягоди, домати, праз, алабаш. Не го отглеждайте до аспержи или грах. Лукът отблъсква морковената муха, затова е добре да се сади до моркови. Магданозът обича да е до аспержи, моркови, царевица, маруля, лук и домати. Ако му позволите да цъфти, ще привлече хищни оси. Пащърнакът трябва да се гледа до зелен грах, храстовиден боб, пипер, домати, маруля, розмарин и градински чай. Някои зеленчуци и билки не обичат пащърнак, сред тях са моркови, целина, копър. Грахът е чудесен компаньон на боба, морковите, целината, царевицата, краставицата, патладжана, пащърнакът, пипера, кортофите, репичките, спанака, ягодите и лалетата. Не го отглеждайте до лук. Пиперът е приятел с аспержите, босилека, морковите, краставиците, патладжана, ригана, магдоноза, розмарина, тиквата и доматите. Не го отглеждайте до боб, кръстоцветни и копър.  Картофите обичат да бъдат до цвекло, храстовиден боб, целина, царевица, чесън, невен, лук и грах. Избягвайте съжителството им с аспержи, краставици, пъпеш, пащърнак, тикви, слънчоглед и ряпа.  Репичките са добри съседи с боба, цвеклото, морковите, краставиците, марулята, ментата, пащърнака, граха, спанака, тиквата и доматите. Избягвайте да ги садите до картофи. Ако са до тикви ще им позволят да растат по-добре и да цъфтят, ще ги предпази и от повечето вредители. Розмаринът обича да е в близост до боб, кръстоцветни, спанак и моркови. Отблъсква зелевите молци, мексиканския бобов бръмбар и морковената муха. Граданският чай отблъсква също зелевите молци и морковените мухи. Освен това помага за доброто развитие на пащърнака. Не го отглеждайте до краставици, които не обичат ароматните билки. Спанакът е добър кампаньон на кръстоцветни, патладжана, марулята, граха, репичките и особено много на ягодите. Не го гледайте до картофи. Тиквата не само обича да бъде отглеждана до царевица, но също така се сработва добре с маруля, пъпеши, грах и репички. Не трябва да е близо обаче до кръстоцветни или картофи. Невените и латинките отблъскват много различни вредители по тиквите. Ягодите се чувстват добре в компанията на боб, чесън, маруля, лук, грах, спанак и мащерка. Избягвайте засаждането им до кръстоцветни, копър и алабаш. Слънчогледът увеличава добивите на царевица, когато се отглежда до царевичните редове. Използвайте слънчоглед, за да привлечете опрашители за други култури, особено за тиквите, както и за други растения, които имат нужда от насекоми за опрашване. Доматите са чувствителни, когато иде реч за съжителство с други култури, но те извличат полза най-вече от аспержите, босилека, боба, морковите, целината, дивия лук, чесъна, марулята, ментата, латинките, лука, магданоза и пипера. Не ги отглеждайте до копър, кръстоцветни, царевица или алабаш. Картофите могат да разпространят някои болести и по доматите, затова не ги засаждайте около тях. Доматите не са най-добри приятели също и с краставиците, тъй като и двете растения имат нужда от значително количество хранителни вещества в почвата. Някои хора успешно ги отглеждат заедно, но други не. Опитайте се да не ги садите в едно и също пространство.", "date": "2020.02.01", "title": "Доматите мразят краставиците"}
{"url": "https://www.monitor.bg:443/bg/a/view/zapochva-izgrajdaneto-na-vodoprovoda-kym-pernik-187486", "text": "Започва изграждането на водопровода от Мало Бучино до Перник, който ще свърже софийската мрежа с тази на Перник, съобщиха от Министерството на икономиката. Решението за изграждането на водопровода, за да се вземе вода от \"Белмекен\" и да се доведе до Перник, беше взето от Министерски съвет като единственото възможно, което да подпомогне Перник и кризата с обема на язовир \"Студена\". Решението беше прието и с гласуване от Столичния общински съвет, с което се даде разрешение за включване към ВиК-мрежата на София. Изграждането на водопровода ще струва 26 млн. лв., а премиерът заръча тя да се построи предсрочно за 30, а не за 40 дни, както е планирано. Воден режим бе въведен за Пернишка област на 18 ноември миналата година. Първоначално вода беше пускана за 10 часа през деня, а след това по 8 часа. В момента Перник е на режим, при който се пуска вода само по 7 часа на ден. През декември месец бе обявено бедствено положение в Перник, което бе удължено преди няколко дни. За извършване на необходимите строителни работи се спира движението в участъка от разклона за с. Люлин до отбивката за регионалното депо за битови отпадъци, съобщиха от АПИ. До средата на февруари се ограничава движението по 1,2-километров участък от третокласния пътя Големо Бучино - Перник. Обходният маршрут е АМ \"Струма\" - общински път до с. Люлин - път III-802 Дивотино - Перник.", "date": "2020.02.01", "title": "Започва изграждането на водопровода към Перник"}
{"url": "https://www.monitor.bg:443/bg/a/view/spipaha-lider-al-kajda-v-sa-sht-187487", "text": "Предполагаем лидер на клетка на иракския клон на терористичната мрежа Ал Кайда беше арестуван в град Финикс, щата Аризона, предаде Ройтерс. 42-годишният Али Юсиф Ахмед ан Нури е издирван в Ирак по обвинение в убийството на двама полицаи, извършено през 2006 г. в град Фалуджа, се казва в изявление на аризонската прокуратура, публикувано вчера. Иракските власти са поискали ареста му миналия месец. Очаква се американският съд да разгледа въпроса за екстрадицията му. В съобщението на прокуратурата не се уточнява кога Ан Нури е пристигнал в САЩ и какъв е статусът му в страната.", "date": "2020.02.01", "title": "Спипаха лидер Ал Кайда в САЩ"}
{"url": "https://www.monitor.bg:443/bg/a/view/stolichnijat-kvartal-hristo-botev-pod-obsada-borjat-se-bitovata-prestypnost-187488", "text": "Столичният квартал „Христо Ботев“ бе пълен с полиция и жандармерия. Според първоначалната информация се провежда акция срещу битовата престъпност, която е свързана с разпоредената от главния прокурор Иван Гешев проверка на лицата с две и повече висящи дела. Гешев и вътрешният министър лично контролираха действията на стражите на реда. Става дума за досъдебно производство, което се наблюдава от Софийска районна прокуратура. Свързано е с множество грабежи, кражби и отнемане на моторни превозни средства. Най-емблематични са обирите на бензиностанции от последните дни и грабеж на нощен магазин, заяви Иван Гешев. Знаете, че обещах в Галиче държавата да свърши това, което отдавна трябва да бъде свършено по отношение на битовата престъпност. Има заповед от мен до съответните административни ръководители на прокуратурите, в която са посочени действията, които трябва да се извършат. Министерството на вътрешните работи е направило съответната организация. Аз съм тук да кажа, че обявяваме война на битовата престъпност. Тези които извършват престъпления – кражби, грабежи, битова престъпност, тормозят възрастните хора по селата, убиват, изнасилват и извършват всякакъв вид престъпна дейност, трябва да преосмислят поведението си, ако не го направят, ще се сблъскат със закона, ще бъдат изправени пред съда и ще получат това, което заслужават. Това не е сложно, ако има взаимодействие със съответните структури на изпълнителната власт и другите власти и го показахме с противодействието на телефонните измами, които бяха бич за българските пенсионери. На годишна база те са намалели и са под 60% от миналата в сравнение със същия сегмент от същата битова престъпност. Успехът в борбата с тях е сериозен в рамките на една година. Аз съм сигурен и обещавам на българските граждани, че заедно с колегите, които са с мен и тези, които ги няма, с прокуратурите и съответните полицейски служби, на ДАНС и на други структури от правоохранителната система към края на годината, началото на следващата ще има подобен резултат в сегмента битова престъпност. Ще бъдем безкомпромисни, ще използваме всичко възможно и позволено от закона, за да живеят хората спокойно и да не бъдат тормозени и да не страдат от този бич в момента. Трябва да е ясно, че това време свършва, държавата е длъжник на своите граждани и е време да си плати дълга към тези хора, които си плащат данъците, за да ни плащат заплатите. Тук съм да кажа това конкретно нещо. Започват акции срещу битовата престъпност в цялата страна и това не е инцидентна дейност, както казах, това е кампания, която ще продължи докато този сегмент от престъпността не бъде въведен в едни „нормални“ граници. Сигурен съм, че ще го постигнем. Никоя държава не се е преборила с престъпността, но можем да направим много. Все още няма официално потвърждение за Васил Божков. Никой не е недосегаем пред закона, ако е имало такъв период в българската история след 89-та година, той е в миналото. България се променя, време е преходът да свърши, заяви главният прокурор Иван Гешев. Знаем срещу какво се изправяме, знаем, че ще бъдем атакувани, знаем защо сме атакувани, знаем от кой сме атакувани, но ще продължим, защото го дължим на българските граждани. Прокуратурата и държавата го дължат на българските граждани да не бъдат убивани по домовете си, да не бъдат ограбвани, дължат им богатите хора, които извършват тези престъпления да си плащат данъците, защото тези данъци са техните пари, откраднати от българските граждани, защото те не стигат до тях под формата на пенсии, социални придобивки, под формата на пътища, социална и медицинска дейност. И тези 500 млн. в дадения случай за които говорим, са техни, откраднати са от тях, защото не са внесени в държавата и не са стигнали до тях. Така че ние действаме в синхрон с останалите служби и ще видите, че ще променим това нещо. Казах го и пак ще повторя, време е преходът на свърши. Казваме стига и ще видите, че ще го направим. Зад обвиняемият Божков седят милиарди, зад обвиняемият Цветан Василев стоят милиарди. Зад Баневи стоят стотици милиони. Зад Арабаджиеви, които са изправени пред съда, стоят стотици милиони. Това достатъчно основание ли е да бъдем атакувани, според вас, каза още Гешев. Знам, че на настоящия председател на Комисията по хазарта Александър Георгиев са му повдигнати обвинения, каза още Гешев. Той е направил пълни самопризнания, пълно е съдействал на разследването, прокуратурата ще съобрази тези обстоятелства, но каква точно ще му е мярката, ще разберете в зала, каза още главният прокурор. Очаквайте подробности!!", "date": "2020.02.01", "title": "Гешев: Обявяваме война на битовата престъпност (обновена)"}
{"url": "https://www.monitor.bg:443/bg/a/view/aktioryt-milen-milanov-segashnijat-bylgarski-teatyr-e-teatyr-na-niski-vyrhove-187421", "text": "„Отговорността на всяка награда е не да представя себе си, а да представя съсловието“, казва в интервю за в. \"Монитор\" доскорошният дългогодишен шеф на фондация \"Академия Аскеер\". - За мен не е трудно. Актьорската работа е особена. Най-интересното в нея е, че актьорът, дори да не познава законите на професията, няма начин да не се движи по тях. А те изискват да се ръководиш от логиката на образа, който пресъздаваш. В мига, в който актьорът започне да си мисли как да го направи интересно, забележимо, това вече не е истински театър. Превръща се в шоу – „показване“. А актьорската професия въобще не трябва да се занимава с показване. Ако приемеш това, което играеш, и започнеш да живееш с неговата логика, трудностите са вече съвсем други – бих казал „занаятчийски“. А ние имаме и съответното образование, и практиката да ги преодоляваме. Важното е да носиш – не обичам тази дума, но трябва да я кажа – посланието. Не може в пиеса, чиято основа и смисъл е любовта, ти да се занимаваш с показване – занимаваш се с любовта. Актьорът живее много животи, които не е преживял. Той трябва да играе убиец, луд, мръсник, светец – в неговия жизнен път го няма опита от нито едно от тези проявления. Затова ако някой не е достатъчно интелигентен и образован, трудно става актьор – остава „глумац“. От тази гледна точка на мен не ми е било трудно. Приех текста като нещо, което изключително много ме вълнува. Да можеш да обичаш една жена до такава степен, че да обикнеш голямата й любов, да продължиш да поддържаш жива тази физически мъртва любов – в това има житейска магия. И аз не мисля, че това е измислица. Убеден съм, че има хора, които могат да го почувстват. - Сигурен съм, че това сближаване е възможно, ако, разбира се, любовта им е еднакво истинна. Защото 99% от хората си въобразяват, че някога са обичали, а някои – че са обичали много пъти. Но любовта е твърде специално чувство: толкова дълбоко и изчерпващо, че човек не може да обича повече от един път в живота си. И ако любовта е такава, единствена, и за двамата – да, това може да сближава. Иначе се получават някакви „балканско-граовски“ взаимоотношения, които нито познавам, нито искам да познавам. - Няма „Шекспир на ХХ век“, има Шекспир на ХVI век. Толкоз. Макар че е валиден и актуален и за ХХI век, той е от ХVI век. Точка по въпроса. Много хора например говорят за магическия реализъм на Йордан Радичков. Радичков не може да се съотнася към други течения – бай Йордан е уникален! Ако в него има нещо свръхмагическо, то е свръхмагическото въздействие. Общували сме немалко и знам, че той сам по себе си беше магическа фигура. Изключително искрен, притежаваше светъл, отворен и уж неразбиращ, но много дълбок поглед към света. Беше човек, който не сътворяваше измислени метафори – той така разсъждаваше. Това бяха метафори за нас, а той просто си беше такъв... Е, как би могъл сега някой да го повтори? Няма как. Та Ерик-Еманюел Шмит си е Ерик-Еманюел Шмит от съвремието, дай Боже да бъде Ерик-Еманюел Шмит и от бъдещето. - Аз съм много благодарен на Васил Михайлов, че ме покани за този ангажимент, защото той предложи пиесата в театъра. Васил е легенда. Истинска легенда, в смисъл, че той заслужава да бъде. Ние сме добри лични приятели, което не значи, че нямаме и доста различия. Да, имаме. Нормално е. Но аз обичам Васо и работата с него ми носи удовлетворение. Това, че сме два остри камъка – да, и това го има. Ние сме и близки, и различни – и двете. Да го кажа още по-точно: и много близки, и много различни. А какво ни свързва ли? Първо, с него си приличаме – навремето, във връзка с някаква годишнина, той беше казал: „Ние двамата с теб сме обществени животни“. Второ, смея да твърдя, свързва ни честното и отговорно отношение към професията. И трето, свързва ни любовта към точно този театър. С Васил сме заедно от 1979-а, когато аз дойдох в „Армията“. - Много съжалявам, че младите и част от средното поколение зрители не знаят какво е Военният театър. Той е уникално явление в българския театър. Само си представете, по едно и също време в него се играеха „От земята до небето“ на Никола Русев в постановка на Коко Азарян, „Дните на сем. Турбини“ на Булгаков под режисурата на Леонид Хейфец, „Животът е сън“ от Калдерон на Иван Добчев, „Делото Дантон“ от Пшибишевска с режисьор Анджей Вайда, „Щастливецът иде“ на Руси Божанов и „Мария Стюарт“ на Шилер с режисьор Асен Шопов, „Г-н Пунтила и неговият слуга Мати“ от Брехт на Леон Даниел... Всичко това по едно и също време! Аз не познавам друг театър, в който да се е създавало толкова много история – имам предвид представления със значимост за историята на българския театър. Затова и не ми е идвало на ум да напускам. Бяхме много добри. И сега сме добри. Но организацията на театъра вече е друга. Преди, в репертоарния театър в чист вид, ние, актьорите, бяхме така да се каже „закрепостени“, имаше много малко гастроли в други театри и можехме да се покажем и откроим най-вече в собствения. Големите постановки се създаваха от щатните екипи на театрите. И нашият театър бе легендарен, защото имаше вътрешните сили да ги направи – и актьорски, и режисьорски. Докато днес много актьори играят в различни театри, трупите се „преливат“. Това сигурно е за добро, но не само. Театрите започват да си приличат, губят се отделните почерци, уеднаквяват се. Ще употребя баналната фраза: човек не знае какво печели, когато губи, и какво губи, когато печели. - Новото ръководство на фондацията още миналата година направи опити и разговори с цел да ме „кооптират“, но аз отказах. Ние имаме различни естетически виждания. Нито искам с нещо да се намесвам, нито смятам това за полезно. Не знам дали дистанциране е точната дума, по-скоро гледам с интерес отстрани. Да, аз съм един от създателите на наградите „Аскеер“, аз практически институционализирах фондация „А`Аскеер“. Смея да твърдя, че съм човекът, който е градил историята на наградите. Аз увеличих категориите, учредих специалните отличия, създадох категорията „Съвременна българска драматургия“ и журито за нея, увеличих два пъти и половина наградния фонд за тия 29 години, основах библиотека „Аскеер“, която по мое време присъстваше от Конгресната библиотека на САЩ до Народната библиотека на Китай. Провокирах държавата да включи наградите „Аскеер“ в методиката на Министерство на културата за оценяване на театър. Да не изреждам повече... Това е така и няма кой да го отрече, надявам се, че няма и кой да го пропилее. Поради комуникационното време, в което живеем, една награда – за театър, литература, кино или музика, има смисъл само тогава, когато показва артистите, музикантите, литераторите в дълбокия им смислен и духовен план. Тоест, отговорността на всяка награда е не да представя себе си, отговорността й е да представя съсловието. Ако не е така, тя ще се превърне във вътрешно-ведомствена. Аз знам и оправдавам, че повечето от заниманията на българския народ са свързани със социални недоимъци или придобивки, но изкуството е онова, което създава памет и преодолява злободневието. Другото е вятър... - Много ме канят, по-малко гледам... Театърът в тези години има своите извисявания – някои спектакли на Иван Добчев, Александър Морфов, Явор Гърдев, Диана Добрева... Те обаче стават все по-редки. Извън тези извисявания съвременният ни театър е театър на ниски върхове. С риск да прозвуча като марксист, ще перифразирам Маркс и ще кажа, че всеки зрител заслужава театъра си. Прекалено много се угажда на публиката. Струва ми се, че българският театър е потърпевш от това. Средата за театър не е извисена – не става дума за широката публика, а за това, че специализираната общност все повече се свива. Твърде малко хора раздават на българския театър смислени шамари и погалвания. При липсата на специализираност (както се казва експертност) се обявяват за велики някои посредствени или просто симпатични неща, а не се забелязват и минават в забвение изключително важни и красиви театрални събития. ...Но когато ме питате за българския театър, аз се отплесвам и се замислям за българското общество. По времето на тоталитаризма най-важната задача пред хората на театъра и изкуството беше да избягат от обществените проблеми и да се занимават с екзистенциалното. Забелязвам как в последно време представляват интерес глобалното затопляне, международните катаклизми, бъдещето на човечеството и всякакви подобни „едротии“. А аз от 20-25 години нямам никакво отношение към едрите неща. За мен човечеството е определен, конкретен човек. Стеснявам кръгозора си и смятам, че това е вярното осмисляне. Все повече съм убеден, че малкото ражда голямото. А „голямото“ е извинението на посредствеността. Може би, за да бъда разбран...всъщност няма смисъл да бъда разбиран...   ВИЗИТКА * Милен Миланов е роден на 15 септември 1950 г. във Варна * Завършил е актьорско майсторство в клас на проф. Кръстьо Мирски във ВИТИЗ (1977) и специалност „Икономика, организация и управление на културата“ в УНСС (1992) * Кариерата му започва в Пловдивския театър, а от 1979 г. е в трупата на театър „Българска армия“, на чиято сцена е изиграл десетки запомнящи се роли * Работил е с повечето ни големи режисьори, сред които Любен Гройс, Юлия Огнянова, Леон Даниел, Крикор Азарян, Асен Шопов, Иван Добчев, Маргарита Младенова, Красимир Спасов, Николай Ламбрев-Михайловски, Диана Добрева и др. * Съосновател и до скоро – дългогодишен председател на фондация „Академия Аскеер“ * През 2002 г. е национален координатор на посещението на папа Йоан Павел ІІ у нас * Участията му в спектакли на ТБА през последните сезони са в „Саломе“, „Декамерон“, „Емигранти“, „Чайка“, „Йерма“, „Много шум за нищо“, „Да играеш жертвата“, „Да разлаем кучетата“, „Тайната вечеря на дякона Левски“, „Железният светилник“ и мн. др. * На 30 и 31 януари бяха премиерните представления на „Енигматични вариации“ от Ерик-Еманюел Шмит под режисурата на Георги Михалков, а в двете роли в спектакъла си партнират Милен Миланов и Васил Михайлов  ", "date": "2020.02.01", "title": "Актьорът Милен Миланов: Сегашният български театър е театър на ниски върхове"}
{"url": "https://www.monitor.bg:443/bg/a/view/rabotnik-zagina-pri-trudova-zlopoluka-187483", "text": "Мъж на 57 години е загинал при трудова злополука в Панагюрище, а негов колега на същата възраст е с контузен десен крак в болница, потвърди шефът на Областната инспекция по труда – Пазарджик, Димитър Търпов.  Инцидентът е станал на строителен обект, собственост на \"Асарел Медет\", а дейностите са изпълнявани от софийско дружество, сключило договор с миннодобивното предприятие. Пострадалият втори работник е с фрактура на крака. На място веднага са пристигнали екип от инспектори по труда и полиция. Проверките на място и по документи ще продължат и в събота и неделя, а в понеделник вече ще има повече яснота как е станала злополуката и какви са причините за нея, коментира шефът та пазарджишката трудова инспекция.", "date": "2020.02.01", "title": "Работник загина при трудова злополука"}
{"url": "https://www.monitor.bg:443/bg/a/view/sa-sht-objaviha-izvynredno-polojenie-zaradi-koronavirusa-187477", "text": "Американското правителство обяви извънредно положение в общественото здравеопазване заради епидемията от коронавируса в Китай и съобщи, че временно забранява влизането в САЩ на чужди граждани, които може да представляват потенциална опасност, предадоха Асошиейтед прес и Ройтерс. От неделя американските граждани, пътували до китайската провинция Хубей в последните две седмици, ще бъдат поставяни под задължителна 14-дневна карантина, каза министърът на здравеопазването и социалните служби Алекс Азар на брифинг с журналисти в Белия дом. Правителството ограничава също полетите от Китай до седем американски летища. Всички самолети от Китай ще бъдат насочвани към нюйоркското летище \"Дж. Ф. Кенеди\" и летищата в Чикаго, Сан Франциско, Сиатъл, Атланта, Хонолулу и Лос Анджелис, уточнява Франс прес. Броят на починалите вследствие на новия коронавирус в Китай до края на вчерашния ден е нараснал на 259 души, съобщи китайската държавната телевизия, като се позова на данните на Националната здравна комисия. Нови 45 смъртни случая са регистрирани в провинция Хубей и един в община Чунцин, посочва Франс прес. В течение на деня са били потвърдени 2102 нови случая на зараза в Китай, с което общият им брой е достигнал 11 791. Испания съобщи за първи потвърден случай на зараза с вируса, предаде Ройтерс. Пациентът се намира на най-големия от Канарските острови, Ла Гомера. Мъжът и още четирима души са в изолация и под наблюдение на острова от четвъртък, след като било установено, че са били в контакт с германец, диагностициран с вируса, посочи испанското здравно министерство. Случаят бе потвърден от испанския Национален център по микробиология малко след като самолет с 27 граждани на страни от ЕС пристигна от китайския град Ухан в Мадрид. При никой от репатрираните испанци няма симптоми на вируса, но те ще останат под карантина в мадридска военна болница и ще бъдат наблюдавани в течение на 14 дни, отбеляза министерството. Четирима датчани и един норвежец, които са пристигнали със същия самолет, ще бъдат откарани в страните им. Потвърдените случаи на коронавируса в Германия вчера станаха седем, след като властите в провинция Бавария съобщиха, че пробите за вируса при шести служител в компанията за доставки на автомобилни части Уебасто са били положителни. По-рано през деня министерството на здравеопазването потвърди, че дете на заразен работник в Уебасто също се е разболяло, отбелязва ДПА.", "date": "2020.02.01", "title": "САЩ обявиха извънредно положение заради коронавируса, първи случай в Испания"}
{"url": "https://www.monitor.bg:443/bg/a/view/pojarnikari-i-hotelieri-v-bitka-za-zritelska-lubov-187452", "text": "Първият месец от годината се изтъркули неусетно и посрещаме февруари, което означава едно – старт на новия телевизионен сезон. Вече няма да превключваме нервно от канал на канал в търсене на интересна програма. Като притегателна сила за тв маниака се явяват редица нови предавания, а някои от любимите се завръщат в ефир. Навън може студен вятър да брули бузките ни, но предстои да сгреем души не с един, а с цели два летни сериала. Единият от тях е  Както името подсказва, терен за събитията в сериала дава плажната ивица на Слънчев бряг. Сюжетът проследява историята на четирима приятели, които са сезонни работници в курорта. Те се намират изправени пред кръстопът и всеки трябва да поеме живота си в ръце. В основата са потайностите на хотелиерския и туристическия бизнес. С участие в продукцията ще се разпишат Иво Аръков, Бойко Кръстанов, Явор Бахаров, Боряна Братоева, Евелин Костова, Лидия Инджова и други. „Бате Младен е роля, с която се гордея. Ще изненадам зрителите. Сериалът е качествен, много добре заснет и е продукт, който наистина много харесвам. Предполагам, ще има и нови сезони “, коментира Аръков относно героя си. Наскоро стана ясно още, че по-малкият от братята Бахарови ще блесне като арогантен гадняр. Образът на разглезено богаташко синче Никола паснал перфектно на младия актьор, издават от екипа. В ефира на Нова тв пък  Както „Монитор“ първо писа, сюжетът на комедийната поредица ще се завърти около две обикновени български семейства, който се впускат в едно необикновено лятно пътешествие с неочаквани обрати. Актьорският състав включва Елена Атанасова, Ненчо Балабанов, София Маринкова, Любен Кънев, Йоанна Начева, Алекс Иванов, Любомир Бъчваров, Нели Монеджикова, Петър Калчев и други. Сценарият е разработван в продължение на цели две години. Снимачният процес пък е отнел само два месеца. Основните персонажи са поверени на Балабанов и Атанасова, които ще видим като съпрузи.   „Животът на нашата екранна двойка Христо и Марияна е много интересен, изпълнен с предизвикателства, обрати и синусоиди. Нека зрителите да гледат внимателно и съм сигурен, че много от тях ще се разпознаят в нашите герои.“, намигна пред „Монитор“ актьорът с много таланти. По Нова тв ще стартира В него ще видим актьорите Асен Блатечки, Александър Сано, Радина Боршош, Димо Алексиев, Деян Донков, Стефка Янорова, Ивайло Захариев, Рая Пеева и други. Бившият футболист с афинитет към риалити формати Ваня Джаферович също ще сложи пожарникарска каска. Сценарият е дело на Милена Фучеджиева и Елена Иванова, а режисьори на сериала са Зоран Петровски, Димитър Гочев и Блатечки. От екипа обещават много екшън и пресъздаване на автентични ситуации с много каскади и пироефекти. Сериалът е реализиран в партньорство с главна дирекция „Пожарна безопасност и защита на населението“. В момента се работи и върху новия сезон на хитовата медицинска драма „Откраднат живот“, но още не е ясно кога ще се завърне на малкия екран. Междувременно любителите на кулинарията тръпнат в очакване и на двата риалити формата за готвачи. на 24 февруари от 21 ч, а една от изненадите е „шокови инжекции за участниците“. Такава заявка даде шеф Силвена Роу, която и тази година ще бди над хоби-готвачите като член на журито. „Новите правила са като шокови инжекции за участниците. В момента, в който те получат някакво спокойствие и си отдъхнат, ние ги изненадваме. Винаги надграждаме!“, намигна тя. Шестият сезон на предаването ще представи на зрителите и нови продукти. \"Има много нови продукти. Връщаме се към стари, забравени български рецепти, които ще поднесем по нов, модерен начин“, поясни шеф Петър Михалчев. И тази година голямата награда за участниците е чек за 100 000 лв.  ден по-късно - на 25 февруари. Третият сезон на шоуто ще се завърти под слогана „Емоции под налягане“. За чек за 100 000 лв. и договор с ресторанта на шеф Виктор Ангелов ще се борят 18 ентусиасти. „За мен Hell’s Kitchen не е шоу. За мен това състезание безспорно е лидер в кулинарните формати. Място, където всеки кулинар може да заяви и да отстоява себе си. Практиката през изминалите две години доказа, че поне първите трима от финалистите задължително се реализират по най-добрия начин. Hell’s Kitchen България е най-големият трамплин за професионалисти“, коментира шеф Ангелов. И този телевизионен сезон няма да се размине без пеене. Стартът на новия сезон на е насрочен за 23 февруари от 20 ч по bTV. Зрителите ще получат по-активна роля в оценяването на талантите, като отново важна роля ще имат и допълнителните блок бутони. Всеки от треньорите ще има право само веднъж да блокира колегите си и така да ги лиши от възможността да спечелят желан участник за отбора си. Напрежението за менторите ще бъде още по-голямо, тъй като само един от тях ще има възможност да блокира колегите си по време на изпълнение. Те отново ще са Иван Лечев, Камелия, Михаела Филева и Графа. Дамите са категорични, че ще се борят този път короната да краси главата на една от тях. В ролята на водещи се завръщат хип-хоп дуото  Павел и Венци Венц.  Стана ясно още, че и тази година много чужденци са изявили желание да демонстрират вокалните си възможности в шоуто. Най-много са ентусиастите от Северна Македония. Сред мъжете има представители на Еквадор, САЩ, Доминикана, Украйна, Бразилия и Франция, а сред жените - Италия, Англия, Русия, Украйна, Гърция и Норвегия. Сред мотивите за участие на голяма част от кандидатите са емоциите в шоуто, както и последвалото развитие на редица участници, като дама, вдъхновена от финалиста Кирил Хаджиев –Тино, която се завръща в България, за да участва в шоуто, беквокал на едни от най-известните наши изпълнители, който мечтае светлините на прожекторите да са за него, българин, отказал да се качи на сцената на британското издание The Voice , за да бъде част от родния формат, няколко носители на международно признание и други. На другия фронт пък очакваме Изненадата тази година е, че участниците не само ще са с един повече, а и двама от тях са фенове. Това са актьорът Антоан Петров и певецът Георги Симеонов-JJ, който представи страната ни на \"Евровизия\" през 2018 г. като част от група групата Equinox. Те получават шанс за изява след като се явиха „на кастинг“ в социалните мрежи. „Около 1600 души бяха участниците в онлайн кастинга – преценихме, че около една трета от тях имат необходим потенциал. Не съм очаквал, че зрителите ще са толкова активни в гласуването. Разликата между Антоан Петров и Георги Симеонов беше под един процент - това беше и причината за дълги разговори с екипа през изминалата нощ и взетото решение да включим и двамата“, обясни продуцентът Магърдич Халваджиян. Стартът на „Като две капки вода“ е насрочен за 24 февруари. На 22 февруари в родния ефир ще се появи и Емил Чолаков, който ни разсмиваше при представянето на прогнозата за времето по bTV, се присъединява в семейството на Нова тв за да води шоуто. В него ще вземат участие 10 двойки, които ще трябва да заложат на силната връзка помежду си, за да докажат, че заедно са непобедими. Чолаков ще бъде неотлъчно до тях във всяка стъпка към успеха. „Винаги съм чакал това приключение. То ще бъде нещо напълно различно както за зрителите, така и за мен, но се чувствам комфортно в тази роля, защото предаването ще бъде много истинско. Нямам търпение да се впусна в това изживяване, заедно с участниците, да наблюдавам от първия ред как минават през предизвикателства, които ще ги променят, ще ги правят по-силни - може да науча нещо ново и за себе си“, коментира той. „Един за друг“ си поставя за задача да предизвика участниците, да разбие клишетата за мъжете и жените и да провери колко добре се познават влюбените. Наградата е от 50 до 100 000 лв. Заявка за участие са дали повече от 2000 души на възраст между 18 и 70 години. Избраните двойки ще делят един покрив повече от месец. Средностатистическата домакиня чака с нетърпение и който се завръща с актуална порция епизоди. Новият сезон ще стартира на 26 февруари от 21 ч. по bTV. С участие в него ще се разпишат 28 двойки, като по традиция част от тях са формирани от популярни лица от родния шоубизнес. Предаването ще се излъчва всяка сряда. За разлика от своите конкуренти, БНТ прави бавни опити за промяна в програмата си. Най-възторжени зрителите останаха от възраждането на телевизионния театър. Първата постановка, която се разгърна на малкия екран, бе „Хъшове“ с режисьор Александър Морфов. Главните роли са поверени на Руси Чанев, Валери Йорданов, Чочо Попйорданов, Христо Мутафчиев и други. Февруари стартира с телевизионната постановка „Милионерът“ по едноименната комедия на Йордан Йовков. След два конкурса, един от които провален заради липса на желаещи, от БНТ най-накрая намериха заместник на разследващия журналист Валя Ахчиева. Това е Богдана Лазарова, чието предаване \"Следите остават\" започна на 15 януари. По БНТ се излъчва и предаването „Събота вечер с Дони“. Самият той предлага да бъде свалено от ефира в този си вариант. Това предложение той даде в пост в социалните мрежи. Думите му бяха изтрити впоследствие. „Използвам случая да се извиня на засегнатите, а именно правозащитни организации, обвиняващи ме в хомофобия. Имам много приятели с такава ориентация, които не се обидиха и дори се забавляваха с тези шеги, но щом съм засегнал организации, представляващи различните, най-малкото, което мога да направя е да поема отговорност като спра предаването в този вариант и поднеса най-искрените си извинения“, написа Дони. Той допълни, че е длъжен да предложи нова концепция за предаване, предвид, че е спечелил конкурс. Най-вероятно е  да се насочи към музикално предаване. Изпълнителният директор на Българската национална телевизия Емил Кошлуков пък обясни, че по шоуто все още се работи и се обсъждат евентуални промени заедно с екипа на външната продукция.  ", "date": "2020.02.01", "title": "Пожарникари и хотелиери в битка за зрителска любов"}
{"url": "https://www.monitor.bg:443/bg/a/view/zadyrjaha-pod-straja-grupa-telefonni-izmamnici-187485", "text": "Специализираната прокуратура внесе в Специализирания наказателен съд днес искане за определяне на най-строгата мярка за неотклонение „Задържане под стража“ на петима от обвинените. За един от задържаните се иска мярка за неотклонение „Домашен арест“. В петък Спецпрокуратурата повдигна обвинения шест лица за участие в група за телефонни измами на гръцки граждани. Те бяха задържани на 29 януари в Шуменско и Разградско при съвместни действия по разследването на Специализираната прокуратура и Главна дирекция „Национална полиция“. При извършените претърсвания, изземвания и лични обиски на предполагаеми участници в групата бяха намерени и иззети около 1 кг злато, както и 7000 евро, за които се предполага, че са придобити от последната измама, извършена на 17 януари 2020 г. на жена от Солун. Разпитани са голям брой свидетели, в т.ч. пред съдия. Обвинените за участие в групата са издирвали самотни възрастни гръцки граждани и прилагали спрямо тях познатата у нас измамна схема – най-често обаждане по телефона (представяйки се за полицейски служител) с искане на определена сума за лечение на пострадал при катастрофа близък на жертвата. Ако жертвата „се хващала“ на измамата, муле на групата пътувало до съответното гръцко селище, взимало предадените пари и ги изпращало на измамниците в България чрез фирма за парични преводи. Събрани са доказателства, че ръководителят на групата се е занимавал и със склоняване към проституция. За това престъпление също му е повдигнато обвинение. Двама от участниците са осъждани, включително и на територията на Република Гърция.", "date": "2020.02.01", "title": "Задържаха под стража група телефонни измамници"}
{"url": "https://www.monitor.bg:443/bg/a/view/velikobritanija-napusna-es-snimki-187479", "text": "Великобритания напусна тази нощ Европейския съюз, с което сложи край на 47-годишен бурен брак. След три години и половина на разногласия и разединение страната отваря нова, несигурна страница в историята си, предаде Франс прес. След три отлагания историческото излизане на страната от ЕС стана факт в 23 часа лондонско време снощи - полунощ в Брюксел (01 ч. българско време днес). Премиерът на Обединеното кралство Борис Джонсън заяви в своето обръщение към нацията по случай официалното напускане на структурите на Европейския съюз, че предстои страната да премине през труден път, но от друга страна Брекзит може да бъде превърнат в „невероятен успех“. В свое видеосъобщение, малко преди полунощ на 31 януари, премиерът заяви, че този ден носи „момент на надежда“ за много хора. В същото време той призна, че има и други, които са разочаровани от случващото се и прекратяването на 47-годишното членство на Обединеното кралство в ЕС. Джонсън подчерта, че разбира, че съществуват различни мнения по въпроса и добави, че сега е негова задача „да събере отново страната“, за да продължи тя напред. „Най-важното нещо, което може да бъде казано тази вечер е,че това не е края, а началото“, заяви премиерът. „Това е моментът, когато изгрява нова зора, и завесата се вдига за нова сцена от нашето велико национално представление“, каза той. В символичен ход, Джонсън проведе среща на кабинета в Съндърланд по-рано, първия регион от страната, който подкрепи Брекзит през 2016 г., когато се проведе референдум по въпроса. В Лондон по-късно се състоя и прием, на който Джонсън покани министрите от кабинета си, своите съветници и държавни служители, участниците в преговорите за Брекзит и подкрепящите напускането на ЕС. Освен това имаше и светлинно шоу върху стените на правителствената сграда на „Даунинг стрийт“, а новата монета от 50 пенса по случая Брекзит влезе в обръщение. Между временно поддръжниците на Брекзит, водени от партията на Найджъл Фараж, се събраха в централен Лондон, за да празнуват. Проевропейски настроени британци пък се събраха за митинг близо до „Уайтхол“, близо до правителствените сгради. Междувременно на много места в Шотландия се проведоха проевропейски демонстрации, в които гражданите на Абърдийн, Дънди, Глазгоу, Стърлинг и други градове призоваваха Брюксел да запази място за тях, след като първият министър на британския субект Никола Стърджън предупреди, че ще се опита да проведе нов референдум за независимост след Брекзит, въпреки отказа на Борис Джонсън да позволи това. В Северна Ирландия, в град Армаг, близо до границата, също се проведоха протести срещу Брекзит. В Брюксел британските флагове бяха символично свалени от европейските институции. Очаква се те да бъдат преместени в музей. Лидерът на опозиционната Лейбъристка партия Джереми Корбин, който ще напусне поста си през април заяви, че страната му сега се намира на „кръстопът“. Той допълни, че страната има две перспективи – да е „интернационална, разнообразна и отворена“ или да „размени принципите, правата и стандартите си за набързо изготвена, едностранна“ и некачествена търговска сделка с Доналд Тръмп и други страни. Бившият премиер на Обединеното кралство Дейвид Камерън, който взе решението да бъде организиран референдумът за Брекзит заяви, че правителството може да „изгради голям успех от решението, което ние взехме“. „Пожелавам на правителството успех в бъдещите начинания“, каза той. На практика сега Великобритания все още не е изцяло извън ЕС, тъй като влиза в т.нар. „транзитен период“, който ще продължи 11 месеца. В този период, по време на който Лондон ще продължи да следва регулациите и правата на ЕС, ще се направят опити да се стигне до търговско споразумение между Брюксел и Обединеното кралство.", "date": "2020.02.01", "title": "Великобритания напусна ЕС (СНИМКИ)"}
{"url": "https://www.monitor.bg:443/bg/a/view/chestata-smjana-na-rabota-pyrva-krachka-kym-gurbeta-187476", "text": "Всеки пети у нас поне веднъж на година си сменял работата, сочи проучване на работодателска организация (стр. 7). В Япония, сочена винаги за пример за икономическо развитие в света с голямо уважение се ползват хората пенсионирали се във фирмата, където е започнал трудовият им път. У нас такива примери трудно ще се намерят, освен в някое общинско или държавно учреждение. Частният ни бизнес няма многолетната история на фирмите в Страната на изгряващото слънце. Освен това на наша земя много са факторите, каращи хората често да си сменят работата. Основното, разбира се, са парите или по-точно казано ниското заплащане. И преди повече от три десетилетия, когато бяхме част от соцлагера, заплатите у нас бяха мизерни. Чехи, поляци, източно-германци, маджари работеха за доста по-добри пари. Пенсиите им също бяха по-високи. Още помня как година-две преди падането на соца приятел на баща ми, избягал някога в Канада, дойде в България да търси документи за пенсия. Преди това беше минал през Унгария, където е работил 5-6 години. Още над 15 години по същата професия бе работил и у нас. Оказа се, че маджарите му бяха начислили 2 пъти по-голяма сума (преизчислена в лева) отколкото за 3 пъти по-дългия стаж от десетилетие и половина в социалистическа България. Да не забравяме, че тогава Унгария също беше в соцблока. Проблемът с парите за старини в последните 30 години у нас се влоши още повече. Вече никой не се учудва от факта мъж да се пенсионира с 40 години стаж и да не може да взема повече от 400 кинта. Със сигурност често сменящите работа у нас са най-вече младите хора. От една страна повечето от тях все още не мислят за плащане на битови сметки, защото живеят при мама и тате. Или пък родителите им са на гурбет и пращат евра. Повечето от тях търсят непременно добро заплащане и не искат да продават труда си за дребни суми. И са напълно прави. Според социологическите проучвания немалко от тях обаче търсят и кауза. Трудно биха се хванали на работа, например във фирма, замърсяваща околната среда или предлагаща лоши условия за труд. В същото време работодателите у нас от години се жалват, че в страната има недостиг на квалифицирани специалисти. Когато обаче инженер например кандидатства за работа го назначават с първоначална заплата не повече от 1000 лв. и с много обещания за много скорошното й увеличение. Не след дълго обаче обещанията се забравят и на човек не му остава нищо друго освен да започне да търси алтернатива. Третият път за справяне с проблема на полупразния джоб, за съжаление, много използван от младите, е еднопосочният билет за близки или далечни страни. Иначе инициативите у нас за връщане на младите в родината вече трудно може да се преброят. Ефектът обаче засега е нулев.", "date": "2020.02.01", "title": "Честата смяна на работа - първа крачка към гурбета"}
{"url": "https://www.monitor.bg:443/bg/a/view/teo-ushev-vodi-mastyr-klas-v-bruksel-187425", "text": "Теодор Ушев ще бъде сред „световно признатите професионалисти в сферата на анимацията“, които ще проведат свои мастър класове в Брюксел. Повод за това ще даде един от известните международни фестивали за рисувано кино – Anima, който тази година ще се проведе от 21 февруари до 1 март. Българският режисьор, чиято постоянна адресна регистрация е в Канада, ще се присъедини към програмата Futuranima, която проследява какво е бъдещето на анимацията. Неговата лекция ще се състои на 25 февруари, и ще бъде фокусирана върху студентите. Пропуските за събитието се котират на цени от 30 евро. Само учащите под 26-годишна възраст ще могат да се възползват от отстъпка в размер на 5 евро. Любопитен факт е, че Ушев няма да преподава режисура, а сценарно майсторство на своя мастър клас. Номиниран за „Оскар“ с предишния си филм „Сляпа Вайша“, той отново се завръща с „Физиката на тъгата“, за който също ще говори“, гласи описанието на лектора в сайта на фестивала. Междувременно неговата „Физика на тъгата“ продължава да жъне успехи по света. Само преди дни филмът му спечели наградата на публиката на феста за късометражно кино Minimalen в Норвегия. „Рядко се случва моите филми да печелят вота на аудиторията“, коментира и самият Ушев. Припомняме, че именно „Физика на тъгата“, която отново е създадена по творчеството на Георги Господинов, влезе в шортлистата на оскарите в категорията късометражна анимация. За съжаление, Теодор Ушев не успя да повтори успеха си от 2017 г., когато получи номинация със „Сляпата Вайша“. У нас вече имахме възможността да видим „Физика на тъгата“. Филмът направи премиерата си в София по време на фестивала Киномания, като бе излъчван паралелно с английско и френско озвучаване. На филмовия форум присъства и самият Ушев, като получи награда за цялостен принос към българската култура и грамота за принос за популяризиране, опазване и развитие на културата в София.", "date": "2020.02.01", "title": "Тео Ушев води мастър клас в Брюксел"}
{"url": "https://www.monitor.bg:443/bg/a/view/borisov-poklon-pred-pametta-na-jertvite-na-komunisticheskija-rejim-187480", "text": "Важно е да се знае цялата историческа истина за тоталитарните режими, но още по-важно е никога повече да не ги допускаме и остро да осъждаме всяко посегателство върху достойнството на човека. Това написа премиерът Бойко Борисов в профила си във „Фейсбук“ по повод Деня за отдаване на почит на жертвите на комунистическия режим. „Днес в България почитаме паметта на жертвите на комунистическия режим. Точно на 1 февруари преди 75 години са произнесени присъдите на Първи и Втори състав на престъпния Народен съд. Винаги съм казвал, че демокрацията и мирът са най-ценните неща в днешния свят. Радостен съм, че сега българите живеят в разбирателство и взаимно уважение, но това не означава, че не трябва да помним подобни режими в човешката история и поуките от тях. Ето защо благодарение на усилията на правителството в новите програми за десетокласниците вече влиза изучаване на комунизма в България. Поклон пред паметта на жертвите на комунистическия режим“, пише още министър-председателят.", "date": "2020.02.01", "title": "Борисов: Поклон пред паметта на жертвите на комунистическия режим"}
{"url": "https://www.monitor.bg:443/bg/a/view/madona-ne-znam-kakvo-e-malyk-penis-187475", "text": "Мегазвездата на поп музиката Мадона отдавна не е девица и сред партньорите й има достатъчно известни имена – Шон Пен, Гай Ричи, Уорън Бийти, Ванила Айс, Кевин Сампайо… и всички те имат нещо общо – и очевидно това би трябвало да е размерът на половия орган. Това заяви самата Мадона по време на концерт в Palladium в британската столица. „Как се нарича мъж с малък пенис? Отговорът е: не знам. Никога не съм била в леглото с мъж с малък х**. Нали знаете, размерът е важно нещо. Не се правете, че не е така!“, шеговито подхвърлила Мадона, пише в. „Дейли Мейл“. Изказването било гарнирано с нееднозначно продължение: „Обикновено коленича само за 20 минути, казвали са ми, че го правя добре“. След това певицата грабнала бирата на един от феновете, изгълтала я, а после изкоментирала: „Ето, сега си разменихме и венерическите болести“. После стенд-ъп напъните на кралицата на попа продължили с уверението, че Моцарт е излязъл от нейната вагина. Изпълненията на Мадона в Palladium са не едно и две, а цели 14 (последното е на 16 февруари), но не е напълно ясно дали тези „неприлични“ шегички са част от твърдата програма или са просто плод на моментното настроение на една истинска звезда.", "date": "2020.02.01", "title": "Мадона: Не знам какво е малък пенис"}
{"url": "https://www.monitor.bg:443/bg/a/view/impijchmyntyt-na-trymp-prikluchva-na-5-fevruari-187478", "text": "Американският Сенат гласува график за останалите етапи от процеса за импийчмънт на президента Доналд Тръмп, според който крайното гласуване ще се състои в 16 часа източноамериканско време (21 ч. по Гринуич) на 5 февруари, предаде Ройтерс. Малко преди това Сенатът отхвърли предложението на демократите за призоваване на нови свидетели и представяне на нови доказателства в процеса. В понеделник сенаторите ще изслушат заключителните аргументи на обвинението и защитата. Заседанието ще започне в 11 ч. (16 ч. по Гринуич). Заключителните аргументи ще бъдат последвани от изказвания на сенаторите за това дали Тръмп трябва да бъде признат за виновен по повдигнатите две обвинения (в злоупотреба с власт и възпрепятстване работата на Конгреса) или да бъде оправдан. Във вторник се очаква изказванията на сенаторите да продължат. Във вторник вечерта се очаква президентът Тръмп да произнесе речта си \"За състоянието на съюза\" на общо заседание на двете камари в Конгреса. Почти сигурно е, че Сенатът ще оправдае Тръмп, тъй като за отстраняването му от власт е необходимо мнозинство от две трети в горната камара, а никой от 53-та републиканци не е показал признаци, че ще гласува за осъждане на президента.", "date": "2020.02.01", "title": "Импийчмънтът на Тръмп приключва на 5 февруари"}
{"url": "https://www.monitor.bg:443/bg/a/view/investirat-v-stendyp-komedii-nad-1-000-000-leva-godishno-187442", "text": "Над 1 милион лева годишно се инвестират в развитието на стендъп комедията в България, сподели за „Монитор“ основоположникът на това изкуство у нас Иван Кирков – създател на веригата The Comedy Club Sofiа, където се играят само класически образци на жанра. Преди 8 години той се завръща от Австрия, с успешна кариера на IT програмист със собствена компания, рекламен спец и професионален играч на покер, именно за да наложи и популяризира със сериозни вложения стендъп комедията, по която се е запалил там и е започнал да практикува като аматьор на английски и немски език във виенски клубове. От „табула раза“ в това поле на родна почва, за 7,5 години упорита работа и влагане на непрекъснато растящи средства Кирков успява да изгради стабилен екип от 40 души – 25 стендъп комедианти (9 с най-високата професионална стенен в областта – residents, 15-16 сериозни майстори, които ги гонят по петите), както и 15 души персонал, задвижващ смазаната машина зад кулисите. Има вече 3 клуба в столицата – на „Леге“, на „Московска“ и в Студентски град, които представят пред любителите на смеха единствено този жанр. В тях се играе всяка вечер с изключение на понеделник. Когато имат настроение и публика обаче, излизат да я забавляват и в първия ден от седмицата – почивния. Хонорарите на стендъп комиците са фирмена тайна, но от други източници „Монитор“ научи, че обикновено варират между 300 и 3000 лева на вечер според ранга на изпълнителя и според мащаба на заведението, в което се играе. „От стендъп комедия би могло да се печели, но възвращаемостта на инвестициите е сравнително ниска и В абсолютно всеки бизнес човек е изправен пред избора да инвестира нови финансови средства в растеж или да спре на едно място и да акумулира. За съжаление нашият пазар е малък и ограничен, тоест постоянно сме принудени да инвестираме в израстване, но сме губещи като финансово начинание и успяваме да компенсираме благодарение на това, че имаме и други, печеливши начинания“, обяснява Иван Кирков. Досега в практиката си със стендъп шоутата той е имал 5 губещи години и 2 печеливши, когато обаче с приходите е трябвало да запушва загубите от предишни периоди, от закрити сцени. Компанията му се старае ежегодно инвестицията да расте, но животът също поскъпва и цифрата, заложена за разходи в бюджета от предната година, се оказва недостатъчна за следващата. „В шоубизнеса конкуренцията за вниманието на хората е толкова наситена, че ако някой е тръгнал да печели пари – много по-лесно ще му бъде, като се насочи към компютърния бизнес. Но пък удовлетворението при нас е огромно. Ако видиш, че за 6-8 часа дневно не можеш да печелиш, ти ще работиш 10-12 часа, докато успееш да достигнеш желаното ниво“, казва той. За нашия Комеди Клуб работят професионални стендъп комедианти. Как добиват този статут, след като не са възпитаници на НАТФИЗ и сред тях няма двама с една и съща професия? Кирков например е икономист, Николаос Цитиридис, който достигна своеобразен връх с делегиарното му вечерно шоу по бТВ, е завършил журналистика, има архитект, стоматолог, IT специалист и т.н. „В немскоезичния свят има ясно определение кога някой е професионалист – когато редовно плаща данъците си и извършва една и съща редовна дейност в продължение на дълго време. При нас определението „професионален стендъп комедиант“ го даваме много трудно, в клубовете имаме сериозна етика на работа. Тъй като тази сцена е „крехка“, нещата не стават от днес за утре, имаме нужда от силно мотивирани хора, които да отдадат огромна част от живота си на това изкуство. Имаме доста комедианти, които се занимават само и единствено с него, прекъснали са предишната си работа, но все още говорят за нея, защото Други продължават да работят през деня, обаче вечер пред зрителите също не се пестят“, изтъква Кирков. И тук се започва от така наречения „Отворен микрофон“ (Open Mic), пред който може да се пробва всеки любител на смеха, както навсякъде по света. С такива опити са стартирали световноизвестни днес имена, дори някои и носители на „Оскар“ или „Еми“, като Уди Алън, Робин Уилямс, Рики Джървейс, Роберто Бенини, който идната седмица с шеги и закачки ще забавлява публиката на песенния фестивал в Сан Ремо... У нас Кирков и екипът му подбират най-даровитите от такива Open Mic и провеждат разговори с тях, за да разберат дали виждат бъдещето си в тази професия, защото пътят е дълъг и тежък. След одобрение човекът се включва в ускорена програма за подготовка – започва да се доказва от най-ниското ниво, често подгрява шоутата или е „пълнеж“ в тях, докато не покаже безспорни качества и не натрупа материал. Ако се занимава много упорито и има талант, обикновено около година всекидневна работа му отнема да стигне първото ниво за професионален комедиант. Има 5-6 степени на майсторство, докато българският комик достигне най-високата – резидент. Деветимата, които са я получили, имат над 350 представления годишно (средно по 1 на ден), натрупано сценично време и Освен самия Кирков, те са Васил Ножаров, Никола Тодороски, Николаос Цитиридис, Николай Банков, Александър Деянски, Христо Радоев, Петя Кюпова, Филип. В стендъп комедията всеки сам си пише майтапчийските истории, които тук се наричат не сценарий, а материал. В тях изпълнителите говорят за нещата от живота, за себе си в живота и работата, и, поне привидно, водят диалог с публиката. „Основната разлика с моноспектакъла е, че при нас не се играе роля. Задачата е да изиграеш себе си, да черпиш теми от своя опит и да си искрен с публиката“, уточнява резидентът Кирков. За импровизация, разбира се, има място, но стабилният основен текст е задължителен. „Всичко до голяма степен става рутина. Комедиантът е изпадал толкова много пъти в аналогични ситуации, каквито се получават постоянно, че една привидна импровизация може да е повторена вече и 40-50 пъти“, посочва той. Така че, освен многократно да затвърди материала си, комедиантът, от друга страна, трябва и непрекъснато да го променя – тъй като има редовни зрители, желаещи да чуят и видят нещо ново. Добрите в професията имат над 2 часа материал (отделно изпълнение най-често трае10-20 минути) и от 5 до 10 сюжета. Защото всеки знае, че след втория път дадена шега, която е „разбивала“, вече не е толкова смешна, а след 5-ия е направо противопоказна. И освен на публиката, не трябва да омръзваш сам на себе си, за да си убедителен. От нашите топ комици например Христо Радоев е известен с това, че бързо му писва, така че се пришпорва и да е по-продуктивен. Най-добрите имат и работят с него всеки ден. Най-трудното в попрището на стендъп комика обаче е...натискът за смях. От Комеди Клуб София поставят изискването на всяка 1 минута да има задължително поне 2 или 3 залпа на силен смях сред публиката. Ако комедиантът е 20 минути на подиума, трябва да е осигурил 60-70 такива, а най-изявените асове успяват да взривят аудиторията и по 90-100 пъти. Почти невъзможно е човек дори да си го представи! Така че професията на смехотворците никак не е лесна. „Няма нищо по-тежко за един комедиант от това да прекара 1 или 2 минути на сцената без силен смях. Има си термин за това: американците го наричат „да умреш на сцената“ – To die on the stage. Но пък най-сладкото е да постигнеш този смях. Помежду си ние се шегуваме, че ставаме наркомани, чиято дрога е смехът на хората. Те ни оценяват на всеки 20 секунди!“, заключава Иван Кирков. Както стана дума, заплащането на стендъп комиците е фирмена тайна и варира според доста фактори. Зависи от популярността на комедианта, от броя зрители: 3-те Комеди клуба имат по 100 места капацитет и от екипа се стремят той да е винаги запълнен, като поддържат цената на билета изключително ниска – 12 лв., а за редовни посетители има и отстъпки. Възнаграждението се определя и от броя излизащи на сцената – за една вечер обикновено се изреждат петима, но може да са и 10 или пък да е един самичък. Зависи не на последно място и от това дали цялото шоу е печеливше или не: участниците в печелившите представления вземат повече, но и тези в губещите не са капо, което е добре, за да не се подлагат на риск начинаещите и развиващите се комици – заплащането им не е обвързано със загубата от дадено шоу, те си получават хонорара винаги, макар да е по-нисък. „Това понякога е причина наша печеливша година да се превърне в губеща, но трудът с напредъка на артиста трябва да е все по-добре възнаграден“, убеден е Иван Кирков. Според негови колеги, има и други схеми на заплащане: например, община или фирма да „закупи“ за вечер представление за някаква твърда сума, да речем – 800 лв. Трети вариант е възнаграждението на комедиантите да е процент от цялостния приход на заведението за вечерта – от напитки, мезета и т.н. Стендъп комедията, като откровено комерсиален жанр, не получава държавно субсидиране. Меценати също мъчно се намират, тъй като в това изкуство и евентуалните спонсори се опасяват някой да не бъде обиден. Но популярността сред ценителите на смеха расте в аритметична прогресия: ако през 2016 г. Комеди Клуб София е стартирал с едно шоу в Зала 1 на НДК, през 2017-а те са 2, за 2018-а – 4, за миналата година – 6, а плановете за развитие за настоящата са още по-амбициозни.   Друга такава цедка за стендъп дарования като Комеди Клуб в България няма, макар че опити не липсват – в близкото минало Братя Мангасарян, по-късно рапърът Устата, Рачков, сега Мария Игнатова и др. Всъщност моноспектаклите на някои от най-големите в родния шоубизнес – Тодор Колев с „Назад към културата“, Камен Донев с размислите на неговия Учител, част от репертоара на Мариус Куркински, Филип Трифонов със „Западна Германия, отечество мое“ и „Правостояща комедия“, „Какво става?“ на Георги Мамалев, „Живак“ на Димитър Живков, Мая Новоселска с „Едно малко радио“, напоследък „Приятно ми е, Ива“ на Ива Тодорова в Театър 199 и съвсем скоро „Караконджул“ на Валери Йорданов в Народния – повече или по-малко се родеят със стендъп комедията. И са трасирали пътя за това изкуство, поради което баш стендъп комедиантите са им дълбоко благодарни. Освен в Комеди клубовете, понякога в „Студио 5“ на НДК и др., от тази есен уан мен шоута с автобиографични елементи, които се доближават до жанра стендъп комедии, се играят и на новооткритата сцена на Сатиричния театър „Хепи Сатира“. Към тях можем да причислим заглавията „Сатирични истории със Славчо Пеев“, „Тъп оптимист“ на Явор Борисов, „Помощ, имам две деца“ на Кирил Бояджиев, а идната седмица е премиерата на „#Мъжътмиевиновен“ на Силвия Лулчева по базовия текст на Лиза Шопова. Цените на билетите там са 16-18-20 лева, а от началото на сезона са показани около 30 представления, наблюдавани от близо 2000 зрители. Приходите, инкасирани досега, са към 25 000-30 000 лева, отбелязва зам.-директорът на Сатирата Николай Младенов. Интересът към показваното в бившия клуб, където са се събирали легендите Парцалев, Калоянчев, Нейчо Попов, Стоянка Мутафова и другите от старата гвардия, е огромен и капацитетът на сегашния бар-театър „Хепи Сатира“ е винаги зает на 80-100%. Жанрът на стендъп комедията е най-популярен в Англия, САЩ, Германия и др. Стендъп комедиантите и по света обикновено в първите 5 години са на загуба и основно работят нещо друго – отнема им около десетилетие, докато започнат да печелят и да могат да си позволят да живеят само от развлекателното си изкуство. Има, разбира се, и изключения, които още в началото постигат финансов успех. Когато станат хедлайнери на вечер, комедиантите могат да получават $150-1500, а онези, които създават школа с майсторството си или се показват по телевизията – $ 1500-10 000 на шоу. Изчислено е, че хедлайнерът получава 10 пъти повече от „поддържащите“ изпълнители. Известните сред тях могат да вземат и процент от приходите въз основа на броя продадени места, тъй като именно тяхната популярност „продава“ местата и им носи повече пари. Прочутият комик Марк Норманд например заявява, че може да изкара няколко бона за 5 минути. Американският тв канал Comedy Central предлага $15 000-20 000 за половинчасови изпълнения, а за едночасови хонорарът може да скочи и над $150 000. През 2018 г. Netflix плаща на стендъп комедиантите от $26 000 нагоре за 15-минутен сет, а на знаменитостите – индивидуални хонорари, чиято стойност не се обявява публично. Прочути комедианти понякога наемат срещу заплащане свои по-неутвърдени колеги, за да им пишат скечове, но мнозина не разкриват това, тъй като в тия среди се смята за табу купуването на чужд материал за нуждите на жанра. Възможно е някои съзнателно да продават плагиатствани смешки.  ", "date": "2020.02.01", "title": "Инвестират в стендъп комедии над 1 000 000 лева годишно (ТЕМАТА)"}
{"url": "https://www.monitor.bg:443/bg/a/view/sedmichen-horoskop-za-1-7-fevruari-187433", "text": "Вижте какво вещаят за Вас звездите за седмицата от 1 до 7 февруари. Навлизаме в период на детронации. Меркурий навлиза в Риби, а Венера в Овен. И двете планети се чувстват там в изгнание и в изолация и не могат да развият потенциала си. Може да се окажете в плен на неблагоприятни връзки, а това ще утежни работата и ще навреди на професионализма ви. 2-3-и носят преразход на сили и средства, а 6-7-и носят конфликти. 4-5-и ви дават повече свобода. Днес не тръгвайте рано на път, особено ако се разделяте с конфликт с близки и приятели. До неделя на обед нещо тъмно и недоизказано ще ви създава главоболия. Опитайте да си уточните отношенията и да си простите прегрешенията. Тенденцията е трети страни да печелят от проблемите в партньорските ви връзки. И децата стават неуправляеми, ако усетят слабостите ви. Чака ви успешен уикенд. Ще ви се предложи нещо изгодно, а започнатата преди работа ще даде първите си плодове. На 3-и подпишете нови договори. Вдигате нивото, доходите ви нарастват. Важното на 4-и свършете до обед. На 5-и започнете с жест на внимание и сами ще получите подкрепа. На 6-и променете прическа и визия. На 7-и се включете в колективни инициативи и ще успеете. За родените в първата декада днес съдбата е приготвила подарък. В живота ви ще настъпят благоприятни обрати. Идват неочаквани пари и придобивки. До обед пътувайте, направете посещения на роднини и евентуални спонсори. От обед до утре на обед не започвайте нови начинания, но това, за което сте се постарали в миналото ще даде богата реколта. Чака ви успешен и творчески уикенд. Преговаряйте със спонсори. От 3-и Меркурий ще ви гледа в пречупващ аспект от знака на Рибите. Ще се разсейвате, ще се колебаете какво да изберете, а така в следващите два дни ще загубите трудно спечелено предимство. На 4-5-и повече ще давате отколкото ще получавате, но на 6-7-и успешно ще се включите в печеливши дейности и проекти. Днешният ден започва с детронации на конкуренти, с обрати и промени в планове за срещи и пътувания. Някой ще спечели много от грешните ходове на околните. Нищо няма да върви по план, така че подгответе се за изненадите с резервен вариант. До утре на обед се лови риба в мътна вода. Източените ни ресурси и язовири създават условия за това. Контролирайте емоциите, почивайте си. Съботният ден има своята светла и тъмна половина. Важното свършете сутринта. Не се товарете с много задачи. От 3-и Меркурий ще ви гледа в брилянтен аспект от знака на Рибите. Пътувайте, сключете нов договор. На 4-5-и ще имате няколко варианта за избор. Доверете се на интуицията. Опитайте да разберете другата гледна точка. На 6-7-и взимате болезнени решения. Днешният ден носи неочаквани обрати. Един губи предимства, а друг ще се похвали с придобивки и неочакван късмет. Не споделяйте с околните както радостните, така и болезнените положения. От обед до утре на обед се очертават намеси. Необходима е активна самозащита от чернотата наоколо. Всичко да се проверява по различни канали. Не бъдете максималисти. До 3-и на обед всичко при вас върви с мъка. Луна, Уран, Слънце и Меркурий ви облъчват с нехармонична енергетика. Но от 3-и с навлизането на Меркурий в Риби и на Луната в Близнаци може да очаквате благоприятни промени. На 4-5-и правите стабилизираща крачка в бизнеса и може да подпишете изгодни договори. На 6-7-и сте на път да оглавите нов екип. И в любовта сте на ниво. Днес проблемите никнат като гъби за родените в първата декада. Може да започнете приятно, но до обед на личния ви и семеен хоризонт ще се появи първият облак. До утре на обед ще прескачат мълнии. Нищо съществено да не се предприема. Ограничете разходите, не си позволявайте да играете хазартно и да участвате в рискови състезания. Следете какви ги вършат и децата. До понеделник си гоните интереса къде с хитрост, къде с нахалство и натиск, но успявате да се наложите и да извечете ползи, когато другите губят. На 4-5-и ще търпите лишения и ще сте обект на атака от страна на колеги и преки конкуренти. Вървите към изневери. На 6-7-и си връщате загубени позиции в бизнеса и в любовта. Намирате стабилни покровители и се включвате в силен екип. Днес не губете надежда и самообладание, независимо какво се случва. Ще извлечете полза и от грешките си, а чуждата непредпазливост и невнимание ще работят за личния ви интерес. Оказвате се на точното място с точните хора в удобен за преговори момент. Ще имате неочаквана печалба и предишните ви загуби ще се превърнат в предимства. Чакайте постъпления в бюджета. Навлизате в период с напрегната програма. До понеделник стартирайте нова дейност и заявете участието си в съвместни дейности. На 4-5-и ще се наложи да направите самостоятелна крачка независимо пречките по пътя и неодобрението на колеги и близки. Навлизате в емоционално нестабилен период. Вървите към изневери. От 7-и изкусителката Венера ще ви гледа в опозиция. Днес до обед се занимавате с битови проблеми, с ремонти и поправки, с размествания и с новата подредба на дома. Постарайте се да заемете най-северната позиция в апартамента и офиса, за да държите ситуацията под контрол. От обед до утре на обед намалете натоварването и не се срещайте с хора, които обикновенно ви провокират. Контролирайте емоциите. Не е ден за признания. В събота губите пари и задлъжнявате. И в неделя парите сякаш изтичат между пръстите ви. На 4-и ще компенсирате загубите и може да сключите изгодни договори. 5-и носи среща с покровители. До два дни влизате в нова среда. На 6-и идва радост и промяна в дома ви, а на 7-и постигате максималното на фона на другите, които показват посредствени резултати. Не се давайте без бой, апетитите са огромни. Днес родените в първата декада ще попаднат в екстремни и рискови ситуации, при които може да загубят пари, протекции и пълномощия. Конкуренцията е заложила капани в желанието да ви спретне и компромат. Слабостите ви лъсват. Внимавайте с алкохола и стимулантите. От обед до неделя на обед нищо важно да не се предприема. Сами се вкарвате в източваща силите ви програма. Не правете планове за събота, очертават се непредвидени събития. И в неделя не се намесвайте в чуждия избор. Родените в първата декада ще изживеят стресови моменти на 3-и сутринта. Непредвидени обстоятелства ще стопират дейноста ви. На 4-5-и обещанията няма да се спазват и отношенията ще се изострят. На 6-и правите нужните рокади и на 7-и постигате победа. Днес навлизаме в период на биохимични трансформации. Мислено се разделете с всичко вредно от миналото си. Сутринта е натоварена с неочаквани събития и обрати в живота на много хора. Плановете ви се променят. Не се ядосвайте, а се нагодете към промените, за да изразходвате минимални сили, пари и енергия. Ще намерите нужното лекарство и успокояващите думи. През уикендна много съдби ще се объркат, а това ще помогне лично на вас да оправите живота и отношенията си. Завръщат се каещите се грешници, връщат ви жестове на внимние и дължими пари. На 4-5-и действайте в две направления, не се колебайте да направите промените, които ще ви стабилизират. 6-7-и носят проблеми във връзките. Венера навлиза в нехармоничния ви Овен. Днес родените в първата декада може да се похвалят с придобивка, с неочаквана печалба и късмет на фона на чуждите загуби. Проблемите на околните ще решат вашите. Подайте ръка на тези, с които времето и разстоянията са ви раздалечили. От обед до утре на обед оставете нещата просто да се случват без излишни емоции и коментари. В момента е важно да си подсигурите гърба. Проблемете никнат като гъби през уикенда, а с тях нарастват и разходите ви. Ще плащате за чуждите удоволствия, а за вашите никой няма да помисли. Но от 3-и навлизате в силен период. Ще бъдете обект на ухажване и съдействие, ще получавате подаръци и ще подписвате изгодни договори. Не се отказвайте от нищо предложено. На 6-7-и влизате в нова работна група или организирате свой екип. Днешният е рисков и проблемен за родените в първата декада. Луна и Уран ви гледат в пречупващ аспект от знака на Телеца, с когото имате коренно различни виждания и мироглед. Ще правите жестове, които няма да се оценят, а и личните ви оценки ще са прибързани. Ще се наложи да делите това, което сами сте изкарали с пот и труд с някой, който си е живял живота през това време. За вас се очертава чудесен уикенд са удоволствия, пътувания и приятни срещи. За всичко може да плаща друг. От 3-и Меркурий ще навлезе във вашия знак и ще донесе възможности за успех и печалби в бизнеса. На 4-5-и ще трябва доста да се потрудите, за да заемете престижно и добре платено място. Най-големите ви успехи и постижения идват на 6-7-и, когато може да получите повишение и нов пост. Днес е време за прошка и признание. Ще се случват събития разчиставщи сметки и отношения. Запалете свещ и мислено изгорете в пламъка и всичко вредно и болезнено за вас. Ограничете вредни връзки. Ако започнете да правите нещо несъзнателно продължете в тази посока. Не затваряйте, ако случайно сте набрали нечий номер. Денят носи шансове за изход от всякакви кризи.", "date": "2020.02.01", "title": "Седмичен хороскоп за 1 – 7 февруари"}
{"url": "https://www.monitor.bg:443/bg/a/view/slynce-i-malko-oblaci-opredeljat-sybotata-187474", "text": "На 1 февруари атмосферното налягане ще се задържи малко по-ниско от средното за месеца. През нощта облачността ще е разкъсана, по-значителна над планините и Източна България, почти без валежи. Вятърът ще се ориентира от запад-северозапад, ще е до умерен, в Дунавската равнина и западната част на Горнотракийската низина - временно силен. Минимални температури между 2 и 7 градуса, на места в районите защитени от вятъра - около и малко под нулата. Утре ще е предимно слънчево, с повече облаци преди обяд над планините и Източна България. Запад-северозападният вятър постепенно ще отслабва и до вечерта в повечето райони ще стихне. Дневните температури ще се повишат и максималните ще са между 13 и 18 градуса. Над Черноморието ще преобладава слънчево време, с временни увеличения на облачността в часовете преди обяд. Ще духа слаб до умерен западен вятър. Максималните температури ще са между 12 и 16 градуса. Температурата на морската вода е около 8 градуса. Вълнението на морето ще е 2 бала. Над планините ще е предимно слънчево с повече облаци в сутрешните часове. Преди обяд ще духа умерен, по високите и открити части и временно силен северозападен вятър, който след обяд ще отслабва и ще се ориентира от запад. Максимална температура на 1200 метра - около 10, на 2000 метра - около 3 градуса. В неделя, 2 февруари, за кратко вятърът ще се ориентира от северозапад и температурите относително ще се понижат. Облачността ще е променлива, по-често значителна и на изолирани места ще превали дъжд. Минималните температури ще бъдат между 2 и 7 градуса, а максималните - между 13 и 18 градуса. В началото на следващата седмица от запад-югозапад ще се пренасят топли въздушни маси и температурите значително ще се повишат и на места ще достигнат 20 градуса. Ще бъде предимно слънчево.", "date": "2020.02.01", "title": "Слънце и малко облаци определят съботата"}
