{"url": "https://www.monitor.bg:443/bg/a/view/evrokomisar-specialist-po-vsichko-174985", "text": "Шумотевицата по повод неофициалната информация, че страната ни ще получи еврокомисар отговарящ за ресора “Образование и култура” в бъдещата Еврокомисия е напълно излишна. Не защото това ще стане ясно буквално след часове (10 септември), а защото дебатът “важен и маловажен” е за доморасли политици и ескалирането му ще е поредната буря в чаша вода. Дори и да приемем, че това ще е ресорът, едва ли някой ще опонира, че страната ни има нужда от големи инвестиции в областта на образованието и ако разгледаме програмата “Еразъм” за обмен на студенти (която е основно перо там), това ще е стимул за реформирането на изоставащото ни от евростандартите обучение във висшите учебни заведения. И това е само една от възможностите, но има и други – например, чрез обмена на студенти и квалифицирани специалисти в различните области, това ще полезно за по бързото развитието на страната. По-скоро обществеността и управляващите би следвало да насочат вниманието си към това да се избере достоен за ресора, който ще получи страната ни. Сега името на нашия кандидат за еврокомисар Мария Габриел е известно и се създава нездравословното впечатление, че се търси подходящ ресор за нея. Няма да коментираме, че сегашния и - “Цифрова икономика и цифрово общество”, е доста по-различен от евентуалния нов. Ако погледнем биографията и, ще видим, че тя е заемала отгворни позиции в Европарламента, някои от които са изисквали специфичен опит, което може и да е плюс за евентуалното и адаптиране. Но в конкретния случаи практиката за продължаваща кариера на бивши еврокомисари е друга. Разбира се, при избора решението е на управляващите. Но последната дума ще е на Европарламента. В края на септември и началото на октомври ще е изслушването на кандидатите, а гласуването на новите еврокомисари ще е на 22 октомври. Имаме и горчив опит с провала на един кандидат. Така че нека да не се слага каруцата пред коня. След като стане известен ресорът, добре е да се обмисли, (включтелно и чрез консултации с другите партии, представени в Европарламента), кой да е нашия кандидат.", "date": "2019.09.09", "title": "Еврокомисар “специалист по всичко”"}
{"url": "https://www.monitor.bg:443/bg/a/view/uchilishte-na-tyrg-174972", "text": "Частни съдебни изпълнители обявяват на търг сгради на закрити учебни заведения. Щом и училищата паднаха в ръцете на ЧСИ, работата не отива на добре. Статистиката показва, че за последните 19 години са закрити над 1000 школа. Естествено, че са в по-малките населени места, предимно села, и съвсем естествено е, че е заради липсата или намаляващия брой деца. Причините също са ясни - демографска, икономическа и други кризи. Хората от селата масово се изнесоха към градовете и селата обезлюдяха. Та общините закриха училищата и с това ангажиментът им към сградата приключиха. Пустите сгради започнаха да се рушат и разпадат, не липсват и крадци. Дворовете пък буренясаха, та дори и децата ги хвана страх да играят на воля. Сега, видите ли, заради дългове на общините, частните съдебни изпълнители посегнаха и на бившите училища. Само дето не ми стана ясно дали общинарите сами са предложили като обезщетение за дълговете си училищата, или пък ЧСИ сами са си харесали порутените сгради. Второто нещо не ми се връзва. Щото си мисля, че един ЧСИ би си избрал къде-къде по-атрактивни неща за търг, отколкото стара и изтърбушена сграда. Може би общинарите се надяват или държавата да се засрами и да изкупи сградата, или крупен инвеститор да налее едни пари я в хотел, я в производствено хале, или пък някой родолюбец да защити българщината и да прежали едни пари. Само че има един закон: сградите, освободени при закриването или преобразуването на държавни и общински училища, могат да се използват само за образователни, здравни, социални или хуманитарни дейности по реда на Законите за държавната и общинска собственост и според подзаконовите актове по прилагането им. Според Закона за предучилищното и училищното образование общински и държавни училища, за които обаче в срок от две години няма обществена потребност за използването им за социални и хуманитарни дейности, могат да се използват и за друго, но при определени условия. Първото е да има положително становище на министъра на образованието и науката. Училищата са общинска или държавна собственост. Закрити учебни заведения има не само в селата, но и в големите градове – и основни, и средни училища. Някои общини ги предоставят безвъзмездно на читалища, самодейни певчески и танцови състави, пенсионерски клубове. Заради липса на финансови възможности, тези групи не са в състояние да поддържат сградата. Но тя не е пуста, в нея има живот. Оцелява някак си. Има и общини с печеливш ход – отдават под наем закритото училище и по този начин не го затриват. Но, ако една просветна сграда попадне в ръцете на частен съдебен изпълнител да я продава на търг, това вече е предателство. Към онези, които в продължение на години са чували училищния звънец.", "date": "2019.09.09", "title": "Училище на търг"}
{"url": "https://www.monitor.bg:443/bg/a/view/sajt-na-ds-agent-lyje-che-peevski-iskal-voennoto-razuznavane-174924", "text": "Старите ченгета от ДС много обичат псевдоними, юнашки прякори, мистериозни прозвища. По обясними агентурни причини. Много се радват и когато се окичат и с измислени титли пред имената си. Понеже не им достигна капацитет да станат полковници, то сега се пишат „доктори“, „професори“ и прочее. Типичен пример за този ченгесарски комплекс е „д-р Димитър Попкутуев“. Имаме известни предположения кой се крие зад този псевдоним, предвид факта, че той се подвизава във Фрогнюз, сайтът на агент Академик. Повод за разсъжденията на Фрогнюз този път са поправките в Закона за служба „Военна информация“, които позволяват шеф на службата да бъде и цивилен. Тези поправки, твърди агент „Попкутуев“, били в интерес на Ахмед Доган и депутата и издател на „Телеграф медиа“ Делян Пеевски. В това били „категорични“ някакви неназовани „служители от военното разузнаване“. Разбира се, факти и доказателства за подобни твърдения няма, но кьорфишекът е хвърлен и се очаква хиените от фабриката за фалшиви новини да надигнат вой. Опорните точки на паникьосаната олигархия и ченгетата от пропагандния фронт вече стават абсурдни, щом им се привижда Пеевски и във военното разузнаване. Чакайте да наближи 15 септември и ще го набедят и за недостига на места в детските градини в София. Това е злокачествена форма на параноя, ясно проследима по пътя от Белград до Разград. Цинизмът и лъжливите плюнки на не чак толкова мистериозния псевдоним „Попкутуев“ нямат край. Според въпросното лице от ДПС “разбили КТБ и завладели активите на банката“. Това е най-смърдящата форма на цинизъм и манипулация, която излиза от олигархофилския сайт Фрогнюз през последните месеци. Международни и уважавани в цял свят финансови експерти вече неколкократно заявиха, че КТБ е действала като пирамида. Томовете доказателства по делото могат да запълнят малка градска библиотека. Основният свидетел Бисер Лазов, който дълги години е от най-приближените на Цветан Василев, разказа потресаващи неща. Като например как банкерът беглец раздавал огромни суми на ръка, от порядъка на 200-250 хиляди лева, за услугите на своите марионетки, включително и на Огнян Стефанов – агент Академик. Самият Василев се крие в златния си затвор в Белград, уплашен от собствените си престъпления. А Делян Пеевски и група депутати от ДПС още в началото на 2018 г. внесоха законопроект срещу вторичното разграбване на КТБ. При тези очевидни факти някой си „Попкутуев“ обвинява ДПС (а според господарите му от фабриката за фалшиви новини това значи Пеевски) в източването на КТБ? Разбираме защо сайтът на агент Академик използва нелеп псевдоним за тази зле скроена лъжа. Другият път се подпишете като „професор Галошев“. Защото смърди на стар галош.", "date": "2019.09.09", "title": "Сайт на ДС агент лъже, че Пеевски  искал военното разузнаване"}
{"url": "https://www.monitor.bg:443/bg/a/view/uchilishta-na-tezgjaha-zaradi-dylgove-174978", "text": "5 бивши училища се продават в интернет сайтове, показа проверка на „Монитор“. Имотите са основно в села и си търсят нови собственици, които да ги възстановят или да инвестират в тях. Цените започват от около 100 000 лв и достигат до над милион. Имотите са основно в села и си търсят нови собственици, които да ги възстановят или да инвестират в тях. Собствениците им пък ги промотират с това, че могат да се ползват за старчески домове или цехове за шивачки. Най-скъп е парцелът, пуснат за продажба в девненското градче Суворово. За него се търсят 1 356 412 лв., като сумата е само първоначална цена, от която стартира търга за имота. Той е пуснат за продажба от частен съдебен изпълнител, а от обявата става ясно, че всеки желаещ да участва в наддаването може да направи това, ако внесе 10% от първоначалната цена по сметка на ЧСИ-то до 26-ти септември. Иначе самият имот в момента се ползва за пансион за настаняване и рехабилитация на възрастни хора и е частна собственост. Заради дългове по ипотека обаче собствениците са  което от години се ползва за хоспис за стари хора. Над милион търсят и собствениците на бивше школо в Търговище. То се намира в западната част на града и в интернет се рекламира като производствено или складово помещение. В обявата е посочено, че цената е 550 000 € и в нея влиза парцел от 29000 кв.м и сграда с РЗП - 3151 кв.м. Самото здание се оказва недовършено училище със 70 класни стаи, които явно никога няма да чуят първия звънец, тъй като имотът се предлага за промишлени цели. В обявата е посочено още, че парцелът се намира на магистрален път София-Варна, с лице към аутобана и е ограден с масивна метална ограда с височина 2.5 метра. В офертата е посочено още, че сградата и прилежащият парцел са „подходящи за търговски комплекс, за производствена сграда, училище, старчески дом, складова база,  ЧСИ е пуснал за продажба и старото училище в село Неделино, а цената от която започва търгът за него е 269 120 лв. Видно от снимките към обявата школото е необитаемо от години, но в класните стаи все още висят празни табели с избелели надписи „Детско творчество“. Имотът се състои от парцел от 7179 кв.м. и триетажната сграда на изоставеното училище, с която общината в Неделино е на път да се раздели заради дългове. Сред пуснатите за продажба бивши школа има и едно, което се намира в софийското село Стъргел. Собственикът му го е пуснал за продажба в интернет и търси за него 100 000 евро. Училището е с квадратура от 4000 кв.м, на три етажа и е построено през 1950 г. в обявата е посочено, че сградата е почти завършена и е със сменени дограми и покрив. „Изключително подходящи за хотел, старчески дом, хоспис, клиника, ранчо, имение, склад, производствено помещение. Супер инвестиция в перспективен район на цената на тристаен апартамент в София. Районите са  за развитие на селските райони и други“, рекламира собственика имота си в интернет. Последното училище, което се продава в интернет се намира в монтанското село Благово, а цената му е 100 000 лв. Школото е построено през 1959 г. и е с квадратура от 1680 кв.м. в обявата е отбелязано още, че се отоплява с печка и камина. Както „Монитор“ вече писа, сградите, освободени при закриването или преобразуването на държавни и общински училища, могат да се използват само за образователни, здравни, социални или хуманитарни дейности по реда на Законите за държавната и общинска собственост и според подзаконовите актове по прилагането им. Според Закона за предучилищното и училищното образование общински и държавни училища, за които обаче в срок от две години няма обществена потребност за използването им за социални и хуманитарни дейности, могат да се използват и за друго, но при определени условия. Първото е да има положително становище на министъра на образованието и науката. Другото изисква населените места, в които са закритите училища, да са с население под 5000 души.    Добромир Радушев  Продават се и сгради в градовете, които имат историческа и сантиментална стойност за историята им. Така например морската столица завинаги е загубила построените по проект на архитекта на Варна Дабко Дабков два френски колежа – мъжкият „Сен Мишел” и девическият колеж „Сент Андре”. Мъжкият, който беше в идеалния център на града, близо до хотел „Черно море” и Фестивалния комплекс, вече не може да бъде видян, защото го събориха и на негово място на ул. „Петко Каравелов” издигат новостроящия се комплекс „Гранд Каравел”. Изоставени училища в обезлюдени варненски села все по-често се появяват в обявите за продажби на недвижими имоти и се продават на цената на обикновена къща. Тенденцията е за по-малките и замиращи села, но това не означава, че такива сделки не са правени или не се правят и сега в градовете, коментират брокери край морето. Последната такава сделка беше на Община Провадия, която като собственик на сградата на бивше училище в село Комарево предприе продажбата му. Обявената начална тръжна цена за имота бе само 33 206 лв. В селото, където училището е закрито преди повече от 11 години, сградата не се използваше и започна да се руши, което бе чиста загуба да не се продаде при първа възможност, коментираха местните общинари. Обявената цена бе за дворно място с площ от 5 дка, плюс изградените в него две едноетажни сгради - със застроена площ 616,33 кв.м. и 73,93 кв.м. Дворното място (5 дка) е 11 015 лв. без ДДС, а прилежащият терен към сградите - 1 484 лв. без ДДС. Сградите в имота, които са със застроена площ от 690, 26 кв.м., бяха оценени на 20 707 лв. без ДДС. Това бе третото училище, което община Провадия продаде за 2-3 години. В края на 2013 г. общината пусна за продажба и училищата в селата Черковна и Манастир. Практиката сочи, че реновирани училища се налага да бъдат продавани заради липсата на деца в тях. Така в село Щипско, община Вълчи дол за 50 000 евро се предлага сградата на бившето училище от 400 кв.метра застроена площ. Сградата е строена през 1960 г. на два етажа и е с отремонтиран покрив, алуминиева дограма, голямо дворно място с кладенец и масивни дървета, се посочва още в обявата за продажба.", "date": "2019.09.09", "title": "Училища на тезгяха заради дългове (ТЕМАТА)"}
{"url": "https://www.monitor.bg:443/bg/a/view/agrometeorologichna-prognoza-za-perioda-09-15-09-2019-g-174856", "text": "В началото на следващия седемдневен период агрометеорологичните условия ще се определят от наднормени температури като през новата седмица отново не се очакват валежи със стопанско значение в полските райони на страната. В края на периода се прогнозира понижение на температурите, при които ще протича развитието на земеделските култури.             През периода при царевицата ще протича преход от млечна към восъчна зрялост при късните хибриди, а при по-ранните масово ще се наблюдава пълна зрелост.             През периода тече оптималния агротехнически срок за сеитба на зимната рапица. Предвид продължаващото засушаване и изчерпването на почвената влажност, сеитбата на рапицата в много райони на страната може да бъде възпрепятствана поради невъзможност за добра подготовка на полетата и качествена сеитба. От основно значение за рапицата е осигуряването на качествено сеитбено легло. Отсъствието на вода в почвата е неблагорпиятно и за началните етапи от развитието на културата Оптималната влажност на горните почвени слоеве е 70 % от ППВ. Условията ще са подходящи за вече започналата жътва на слънчогледа и прибирането на хибридите царевица приключили фенологичното си развитие. Силно влошените водни запаси в почвата ще затрудняват почвообработките на освободените площи от пролетните окопни култури. В стопанствата ще се извършва обеззаразяване и подготовка на семената за сеитба на пшеница и ечемик (срещу семеннопреносими патогени като праховита и твърда главня).             Периодът съвпада с времето за засаждане на разсада за есенно производство на марули и сеитбата на спанак.  ", "date": "2019.09.09", "title": "Агрометеорологична прогноза за периода 09 – 15.09.2019 г."}
{"url": "https://www.monitor.bg:443/bg/a/view/trismenno-obuchenie-za-uchenici-ot-dobrich-174950", "text": "Учениците от ОУ „Христо Ботев“ в Добрич ще започнат новата учебна година с обучение на 3 смени. Това се налага заради продължаващ ремонт в учебното заведение, обясни зам.-кметът д-р Емилия Баева. Учебните часове ще са около 30-35 минути. Само за първокласниците на ОУ “Христо Ботев” няма да има промяна в организацията на образователния процес. Те ще бъдат на целодневно обучение, а подготвителните групи ще се помещават в детската градина, която се намира в двора на учебното заведение. Ремонтът в ОУ „Хр. Ботев“ трябва да приключи до края на февруари 2020 г. “Организацията на учебния процес така ще бъде направена, че наистина да се осигурят безопасни условия  на децата и да провеждат учебните занятия, както трябва”, отбеляза зам.-кметът. Ремонтни дейности продължават да се извършват в Езиковата гимназия “Гео Милев” и ПМГ “Иван Вазов”. Учениците от Езикова гимназия ще започнат първия учебен ден на 16 септември в собствената си сграда, тъй като ремонтът приключва. Остават само довършителни дейности в дворното пространство. За сметка на това, учениците от Математическата гимназия ще бъдат разделени в други две училища. Ремонтът там няма да приключи и затова учениците от 5, 6 и 7 класове ще се обучават в ОУ „Никола Йонков Вапцаров“  - втора смяна, а по-горните класове в  ОУ “Стефан Караджа”, също втора смяна. Ремонтните дейности в ПМГ трябва да приключат до 30 декември, уточни д-р Баева. Ремонтът на двете гимназии, основното училище и на ДГ №32 „Зорница“ се осъществява по проект на Община Добрич „Реконструкция и обновяване на образователна инфраструктура в Добрич I“. Той се финансира по оперативна програма „Региони в растеж“ и е част от инвестиционната програма на Общината. Проектът е на обща стойност 6 193 021,62 лева с ДДС, от които 5 264 068,38 лева от Европейски фонд за регионално развитие и 928 953,24 лева съфинансиране от националния бюджет. 650 първокласници за пръв път ще прекрачат училищния праг в училищата в град Добрич, съобщи зам.-кметът д-р Емилия Баева. Те са с 35 повече от миналата учебна година. Общо учениците от 1 до 12 клас в общинските училища са 7 430, разпределени в 335 паралелки.      ", "date": "2019.09.09", "title": "Трисменно обучение за ученици от Добрич"}
{"url": "https://www.monitor.bg:443/bg/a/view/sprjaha-tec-brikel-zaradi-nerazresheno-gorivo-174979", "text": "Заради открито неразрешено гориво: биомаса  и огромни количества складирани в близост бали със слама за неограничен срок е спряна работата на шестте котли  в ТЕЦ „Брикел“ край Гълъбово. Принудителната административна мярка е взета на 9 септември от РИОСВ – Стара Загора, аргументът е че биомасата е била намерена на транспортната лента, подаваща топливо към един от работещите на 3 септември котел. Наложената принудителна административна мярка на ТЕЦ „Брикел“ е с оглед невъзможността на оператора да гарантира спазването на екологичното законодателство чрез осигуряване на необходимите условия за съответствие на експлоатацията на инсталацията с действащото комплексно разрешително, уточняват от екоинспекцията.Мярката е със срок на действие до преустановяване на нарушенията. Във връзка с разпореждане на главния прокурор на Република България Сотир Цацаров Министерство на околната среда и водите (МОСВ) предприе незабавни действия за извършване на проверки на място в „Топлофикация – Перник“ АД, ТЕЦ „Бобов дол“ ЕАД, „Топлофикация – Сливен“ ЕАД и ТЕЦ „Брикел“ ЕАД. Около 1 000 души работят в топлоцентралата край миньорския град, според управителя на дружеството Янилин Павлов спирането на котлите с решение на РИОСВ е съвпаднало с планиран основен ремонт на съоръженията. Количествата слама и други отпадъци са складирани върху терен, собственост на Брикел, който е отдаден под наем на регистрирана в Англия фирма Транш юнивърс, показва репортерска проверка, която има съответното разрешително за тази дейност от екоинспекцията. Рано сутринта на 9 септември в социалните мрежи се появи съобщение за подготвян протест в центъра на Гълъбово срещу евентуалното изгаряне на отпадъци в ТЕЦ „Брикел“. В уговорения час обаче на мястото нямаше нито един протестиращ, а няколкото полицаи просто вдигаха рамене на въпроса защо са там. По-късно пак в социалните мрежи се появи друго съобщение, че протестът е бил юридически неиздържан, кметът на Гълъбово Николай Тонев е отправил покана към всички жители да вземат участие в обществено обсъждане в сряда, на 11 септември от 16,00 часа. В обсъждането дал съгласието си да участва и директорът на ТЕЦ-а. Наскоро местният общиски съвет даде съгласието си кметът да сключи предварително споразумение с дружеството на Христо Ковачки за изгаряне на внесени от чужбина отпадъци но само при условие че централата получи комплексно разрешително за тази дейност.", "date": "2019.09.09", "title": "Спряха ТЕЦ Брикел заради неразрешено гориво"}
{"url": "https://www.monitor.bg:443/bg/a/view/tool-oglavi-klasacijata-na-bilbord-za-albumi-174944", "text": "Група Tool оглави класацията на \"Билборд\" Топ 200 с албума си Fear Innoculum, който отбеляза най-добро постижение за рок музика от една година насам, съобщи сайтът на изданието. Титаните не бяха издавали албум от 13 години, но се завърнаха под светлината на прожекторите в отлична форма. От Fear Innoculum са продадени 270 000 еквивалентни албумни единици, от които 248 000 в традиционен формат. Това е най-доброто седмично постижение за рок албум от Come Tomorrow на Дейв Матюс бенд, който оглави класацията на 23 юни 2018 г. Албумът на Тейлър Суифт Lover слезе на второ място. Трета позиция е за Norman Fucking Rockwell на Лана Дел Рей. Рапърът Лил Тека е четвърти с дебютния си албум We Love You Tecca, чиито продажби се увеличиха благодарение на сингъла Ransom, който две седмици оглавява класацията на стриймваните песни. Албумът So Much Fun на Йънг Тъг, който оглавяваше класацията Топ 200 в края на август, слезе на пето място.", "date": "2019.09.09", "title": "Tool оглави класацията на \"Билборд\" за албуми"}
{"url": "https://www.monitor.bg:443/bg/a/view/bylgarija-shte-e-domakin-na-evrovolej-2021-za-jeni-174983", "text": "България ще е домакин на европейското първенство за жени през 2021 година. Нашата страна ще е само една от 4 държави, които ще са домакини на Евроволей 2021. Другите две сигурни страни домакини са Сърбия и Румъния. Очаква се от Европейската конфедерация по волейбол (CEV) да обявят още една страна домакин на първенството на Стария континент, съобщи sportal.bg. Шампионатът ще се проведе по формулата с 24 отбора.", "date": "2019.09.09", "title": "България ще е домакин на Евроволей 2021 за жени"}
{"url": "https://www.monitor.bg:443/bg/a/view/karajancheva-v-bruksel-sreshta-se-s-novija-shef-na-ep-174966", "text": "Шефката на Народното събрание (НС) Цвета Караянчева ще замине във вторник за Брюксел, където ще се срещне с новия председател на Европейския парламент (ЕП) Давид Сасоли. Официалният повод за визитата на Караянчева в Белгия е откриването на изложба, посветена на 140-годишнината от приемането на Търновската конституция, но на срещата си със Сасоли двамата ще обсъдят сътрудничеството между двата парламента. Иначе самата експозиция ще бъде разположена в новото изложбено пространство „Атанас Буров“ в ЕП, което преди няколко месеца откри лично премиера Бойко Борисов. След приветственото си слово, Караянчева ще връчи на Сасоли луксозно копие на Търновската конституция. Скъпият подарък всъщност е дарение от НС за Библиотеката на Европарламента. По време на церемонията за гостите е предвиден и музикален поздрав със специалното участие на солисти от Пловдивската опера, а поводът е, че тази година именно Пловдив е Европейска столица на културата. В делегацията с Караянчева до Брюксел пътуват и петима депутати от всяка парламентарна група, които ще присъстват на срещата й със Сасоли-Нигяр Джафер от ДПС, която е и зам.-шеф на НС, Галя Желязкова от ГЕРБ, Крум Зарков от БСП, Емил Димитров от ОП и Полина Христова от „Воля“. В предварителната програма на визитата бе включена и среща с българския еврокомиар Мария Габриел. Разговорът и предвиденият брифинг след това обаче отпаднаха, а неофициалната причина е, че именно във вторник новият шеф на ЕК Урсула фон дер Лайен трябва да оповести разпределението на ресорите в комисията.", "date": "2019.09.09", "title": "Караянчева заминава за Брюксел, среща се с новия шеф на ЕП"}
{"url": "https://www.monitor.bg:443/bg/a/view/predsedateljat-na-kamarata-na-obshtinite-se-otteglja-174984", "text": "Председателят на Камарата на общините на Великобритания Джон Баркоу заяви, че ще се оттегли в рамките на седмици на фона на критиките от твърдите поддръжници на Брекзит, които твърдят, че е изопачил парламентарните правила, за да ги подкопае. Баркоу заяви, че няма да се кандидатира за преизбиране, ако депутатите гласуват в подкрепа на предсрочни избори и при всички случаи ще подаде оставка до 31 октомври, дори и да не го направят. Ключовото гласуване предстои днес, 9 септември, след което британският парламент прекратява работата си в срок на един месец. Баркоу е оратор на долната камара на парламента в продължение на 10 години, като е бил свидетел на разгорещени дебати за Брекзит и е вземал множество решения за действия, които е трябвало да предприема камарата. \"Ако камарата гласува тази вечер за предсрочни общи избори, моят мандат като говорител и депутат ще приключи, когато този парламент приключи\", каза Баркоу пред камарата. \"Ако камарата не гласува за това, аз заключих, че най-малко разрушителното и най-демократичното действие за мен ще бъде да се оттегля при приключването на бизнеса в четвъртък, 31 октомври.\" Баркоу направи значителни стъпки към модернизация на парламента (в контекста на модела на конституционна монархия на Великобритания), като замени традиционната ораторска роба за обикновена одежда над костюм и призова жените депутати за нови бебета. Критиците обаче твърдят, че той е помпозен, предубеден в полза на депутатите срещу Брекзит и прекалено харесва да слуша собствения си глас. Баркоу каза, че времето до напускането му ще даде на депутатите възможност за известно запознаване с кандидатите, които да го заменят. Той също така каза, че по този начин е било по-добре, отколкото след общи избори, когато новите депутати могат да попаднат под партийно влияние при избора си на следващия председател.", "date": "2019.09.09", "title": "Председателят на камарата на общините се оттегля"}
{"url": "https://www.monitor.bg:443/bg/a/view/zakopchaha-za-shpionaj-hora-na-malofeev-i-vasilev-u-nas-174980", "text": "Един от най-близките ортаци на банкера-беглец Цветан Василев, посредник между него и кремълския олигарх Константин Малофеев и основно острие на прокарването на интересите на „Кремъл“ у нас – Николай Малинов бе закопчан навръх 9 септември във връзка с дело за шпионаж срещу държавата. За разпит е бил задържан и дясната му ръка в организацията „Русофили“ Юрий Борисов. Малинов и Борисов са бивши соцдепутати, като първият бе издател и на партийния вестник на БСП „Дума“, а вторият – главен редактор на ежедневника. В момента първият е председател на движение „Русофили“, а вторият – секретар на организацията, която дори не крие, че основната й цел е превръщане на страната в пета колона на Русия. Информацията за арестите тръгна именно от „Дума“, пред чието онлайн издание съпругата на Борисов Дора Чичкова съобщи, че мъжът й е бил задържан, а апартаментът им обискиран, като са иззети документи на движение „Русофили“. Малко по-късно информацията бе потвърдена от националните телевизии, а следобед излезе и новината, че белезници са щракнали и около китките на Малинов. Самият той е трябвало да бъде в предаване на bTV сутринта, но не се е появил. Според неофициална информация той е бил оставен зад решетките за разлика от Борисов, който е бил пуснат веднага след разпита си. По-късно през деня от държавното обвинение обявиха, че се извършват процесуално-следствени действия по досъдебно производство по чл. 105 от Наказателния кодекс. „Към момента няма привлечени към наказателна отговорност лица. В отговор на многобройни запитвания от медиите, пресцентърът на Прокуратурата на Република България заявява, че Юрий Борисов е разпитан в качеството му на свидетел. Допълнителна информация ще бъде предоставена, веднага щом интересите на разследването позволяват“, съобщиха оттам. Арестът на Малинов е въз основа на определение на Специализирания наказателен съд, като според текст, разпространен в социалните мрежи, то е Текстът гласи, че който се постави в услуга на чужда държава или на чужда организация, за да й служи като шпионин, се наказва с лишаване от свобода от 5 до 15 години. В документа е записано също, че се дава разрешение за обиск в апартамента на Борисов, защото вероятно в негово притежание са вещи и доказателства, които не могат да бъдат набавени по друг начин от органите на досъдебното производство. Според информациите в публичното пространство, за разпити са били привикани още зам.-председателят на „Русофили“ Милен Чакъров, почетният председател Енчо Москов, проф. Ваня Добрева, която е и член на Националния съвет на БСП, както и други членове на Изпълнителното бюро на организацията. Бизнесменът, бивш депутат, издател на „Дума“ и председател на движение „Русофили“ Николай Малинов се счита за един от главните проводници на интересите на Кремъл у нас, като не веднъж и два пъти се е изявявал на организирани от Русия форуми като един от най-страстните агенти за влияние на Федерацията в България. У нас той продължава да представлява редица руски издания, а съпругата му Даниела Малинова е официален представител в България на международната медийна платформа на Русия, чрез която „Кремъл“ прокарва пропагандата си RBTH (Russia Beyond the Headlines). Част именно от нея е изданието „Руски вестник“, печатано като притурка към в. „Дума“ въз основа на лицензионен договор, сключен от Малинова, официален представител на RBTH и „Российская газета“, както разкри още преди време Агенция „Монитор“. В Русия сред близките приятели на Николай Малинов е генералът от съветското разузнаване Леонид Решетников, а също кремълският олигарх Малофеев. Именно бившият соцдепутат е и Признанието за това бе направено от самия Малофеев в интервю, в което разказа, че след фалита на КТБ, когато банкерът беглец се укрива в Москва, той се свързва с него чрез Малинов и дори му отива на гости. Явно разговорът им е бил доста плодотворен, защото след дружеското посредничество на председателя на движение „Русофили“ Малофеев и Василев стартираха няколко кампании за овладяване на едни от малкото апетитни активи, финансирани с пари от КТБ и заложени в полза на фалирания трезор. Първият публичен опит за това бе направен през март 2015 г., когато на сцената се появи бандата за 1 евро на белгиеца с московски паспорт и подставено лице на кремълския олигарх – Пиер Луврие. Той се пробва да прибара „Дунарит“, „Авионамс“, БТК, НУРТС, „Фърст диджитал“ и ГАРБ. Този опит за пладнешки грабеж се провали, но мераците на Василев и Малофеев да откраднат част от активите под носа на държавата не престанаха, като в последствие опити да наложат контрола си над „Дунарит“ и БТК бяха направени чрез друго подставено лице на кремълския бизнесмен – Дмитрий Косарев. Докато БТК в крайна сметка бе спасена от хватката на българо-руския тандем, след като бе продадена на публичен търг в Лондон, то „Дунарит“ продължава да е заложник на редица дела, заведени под давлението на престъпната комбина и да е под контрола на друг ортак на Цветан Василев – Емилиян Гебрев, като играе ролята на касичка за свежи пари на банкера беглец и покровителите му в Русия. с крайна цел финансираните с близо 300 млн. от КТБ телевизии да бъдат превърнати в пропаганден рупор на Кремъл. За тези напъни Василев и Малофеев са подпомогнати отново от Николай Малинов, като замисълът е бил TV7 да се трансформира в православен канал с аналитична насоченост, а News7 да играе ролята на новинарска телевизия. И двете е трябвало да обслужват геополитическите цели на Москва на Балканите, като подобен канал вече е бил създаден в Русия през 2014 г. от Константин Малофеев. Медията се нарича „Царъград ТВ“ и е интернет телевизия, защитаваща консервативни и монархически позиции и – разбира се – геополитическите тези на Путин. Руският олигарх Константин Малофеев е в забранителните списъци на САЩ и ЕС. Негов човек е и един от хората, подведени под отговорност като поръчители на свалянето на малайзийския Боинг – агента на ГРУ Игор Гиркин-Стрелков. Останалите участвали в ракетната атака срещу полет МН17 са Сергей Дубински, Олег Пулатов и Леонид Харченко Само преди ден Холандия поиска екстрадиция на руснака Владимир Цемах, който е физическият извършител на атаката срещу боинга. Цемах, който представлява интерес в качеството на свидетел за Съвместната следствена група, разследваща катастрофата със самолета \"Боинг\" в Украйна през юли 2014 г., беше включен в списъка на разменените вчера задържани лица между Русия и Украйна. Русия и Украйна си размениха по 35-има пленници в събота. През юни съвместен екип от експерти, ръководен от Холандия, който разследва катастрофата със самолета на Malaysia Airlines през 2014 г. в Донбас, обвини трима руснаци и един украинец от Руското военно разузнаване (ГРУ). Според разследващите, четиримата Игор Гиркин-Стрелков, Сергей Дубински, Олег Пулатов и Леонид Харченко, са участвали в ракетната атака срещу полет МН17.", "date": "2019.09.09", "title": "Закопчаха за шпионаж ортак на Малофеев и Василев у нас (ОБЗОР)"}
{"url": "https://www.monitor.bg:443/bg/a/view/vkarvat-trotinetkite-v-zakona-za-dvijenie-po-pytishtata-174981", "text": "Придвижването с електрически тротинетки ще влезе в Закона за движение по пътищата. „До месец-два бихме могли да имаме регламент. Това заяви зам.-председателят на транспортната комисия в Столичния общински съвет Зафир Зарков пред БНТ. От кметството вече са имали среща с Държавната агенция за пътна безопасност, на която са били обсъдени промените, които трябва да се направят. До края на тази седмица се очаква агенцията да е готова с конкретни предложения. Тротинетки за споделено пътуване се появиха от близо месец в София. Общината разчерта паркинги за двуколесниците. Компанията, която предлага тротинетките, е световен оператор и вече предлага този начин на придвижване в много европейски градове. Зарков коментира, че излизането на скутерите по улиците изпреварва законодателството, но това се е случило в повечето градове на Стария континент. От общината са провели разговор с оператора, тъй като след старта на споделеното пътуване много от двуколесниците От местната управа настояват операторът да организира механизма на отдаване под наем, като тротинетките се вземат и оставят само на паркингите. Най-вероятно, с електрическите двуколесници ще може да се пътува само по велоалеите, тъй като пешеходните зони са забранени за тях. Скоростта също е ограничена до максимум 20 км/час. Нямат право да ги карат деца под 12 години. В Париж пък вече има санкция Там дори в началото ги хвърляли в Сена, разказа Зарков. Тази вандалска проява обаче вече е стопирана с въвеждането на правила за ползването им. Междувременно КАТ в София написа акт на водач на електрическа тротинетка. В района на кръговото на телевизионната кула в София полицаи издадоха акт на Пол Найденов за нарушение на Закона за движение по пътищата. В него е написано, че е нарушен текст от закона, който казва, че по пътищата, отворени за обществено ползване, се допускат само моторни превозни средства и ремаркета, които са регистрирани и са с табели с регистрационен номер. Глобата най-вероятно ще падне в съда, тъй като няма регламент за движението с тротинетки, коментираха собственици на двуколесници. Затова е много важно максимално бързо да се въведат правила, допълни общинският съветник Зафир Зарков.", "date": "2019.09.09", "title": "Вкарват тротинетките в Закона за движение по пътищата"}
{"url": "https://www.monitor.bg:443/bg/a/view/8-ot-novite-evrokomisari-s-vtori-mandat-marija-gabriel-sred-tjah-obzor-174982", "text": "Новоизбраният председател на Европейската комисия (ЕК) Урсула фон дер Лайен утвърди списъка с кандидатите за еврокомисари, който ще представи на Европейския парламент (ЕП) за окончателно одобрение до 1 ноември. В него фигурира и името на българския представител Мария Габриел. От списъка става ясно, че 8 от попадналите в новия състав на ЕК ще заемат поста еврокомисар за втори пореден мандат. Двама от тях са досегашните заместници в ЕК на Жан-Клод Юнкер-Франс Тимерманс и Марош Шефчович, като с такъв пост се очаква да се сдобие и говорителят му-Маргаридис Схинас. Останалите 18 еврокомисари, както и самата Лайен попадат в ЕК за първи път. Сред тях е и представителят в Брюксел на Румъния. Северната ни съседка ще бъде представлявана от Рована Плумб, чието име бе едно от двете, предложени от Букурещ, след като страната се нареди сред откликналите на желанието на Лайен да бъдат номинирани и мъже и жени, за да се постигне на финала полово равновесие в новия състав на комисията. Във вторник Лайен ще представи и разпределението на отговорностите на всеки един от еврокомисарите, чието заемане на поста трябва да премине и през изслушвания в ЕП. „Аз съм убеден, че ще имаме ресор, който хем ще ни харесва, хем е модерен, хем ще е достоен за България и с поне три пъти по-голямо финансиране от досегашното“, заяви междувременно премиерът Бойко Борисов във връзка с ресора на Габриел, която досега отговаряше в ЕК за цифровата икономика и цифровото общество. Министър-председателят, който присъства на откриването на модернизираната учебна база на НСА „Васил Левски“ на улица \"Гургулят\" в София даде да се разбере, че ще коментира темата по-подробно, едва след като ЕК бъде сглобена окончателно и подробностите относно нея са оповестени официално. Самият той обаче даде заявка неотдавна, че България ще се бори за по-разширен вариант на досегашния ресор на Габриел, включващ IT технологиите и киберсигурността. Надежди българският представител в ЕК да бъде натоварен именно с такива отговорности изразиха и някои от евродепутатите ни (очаквайте интервю с Андрей Новаков). В същото време Борисов поздрави студентите и преподавателите, които са се борили за спасяването на сградата на НСА. Той изтъкна, че тя е била спасена от кражба. И добави, че само един обект им останал да спасят от тези, които говорели за корупция. \"Дано хейтърите утре не ме заподозрат в конфликт на интереси, защото тук на втория етаж защитавах докторантура\", пошегува се той. И допълни, обръщайки се към ректора на НСА професор Пенчо Гешев: \"Сложете им едни стари снимки, да видят какво е свършено, а пък после да си плямпат каквото искат, защото толкова бързо забравят, все едно са се родили днес. Ние за 10 години има какво да покажем и за 100-имаме, но да не богохулствам.“. Гешев пък му връчи уникална снимка на Георги Аспарухов-Гунди. \"Колко е необходим той за българския футбол днес\", възкликна на свой ред премиерът. По думите на премиера само по програмата, по която е модернизирана сградата на НСА за двата програмни периода в България ще влезнат общо около 1 млрд. лв. за училища, детски градини и университети. \"Нали си представяте какво може да се направи с 1 милиард\", коментира Борисов по време на церемонията, на която присъства и кметът на София Йорданка Фандъкова.", "date": "2019.09.09", "title": "8 от новите еврокомисари с втори мандат, Мария Габриел сред тях (ОБЗОР)"}
{"url": "https://www.monitor.bg:443/bg/a/view/zadyrjaha-11-dushi-na-gkpp-dunav-most-174949", "text": "Задържаха 11 души, опитали да преминат нелегално границата през Граничния контролно-пропускателен пункт „Дунав мост“. Лицата са открити на 8 септември в товарен камион, управляван от румънски гражданин. Само на трима от тях самоличността е ясна, а на останалите осем тепърва ще се установява. Сред нарушителите има едно непълнолетно лице. Всички 11 лица са задържани за 72 часа и се намират в ареста в Русе. Предстои Районната прокуратура да внесе искане до съда за налагане на постоянна мярка за неотклонение „задържане под стража“.", "date": "2019.09.09", "title": "Задържаха 11 души на ГКПП „Дунав мост“"}
{"url": "https://www.monitor.bg:443/bg/a/view/izkupvachite-registrirat-onlajn-dogovorite-si-za-izkupuvane-na-surovo-mljako-174967", "text": "До дни първите изкупвачи на сурово мляко ще могат да регистрират онлайн договорите си в Регистъра на сключените договори за доставка на сурово мляко в Интегрираната система за администриране и контрол (ИСАК), съгласно Наредба №1, предават от Държавен Фонд „Земеделие“. В момента от фонда работят за дигитализацията на всички системи, за да може да се намали административната тежест за земеделските стопани и агробизнеса. По този начин тяхната работа и задължения също ще се улеснят. Затова и скоро изкупвачите на сурово мляко ще могат да регистрират договорите си в онлайн система. Това ще стане чрез подаване на електронни заявления в специално разработената за това Система за електронни услуги, която ще бъде свързана с модула на ИСАК за сектор „Мляко“. От фонда обаче предупреждават, че за периода 10-12 септември 2019 г. няма да се приемат заявления за регистриране на договори на първите изкупвачи на мляко в областните дирекции на ДФ „Земеделие“. Временното преустановяване на регистрацията се налага поради технологично адаптиране и обновяване на модула в ИСАК и завършване на последния етап от връзката му със Системата за електронни услуги за сектор „Мляко“.", "date": "2019.09.09", "title": "Изкупвачите регистрират онлайн договорите си за суровото мляко"}
{"url": "https://www.monitor.bg:443/bg/a/view/narodnijat-teatyr-zapochva-novija-sezon-na-5-sceni-174964", "text": "С представления на цели пет сцени влиза в новия сезон Народният театър „Иван Вазов“. От 13 септември спектаклите от репертоара ще могат да се гледат освен на трите основни сцени – Голяма, Камерна и „Апостол Карамитев“, и на „Сцена на кръстопът“ в Пловдив, както и във Франция. Началото е на 13 септември на Голяма сцена с един от най-дългогодишните и обичани спектакли – „Хъшове“ по Иван Вазов на Александър Морфов. На 29 септември и 2 октомври е премиерата на „Хубава риба“ от Марк Рейланс и Луис Дженкинс с режисьор Ивайло Христов и Марин Янев, Стефан Мавродиев, Стоян Алексиев, Елена Телбис и Пламен Димов в актьорския състав. Камерна сцена ще посрещне първите зрители за 118-ия сезон на театъра с „Козата, или коя е Силвия?“ на Едуард Олби и Явор Гърдев на 14 септември. Там ще бъде и първата премиера за сезон – на 26 и 27 септември с „Каквото такова“ от Недялко Йорданов. Спектакълът е с участието на звездите ветерани Емилия Радева, Янина Кашева, Иван Налбантов, Жоржета Чакърова, Любомир Младенов, Пламена Гетова, Богдан Глишев, Рут Рафаилова, Сава Пиперов и младите Ева Тепавичарова и Христо Терзиев. На 12 септември започва подготовката на още един премиерен спектакъл за Камерна сцена – „Приятна жена в лоша компания“ от Андре Русен. Режисьор е Юрий Дачев, а в екипа са Емануела Шкодрева, Павел Иванов, Кръстьо Лафазанов и Васил Драганов. Премиерата е предвидена за 7 ноември. Един от главните акценти в програмата на сцена „Апостол Карамитев“ е честването на незабравимия Тодор Колев на 26 септември с моноспектакъла на дъщеря му Албена Колева „Шърли Валънтайн“. През декември предстои премиера на спектакъла „Плач на ангел“ от Стефан Цанев с участието на Николай Урумов. Освен на трите обичайни пространства в Народния театър, едни от най-хитовите заглавия от афиша ще бъдат показани на още две места – на фестивала „Сцена на кръстопът“ в Пловдив и в театър „Сен-Леон“ в Париж. На 17 септември в Града на тепетата гостува „Спускане от връх Морган“ от Артър Милър с участието на Валентин Ганев, Параскева Джукелова, Илиана Коджабашева, Йосиф Шамли, Ева Тепавичарова и Ева Данаилова. На 22 септември фестивалът пък се закрива с най-новия спектакъл в репертоара на Народния – „Актрисата“ с участието на Аня Пенчева, Стефан Данаилов, Иван Панев, Кирил Ефремов, Ненчо Илчев и др. На 22 септември „Моята скъпа лейди“ от Израел Хоровиц е на турне във Франция. Постановката с участието на Мария Стефанова, Емануела Шкодрева и Михаил Билалов ще се играе на български език с титри на френски точно в Деня на независимостта на България в театър „Сен-Леон“ в Париж. Събитието се осъществява с подкрепата на посолството на България във Франция, а публиката ще има честта да гледа представлението в присъствието на автора Израел Хоровиц. Един от големите проекти на Народния театър през новия сезон, както и цялата му втора половина, ще бъдат посветени на 170 години от рождението на неговия патрон Иван Вазов. Готви се драматизация на един от емблематичните, но някак недооценени романи на патриарха на българската литература – „Нова земя“. По нея вече работят драматурзите на театъра Юрий Дачев и Мирела Иванова, а премиерата е предвидена за 9 юли, когато е рожденият ден на Вазов.  ", "date": "2019.09.09", "title": "Народният театър започва новия сезон на 5 сцени"}
{"url": "https://www.monitor.bg:443/bg/a/view/za-polugodieto-iznosyt-ni-za-sauditska-arabija-nagore-s-60-174971", "text": "Само за първите шест месеца на 2019 г. износът от България за Саудитска Арабия е нараснал с над 60% спрямо същия период за 2018 г. и достига 24,9 млн. долара. Това заяви зам.-министърът на икономиката Лилия Иванова при откриването на Българо-саудитски бизнес форум в София, съобщи пресцентърът на министерството. В събитието, организирано от Изпълнителната агенция за насърчаване на малките и средни предприятия, са участвали представители на над 80 компании от двете страни от секторите: информационни технологии, хранително-вкусова промишленост, земеделие, туризъм. Саудитската бизнес делегация, включваща представители на близо 20 компании и на Саудитския фонд за развитие, е на посещение в България, за да проучи възможностите за инвестиции и да активизира сътрудничеството на малките и средни предприятия от двете страни. Икономическият заместник-министър е имала среща с ръководителя на делегацията Сами бин Абдула ал Абиди, председател на Съвета на саудитските камари, с когото са обсъдили възможностите за сътрудничество в инвестициите и търговията. Двамата са били на едно мнение, че целта на тези форуми е увеличаване на взаимния стокообмен, който не съответства на възможностите на двете страни и през последното десетилетие се движи около 100 млн. долара, както и че откриването на българско посолство в Рияд в края на октомври ще благоприятства икономическото сътрудничество. Лилия Иванова е подчертала, че са започнали преговорите за сключване на Споразумение за насърчаване и взаимна защита на инвестициите между България и Саудитска Арабия, както и институционализирането на смесена комисия по икономическите въпроси между двете страни. Сами бин Абдула ал Абиди е изтъкнал, че страната ни предлага добри инвестиционни възможности, а настоящият бизнес форум е доказателство за интереса на саудитските компании към България.", "date": "2019.09.09", "title": "За полугодието износът ни за Саудитска Арабия нагоре с 60%"}
{"url": "https://www.monitor.bg:443/bg/a/view/zaplata-v-plik-ili-kolko-gubim-ot-lipsata-na-pylni-osigurovki-174976", "text": "Интересувате се колко пари ще получавате при пенсиониране, планирате с половинката си дете или просто се дразните на работодателя си, че спестява пари от осигуровки като ви плаща в парите от касата, за която само той знае, но не и държавата. Ето колко губите, ако не се осигурявате на реалния си доход. Отговор на въпросите по-горе дава Националната агенция за приходите (НАП), която не ви върши просто услуга като ви предоставя  , но и иска да ви стимулира да сте „на светло“. Според авторите на софтуера, размерът на пенсията, посочен от калкулатора е илюстративен и се изчислява на база коефициент на заместване на дохода в размер 44 на сто, но се доближава максимално до начина на изчисляване на пенсията от НОИ, което означава, че сумите са приблизителни, с малки отклонения в двете посоки. Осигурителният институт изчислява пенсиите за осигурителен стаж и възраст по пенсионна формула, която отчита продължителността на осигурителния стаж, размера на осигурителния доход на лицето и средномесечния осигурителен доход за страната за същия период (индивидуален коефициент), средномесечния осигурителен доход за страната от последните 12 месеца преди месеца на пенсионирането и други конкретни данни за лицето. Ето и конкретен пример: От началото на 2019 г. минималният месечен размер на осигурителния доход за самоосигуряващите се лица се променя на 560 лв. Ако приемем, че работодателят и служителят се договорят да внасят съответния процент за пенсионно осигуряване върху минималния размер за осигуряване (560 лв.), а реалната заплата е средната за цялата страна (по последни данни на НСИ за август) - 1253 лв., загубата за следващия период от 30 години възлиза на 95566.63 лв., като в сумата влизат 80498.88 лв. под формата на пенсия. При това положение не може да се разчита на сума по-голяма от минималната пенсия за осигурителен стаж, която в момента е 219 лева. С годините тя ще се увеличава с темпа на нарастване на пенсиите, но не повече от 3 до 5 процента годишно. Но има и вероятност да намалява, ако държавата няма финансов ресурс да подпомага пенсионната система, която би трябвало да се самофинансира. Още по-голяма ще е загубата за земеделските стопани и тютюнопроизводителите, за които минималният месечен размер на осигурителния доход е 400 за настоящата година. Те ще загубят повече, за 30 години - 109356.83 лв. И при пенсиониране фермерите на може да разчитат на пенсия, по-голяма от минималната за осигурителен стаж и възраст. Границата между загубата и липсата на такава за осигуряване е сумата на Средния осигурителен доход (СОД), който се определя всеки месец от НОИ. За юни 2019 г. СОД е 968.71 лв. Най-добрият вариант е да се внасят осигуровки върху пълния размер на заплатата. Например при средна работна заплата от 1253 лева няма да има никаква загуба и може да се очаква пенсията да бъда на нивото на средната за страната за съответния период, когато ще настъпи пенсионирането. Най-печелившият вариант е да се осигуряваме върху максималния месечен размер на осигурителния доход, който в момента е 2600 лв. Така няма да генерираме никаква загуба и може да се разчита на максималния размер на пенсията, който ще се повишава през годините.", "date": "2019.09.09", "title": "Заплата в плик или колко губим от липсата на пълни осигуровки "}
{"url": "https://www.monitor.bg:443/bg/a/view/s-upytvane-ujilenite-ot-olimpik-si-tyrsjat-parite-174973", "text": "Комисията за защита на потребителите публикува упътване за кредиторите на „Застрахователна компания Олимпик - клон България”. Под формата на въпроси и отговори ужилените от фалита на кипърското дружество може да разберат как да подадат претенции за възстановяване на пари от застраховка „Гражданска отговорност“. Сложната процедура може да откаже голяма част от кредиторите да си потърсят загубеното, коментираха юристи пред „Монитор“. Ужилените имат време до края на септември за претенция лично или чрез представител. Според упътването това трябва да бъде извършено пред ликвидаторите на компанията в предписаната форма и да бъде придружено с всички необходими доказателства за обосноваване на претенцията. Предявяването на претенция е с клетвена декларация или лично като кредитор или чрез пълномощник пред нотариус, в посолството на Кипър или пред секретар на съда в Кипър. Отговорността за определяне на масата на несъстоятелността, процесът по предявяване на претенции, както и изплащането на обезщетения са изцяло в юрисдикцията и прерогативите на кипърските органи, а именно Надзорния орган на Кипър и ликвидаторите, назначени в „Olympic Insurance Co. Ltd“, уточняват от родният регулатор. Въпреки това, КФН се стреми да комуникира активно с Надзорния орган върху застраховането на Кипър и да следи процеса по ликвидация, за да информира своевременно българските потребители за всяка важна информация, касаеща пострадали от фалита на „Застрахователна компания Олимпик - клон България”. На страницата на КФН днес е публикуван неофициален превод на български език на „ “, в което се съдържа информация за това какво се очаква от засегнатите лица, за да предявят техните претенции, регламентираните за това срокове, и документи, които трябва да се предоставят за доказване на претенциите си. Всеки български гражданин, потребител на услуги от „Застрахователна компания Олимпик - клон България” и пострадал от фалита на компанията има възможност да прочете информацията и да предприеме нужните стъпки. В случай, че заинтересованите потребители не предприемат необходимите действия е възможно да не могат да получат удовлетворение от имуществото на фалиралата компания. Преводът на „Упътването“ включва линкове към поканата за предявяване на претенции и формуляра за предявяване на претенции на сайта на Надзорния орган върху застраховането в Кипър на английски език, както и линкове към сайта на ЗК Олимпик Клон България КЧТ, в който същата информация е публикувана и на английски и на български език.", "date": "2019.09.09", "title": "С упътване ужилените от „Олимпик“ си търсят парите"}
{"url": "https://www.monitor.bg:443/bg/a/view/puskat-dopylnitelni-bileti-za-lili-v-plovdiv-174968", "text": "Напълно очаквано концертът на естрадната прима Лили Иванова в Пловдив предизвика голям интерес. Датата е 17 септември, мястото е Античният театър, а официално в продажба са и допълнителни билети за събитието. „Поради огромният интерес към концерта в Античен театър Пловдив на 17 септември, даваме възможност за допълнителни билети. до изчерпване на количествата.\", гласи официално съобщение в профила на звездата във Фейсбук. Припомняме, че Пловдив е една от спирките на националното турне на Лили Иванова. По традиция, певицата ще завърши професионалната си година с поредни концерти в зала 1 на НДК.", "date": "2019.09.09", "title": "Пускат допълнителни билети за Лили в Пловдив"}
{"url": "https://www.monitor.bg:443/bg/a/view/germanija-vyvejda-ekologichni-i-socialni-kriterii-za-tekstila-174977", "text": "Германският министър на икономическото сътрудничество и развитие Герд Мюлер представи нов сертификат за текстил, целящ да уведомява потребителите, че даден продукт е произведен според строги екологични и социални критерии, предаде ДПА. \"В текстилната индустрия глобализацията започна през 19-и век. Сега в текстилната индустрия трябва да започне и справедлива глобализация\", каза Мюлер в Берлин. Новият сертификат, наречен \"Зелено копче\", ще се издава на производителите на текстил, които покриват най-малко 26 социални и екологични стандарта. Те включват забрана за използването на пластификатори и други химикали, както и изплащане на минимална надница и неизползване на детски труд. \"С въвеждането на \"Зеленото копче\" установяваме еталон и гарантираме, че са възможни справедливи вериги на доставка. Никой не може да оспори това от днес нататък. Всички присъединили се компании го доказват\", отбеляза Мюлер. Неговото министерство съобщи, че досега към инициативата са се присъединили 27 компании, а още 26 се оценяват в момента, за да се прецени дали отговарят на изискванията.", "date": "2019.09.09", "title": "Германия въвежда екологични и социални критерии за текстила"}
{"url": "https://www.monitor.bg:443/bg/a/view/17-dushi-zaginaha-pri-katastrofa-v-maroko-174969", "text": "Най-малко 17 души загинаха и 30 бяха ранени вчера при катастрофа на автобус в Мароко, причинена причинена от придошла река в района на град Еррашидия, съобщиха местните власти, цитирани от АФП. Непосредствено след катастрофата бяха намерени телата на шестима от загиналите, а впоследствие - още 11. За шофьора на превозното средство първоначално се смяташе, че е в неизвестност. Всъщност той е избягал от мястото на катастрофата и тази сутрин е поискал медицинска помощ в болница в град, намиращ се близо до Еррашидия. Лекарите се грижат за него под полицейско наблюдение. Срещу шофьора ще започне разследване, заявиха местните власти. Продължават спасителните операции по издирването на още пострадали при катастрофата.", "date": "2019.09.09", "title": "17 души загинаха при катастрофа в Мароко"}
{"url": "https://www.monitor.bg:443/bg/a/view/grigore-e-aut-za-starta-v-liga-evropa-174959", "text": "„Лудогорец“ няма да може да разчита на защитника Драгош Григоре за минимум 10 дни. Бранителят получи контузия по време на евроквалификацията с Испания и веднага бе изваден от групата на северната ни съседка. Григоре бе освободен от лагера на Румъния и бе пратен в Разград да се лекува, а лошата новина за треньора Станислав Генчев е, че защитникът няма да успее да се възстанови навреме за първия мач на тима от груповата фаза на Лига Европа. Шампионите се изправят в първата си тежка битка срещу ЦСКА (Москва), а двубоят е на 19-и септември на „Лудогорец Арена“. В същото време стана ясно, че „Етър“ ще се подсили с още един юноша на разградчани. „Болярите“ са се разбрали още преди няколко дни с колегите си от Разград за преотстъпването на Ерол Дост, като младокът ще играе на „Ивайло“ в следващата една година. В „Етър“ се подвизава още един играч на шампионите - Светослав Ковачев. Разградчани са преотстъполи двама свои таланти и на „Ботев\" (Враца) - Доминик Янков и Венцислав Керчев.", "date": "2019.09.09", "title": "Григоре е аут за старта в Лига Европа"}
{"url": "https://www.monitor.bg:443/bg/a/view/bylgarija-i-ejre-izlizat-s-rezervite-174957", "text": "България и Ейре ще излязат с резервите в утрешната контрола между двата тима. Двубоят на стадион „Авива“ в Дъблин е от 21:45 часа наше време и ще бъде предаван пряко по БНТ 3. Очаква се селекционерът на „лъвовете“ Красимир Балъков да заложи предимно на играчи, които не получиха шанс за изява при загубата с 0:4 от Англия на „Уембли“. Групата на тима ни е от 24 футболисти, което позволява на селекционера на практика да смени всички титуляри. Прогнозите са, че поне 7-8 от избраниците ще бъдат нови. Много е вероятно дебют в националния отбор да направи вратарят Христо Иванов, който до последно беше гласен за титуляр срещу Англия, както и Георги Пашов и Васил Панайотов, които получиха първи повиквателни за представителния тим. Завърналите се в състава Георги Миланов и Георги Терзиев също се очаква да запишат първи минути под ръководството на Бала. Божидар Краев пък би трябвало да води атаката, подпомаган от Кирил Десподов. Въпросителната около участието на капитана Ивелин Попов е медицинска. Той се оплаква от лека травма след мача с Англия и тренира на облекчен режим, като не е изключено да остане резерва. В лагера на Ейре също обмислят да излязат с доста експериментален състав. \"Ще има промени в състава срещу България и футболистите са наясно с това. Тези, които са в групата, но не играха в последните ни пет мача, знаят, че ще получат своя шанс\", сподели наставникът на домакините, който е върнал в младежкия отбор някои от своите избраници, тъй като селекцията на Ейре до 21 години има важен мач в евроквалификациите срещу Швеция. \"Младежите имат официален мач и са с предимство, тъй като нашата среща с България е само контрола\", обобщи Маккарти. Очаква се стадионът да бъде пълен, като на трибуните ще има и около 1000 български запалянковци.", "date": "2019.09.09", "title": "България и Ейре излизат с резервите"}
{"url": "https://www.monitor.bg:443/bg/a/view/viki-tomova-vleze-v-osnovnata-shema-v-hiroshima-174955", "text": "Виктория Томова се класира за основната схема на турнира по тенис в Хирошима (Япония) с награден фонд 250 хиляди долара.  Първата ракета на България записа втора победа в квалификциите. Томова направи обрат и победи в три сета с 4:6, 6:4, 6:2 Майо Хиби от Япония, която е номер 203 в световната ранглиста. Срещата продължи 2 часа и 28 минути. 24-годишната софиянка изоставаше с 3:4 и пробив във втория сет, но успя да направи обрат. В първия кръг на основната схема Томова ще играе срещу румънката Михаела Бузарнеску, която заема 129-мо място в класацията на WTA.", "date": "2019.09.09", "title": "Вики Томова влезе в основната схема в Хирошима"}
{"url": "https://www.monitor.bg:443/bg/a/view/nad-75-izdatelstva-v-23-shatri-pylnjat-sedmata-aleja-na-knigata-174963", "text": "След като успешно премина през Варна и Пловдив, най-голямото пътуващо книжно изложение на открито Алея на книгата дава утре старт на своето седмо издание. Мястото на срещата на приятелите на добрата литература и четенето с любимите бели шатри е обичайното – пешеходната част на бул. „Витоша”, между бул. „Патриарх Евтимий” и ул. „Узунджовска”. Тази година броят участници е рекорден за проявата – в нея ще се включат над 75 водещи български издателства и книгоразпространители, разположени в 23 шатри. Алея на книгата ще продължи до неделя, 15 септември, включително с работно време всеки ден от 10.00 до 20.00 ч. Неделима част от Алея на книгата в София е Литературният кът – сцена на богата културна програма, предлагаща премиери на книги, срещи с автори и издатели, представяния на детски книжки, музикални събития, игри и работилници за малчуганите. Сред участниците в тазгодишната културна програма са Антон Георгиев, Деметра Дулева, Димитър Тонин, Добри Божилов, Камелия Кучер, Светослав Тодоров, Свилен Ноев от група „Остава”, Стефана Белковска, Татяна Попова. Специални събития в рамките на културната програма – среща с Петя Александрова и нейната стихосбирка „Как да порасна”, среща с Катерина Нейнска и Светломира Минкова и тяхната нова книжка „Фен и Бибит в Приказната гора”, концерт с песни от поредицата познавателни книжки „Чуден свят” в изпълнение на Детска вокална група „Сладки пуканки” към Националния дворец на децата, среща с преводача на детската книга „Съчко“ от Джулия Доналдсън – Красимир Проданов, представяне на книгата с аудио диск „Софѝя и хвърчащото креватче”, игри, гатанки и логически задачи с „Клевър бук”, представяне на новите книги за деца и възрастни „Азбука“ и „Племето на майките“ от Ирина Каракехайова, работилничка за деца „Числа и природа (как да се учим лесно с метода на Монтесори)“. В програмата на Литературния кът е поместено специално събитие, посветено на грамотността и организирано в партньорство с Института за български език „Проф. Любомир Андрейчин“ при БАН. На 14 септември, събота, от 15.00 до 17.00 ч. във връзка със задаващия се старт на учебната година организаторите от Асоциация „Българска книга“ и филолозите от института в състезание, като премерят сили в тест по грамотност. Инициативата е под наслов „Написаното остава. Пиши правилно!”. Всеки, който желае да провери знанията си по български правопис и пунктуация, може да се подложи на диктовка или да реши езиков тест и да получи съвети от млади учени от БАН за най-често допусканите грешки. Участниците ще получат стикери с мотото на събитието с цел залепването им върху табели или надписи на публични места, в които са допуснати правописни грешки. Най-успешно справилите се ще получат и други награди. Достъпът до всички събития е свободен.", "date": "2019.09.09", "title": "Над 75 издателства в 23 шатри пълнят седмата Алея на книгата"}
{"url": "https://www.monitor.bg:443/bg/a/view/tvorci-ot-kinoindustrijata-s-pismo-do-vejdi-rashidov-174961", "text": "Творци от филмовата индустрия поискаха от председателя на парламентарната Комисия по културата и медиите Вежди Рашидов съдействие, за да бъде придвижен проектът за държавно подпомагане и стимулиране на чужди инвестиции в българското кино. „Вярваме, че ще подкрепите нашите усилия, защото с всичките си действия досега сте доказал, че сте лидер и наистина работите за развитие и популяризиране на българските творци и на произведенията, които те създават. Разчитаме на вас като председател на Комисията по култура към Народното събрание, както и като човек – радетел за развитието на българската култура, и сме убедени, че можете да ни помогнете”, апелират в писмото си до Вежди Рашидов кинотворците. Представителите на киното са обезпокоени от забавянето на подготвен и с тяхно участие в работна група в Министерството на културата законопроект за стимулиране на инвестициите в българската филмова индустрия. Текстът още не е стигнал до Народното събрание, защото становището на Министерството на финансите е отрицателно – мотивът е, че не са предоставени достатъчно икономически обосновани данни. Работната група обаче над месец не е пристъпила към преработването на проблемните текстове, за да може документът да тръгне към Народното събрание. В писмото се изразява безпокойство, че ако промените в закона не стигнат до парламента в най-скоро време, това ще се отрази особено негативно на българската киноиндустрия. Посочва се, че България е една от последните страни в ЕС без механизъм за стимулиране на чуждите инвестиции в киното, а дори съседни държави са въвели от години подобни облекчения. Страната ни има отлични условия и кадри за създаване на високобюджетни филмови продукции и привличане на световноизвестни звезди. „Уважавам труда на кинотворците и разбирам безпокойството им, но в същото време приемам и професионално изработеното становище на Министерството на финансите по законопроекта. Сега е важно творците колкото може по-бързо заедно с представители на финансовото ведомство да съобразят текстовете със законовите изисквания и аз съм готов да съдействам за този процес. Когато законопроектът бъде внесен в парламента, ще направим всичко възможно да бъде разгледан в срок”, заяви Вежди Рашидов. Той е убеден, че България може да бъде конкурентна на европейския и световния кинопазар.", "date": "2019.09.09", "title": "Творци от киноиндустрията с писмо до Вежди Рашидов"}
{"url": "https://www.monitor.bg:443/bg/a/view/ekoministerstvoto-sprja-6-kotela-na-tec-brikel-174960", "text": "Регионалната инспекция по околната среда и водите (РИОСВ) - Стара Загора, днес издаде принудителна административна мярка за спиране на котли №1, 2, 3, 4, 5 и 6 на горивната инсталация за производство на топлинна енергия на ТЕЦ „Брикел“, гр. Гълъбово. Мярката е наложена заради установено използване на неразрешен вид гориво - биомаса, в нарушение на издаденото Комплексно разрешително на дружеството. Едно от основанията за налагане на мярката е установено при проверка на дружеството на 3 септември - наличие на биомаса на транспортната лента, която подава гориво към работещ котел, както и съхранение на големи количества балирана слама с осигурен достъп до централата. Наложената принудителна административна мярка на ТЕЦ „Брикел“ е с оглед невъзможността на оператора да гарантира спазването на екологичното законодателство чрез осигуряване на необходимите условия за съответствие на експлоатацията на инсталацията с действащото Комплексно разрешително. Мярката влезе в сила от вчера и срокът на нейното действие е до преустановяване на извършване на нарушението. Във връзка с разпореждане на главния прокурор на Република България Сотир Цацаров Министерство на околната среда и водите (МОСВ) предприе незабавни действия за извършване на проверки на място в „Топлофикация - Перник“ АД, ТЕЦ „Бобов дол“ ЕАД, „Топлофикация - Сливен“ ЕАД и ТЕЦ „Брикел“ ЕАД.", "date": "2019.09.09", "title": "Екоминистерството спря 6 котела на ТEЦ „Брикел“"}
{"url": "https://www.monitor.bg:443/bg/a/view/23-gradusa-v-grimiornata-i-bez-cvetja-za-najdjyl-kenedi-v-plovdiv-174956", "text": "Известен не само с виртуозните си изпълнения, властелинът на цигулката Найджъл Кенеди е не по-малко популярен с ексцентричността си. Затвърждават я и изискванията му за поредната му визита у нас – на 21 септември, когато в Античния театър в Пловдив ще направи нетрадиционния концерт „Една вечер с Найджъл Кенеди“. Маестрото е отказал услугите на каквито и да е авиолинии и ще пристигне под тепетата с кола, с личния си шофьор, а с него ще се возят само мениджърът му и безценната му цигулка. Ще отседне, разбира се, в луксозен хотел, като ще е у нас няколко дни предварително. Екипът му от 10 души, включително музикантите, които ще излязат с него на сцена Боил Дъг – китара, Питър Адамс – чело, Пьотър Кулаковски – ударни и Ролф Бусалб – кирата, ще се присъединят по-късно и ще пристигнат със самолет. За личния си комфорт в хотелската стая Найджъл е поръчал отопление с маслени радиатори, електическо пиано и огромна тераса. За музикантите по време на шоуто са осигурени големи количества вода, много хавлиени кърпи и прясно приготвена храна. Менюто на целия екип ще включва различни видове меса без свинско, зеленчуци на скара и свежи салати. В гримьорната на Кенеди трябва да се поддържа температура 23 градуса, а важно изискане е да няма никакви цветя наоколо. В спектакъла “Една вечер с Найджъл Кенеди” ще звучат произведения от последния му албум с композиции на Гершуин, селекция от пиеси от любимия му Йохан Себастиан Бах, aвторската “Магьосникът от Лублин” и едни от най-ярките и добре познати на публиката произведения от всичките му албуми досега. Това е трета визита на носителя на рекорд на Гинес за най-продавана класическа творба в Пловдив. Последното му гостуване на сцената на Античния театър бе преди три години, когато заедно с композитора Георги Андреев (и гъдулката му) оставиха без дъх публиката.", "date": "2019.09.09", "title": "23 градуса в гримьорната и без цветя за Найджъл Кенеди в Пловдив"}
{"url": "https://www.monitor.bg:443/bg/a/view/dva-srebyrni-medala-za-grebcite-ni-na-evropejskoto-do-23-godini-174962", "text": "Емил Нейков и Станимир Халаджов на двойка скул станаха европейски вицешампиони по гребане на първенството до 23 години, което се проведе в Йоанина, Гърция. 21-годишният русенец и Нейков финишираха за 6:26,07 мин. Пред тях са единствено беларусите Яхор Шлюпски и Иван Бринза. Трети, на 7 стотни от българите, са швейцарците Кай Шетцел и Скот Баерлохер. Сребърен медал на двойка скул спечелиха още Десислава Ангелова и Мадлен Маркова. Тук златото бе за румънска двойка. Друг от българите - Лазар Пенев, завърши пети във финал А на скиф - лека категория. С това младежите завършиха тази състезателна година и започват подготовката за спечелване на квоти за олимпиадата в Токио.", "date": "2019.09.09", "title": "Два сребърни медала за гребците ни на европейското до 23 години"}
{"url": "https://www.monitor.bg:443/bg/a/view/nad-90-eksperti-ot-34-strani-na-sreshta-za-svinskata-chuma-utre-v-sofija-174965", "text": "Над 90 експерти и представители от 34 страни, сред които министри и заместник-министри на шест държави от Балканския полуостров - Албания, Босна и Херцеговина, Черна гора, Северна Македония, Косово, Сърбия ще участват в 14-тата годишна среща на Постоянната експертна група за Африканска чума по свинете (АЧС) в Европа, която ще се състои утре, в София, съобщиха от пресцентъра на БАБХ. Очаква се тя да бъде ключова за осигуряване на подходяща координация и действия по отношение на АЧС в този регион на Европа. В нея ще вземат участие и еврокомисарят Витянис Андрюкайтис, генералният директор на Световната организация за контрол върху здравето на животните (OIE) Моник Елоа и българският земеделски министър Десислава Танева Събитието се провежда под патронажа на Глобалната рамка за трансгранични болести по животните (Standing group of experts GF-TADs) на Организацията по прехрана и земеделие (FAO) на ООН и Световната организация за контрол върху здравето на животните (OIE). Резултатите от проведените дискусии и взети решения ще бъдат част от изготвянето на Глобална стратегия за контрол и изкореняване на АЧС в световен мащаб.", "date": "2019.09.09", "title": "Над 90 експерти от 34 страни на среща за свинската чума утре в София"}
{"url": "https://www.monitor.bg:443/bg/a/view/marija-ilieva-propja-na-ispanski-174958", "text": "Мария Илиева се възползва от почивката между концертите от националното си турне, за да запише чисто нов сингъл. В края на лятото певицата ще зарадва почитателите си с латино хита Fuego (Огън). Парчето, в което Кадифения глас на българския поп за пръв път пее на испански, е дело на румънски екип автори, които се свързват с Мария и й предлагат песента. Певицата се влюбва в нея от първо слушане и я записва „на един дъх”. „Досега не съм правила подобна песен и вълнението е голямо,” разкрива певицата. „Надявам се да ви хареса. Готвим лирик видео, малко по-късно идва и игралното такова”. Очаква се премиерата на песента да е до края на седмицата в родния радио ефир. Fuego ще види бял сват само месец преди големия концерт на изпълнителката в зала 1 на НДК, когато тя ще сложи точка на лятното си турне „Всичко – най-доброто от Мария Илиева”, с което излезе на сцените в Пловдив, Бургас и Варна. Въпреки натоварения си график Мария намери време и за почивка в Америка. Вдъхновението от латино атмосферата в Маями, океана и плажа, където прекара близо месец със сина си Александър, също е една от причините да запише новия си сингъл.", "date": "2019.09.09", "title": "Мария Илиева пропя на испански"}
{"url": "https://www.monitor.bg:443/bg/a/view/niki-iliev-predstavja-zavryshtane-i-v-london-174941", "text": "Няма и 24 часа, след българската премиерата на новия филм на Ники Илиев - „Завръщане“, екипът на продукцията ще отлети към Англия, за да представи филма и пред родната диаспора в Лондон. Българите на Острова могат да си запазят датите 19 и 20 октомври в календарите, като и в двата дни прожекцията на лентата ще стартира в 15,45 ч. „Завръщане“ ще посрещне любителите на седмото изкуство и със субтитри на английски език. На терен пък ще бъдат всички актьори, които скачат в главните роли в четвъртия авторски проект на Илиев. Освен самият той, за Лондон ще отпътуват още Орлин Павлов, Башар Рахал, Александър Кадиев, Диляна Попова, Бойко Кръстанов, Евелин Костова и Райна Караянева. Действието на филма се развива в Пловдив и се фокусира върху група приятели, които се срещат за първи път след 25-годишна раздяла. Всички те имат една цел - да помогнат на героя на Ники Илиев да запази къщата си, която негов братовчед (Башар Рахал) е на път да вземе. Снимките към „Завръщане“ приключиха съвсем наскоро, като последната сцена от филма беше заснета по време на плаващия концерт на Орлин Павлов в Пловдив. У нас лентата тръгва на голям екран от 18 октомври.", "date": "2019.09.09", "title": "Ники Илиев представя „Завръщане“ и в Лондон"}
{"url": "https://www.monitor.bg:443/bg/a/view/cska-zadviji-v-obshtinata-dokumentite-za-stadiona-174942", "text": "ЦСКА направи първа реална документална крачка към изграждането на нов стадион, съобщи клубът на официалния си сайт. Вчера в Столична община беше депозирано мотивирано предложение за издаване на строителна виза. Официално по документи клубът обаче не иска изграждане на нов стадион, а проектиране на основен ремонт и цялостна реконструкция на \"Българска армия\". Искането е отправено от дружеството „Сердика спортни имоти“, което бе създадено с участието на футболния клуб и Министерството на младежта и спорта. Според закона в 7-дневен срок главният архитект на София Здравко Здравков трябва да се произнесе, като той вече заяви публично, че от негова страна няма да се правят административни пречки. Подобно обещание дадоха също кметът Йорданка Фандъкова и спортният министър Красен Кралев, като единственото условие е обектът да остане в чашката на сегашния стадион. Това бе прието от ЦСКА, от където искат да изградят нов стадион с капацитет около 30 000 зрители. По план трибуните ще бъдат изцяло покрити, а финансирането е осигурено чрез заем. След получаване на строителната виза от Столична община „червените“ ще пристъпят към цялостното детайлно проектиране на съоръжението, а по предварителни прогнози изграждането на новия дом на ЦСКА ще отнеме 2 години.", "date": "2019.09.09", "title": "ЦСКА задвижи в общината документите за стадиона"}
{"url": "https://www.monitor.bg:443/bg/a/view/25-godini-zatvor-za-ubieca-na-7-godishnata-damla-174940", "text": "С две години повече ще прекара зад решетките Мехмед Хасан, който бе признат от всички съдебни инстанции за виновен в убийството на братовчедка си Дамла на 7 г. Наказанието на младия мъж бе увеличено от 23 на 25 години затвор от апелативния съд в Пловдив, която присъда бе потвърдена от Върховния касационен съд, съобщиха от Съдебната палата в Пловдив. Още на 17 декември 2017г. окръжните магистрати в Кърджали признаха Хасан за виновен по двете му повдигнати обвинения – за бруталното убийство на 7-годишното момиченце и за това, че е влязъл в чуждото жилище през нощта с ключ. Две години по-късно – през януари 2019г. апелативните магистрати посочиха, че увеличеното наложено наказание от 25 години лишаване от свобода отговаря на изключително високата степен на обществена опасност на престъплението и на много високата степен на обществена опасност на самия извършител. Като отегчаващо отговорността обстоятелство магистратите приеха, че момиченцето било силно привързано към подсъдимия и изпитвало към него обич. Родителите й  също се намирали в близки роднински отношения с извършителя, имали му доверие, с което той злоупотребил. Пред Кърджалийския окръжен съд делото е разгледано по реда на съкратеното съдебно следствие, след като подсъдимият е признал изцяло фактите по обвинението. Поради това първоначално определеното наказание доживотен затвор е заменено с лишаване от свобода, съгласно задължителното изискване на закона в тези случаи. Мехмед Хасан е осъден да изплати по 150 000 лева обезщетение на родителите на  пострадалата и 100 000 лева на нейната баба за претърпени неимуществени вреди. Решението на Върховния касационен съд е окончателно.", "date": "2019.09.09", "title": "25 години затвор за убиеца на 7-годишната Дамла "}
{"url": "https://www.monitor.bg:443/bg/a/view/treta-evropejska-korona-za-syrbija-v-jenskija-volejbol-174947", "text": "Отборът на Сърбия триумфира на европейското първенство по волейбол за жени след драматична победа над домакина Турция с 3:2 (21:25, 25:21, 25:21, 22:25, 15:13) пред повече от 13 000 души в зала \"Ататюрк\" в Анкара.  Двубоят предложи много емоции за публиката в турската столица, а след редица обрати накрая ликува по-опитният тим на Сърбия, който за трети път в историята си печели континенталното злато в женския волейбол след 2011 и 2017 г. За туркините това е втори загубен финал след 2003 г., когато отстъпиха на Полша.  Силен мач за Сърбия изигра Тияна Бошкович, която завърши с 21 точки. Именно Бошкович бе избрана за най-полезен състезател на шампионата. Бранкица Михайлович също бе на ниво с 19 точки, а за Турция се отличи Мерием Боз с 13 точки. Селекционерът на България Иван Петков сподели пред БНТ, че е очаквал сръбкините да победят по-лесно във финала, а националката Мирослава Паскова изрази съжаленията си, че нашият тим е изпуснал шансовете си в двата мача с бъдещия шампион. Ева Янева пък вече е съотборничка на Петя Баракова във френския \"Волеро льо Кане\". 185-сантиметровата волейболистка ще играе за втори път във Франция, където прекара пет сезона с екипа на \"Кан\".", "date": "2019.09.09", "title": "Трета европейска корона за Сърбия в женския волейбол"}
{"url": "https://www.monitor.bg:443/bg/a/view/petyr-petrov-vze-tochki-na-svetovnija-shampionat-po-motokros-174948", "text": "Петър Петров с КТМ се нареди на 18-то място в клас MXGP в 17-тия кръг от световния шампионат по мотокрос за Голямата награда на Турция. Българинът завърши 19-и в първия манш и 17-и във втория, печелейки 6 точки за генералното класиране. Победител и в двата състезателни манша бе Джефри Херлнигс  с КТМ. Лидерът в генералното подреждане Тим Гайзер с Хонда се нареди четвърти и продължава да води с актив от 744 точки. Петър Петров е 26-ти с 40 точки. Междувременно България спечели отборната купа за 5-ия кръг на европейския шампионат по мотокрос в Троян. Състезателите ни донесоха общо 197 точки от максимални 200 за крайния успех по нации. Двата класа МХ2 и МХ1 караха заедно, но с отделни класирания за шампионата. Майкъл Иванов в МХ2 зарадва феновете с двойния си успех в състезателните маншове. В МХ1 нови 50 точки в актива си записа Стефан Нейчев, а Григор Царев спечели убедително и двата манша в МХ и също добави 50 точки за генералното класиране. Любителите на мотокроса ще могат да видят отново елитните ни пилоти още следващата неделя, когато предстои 6-ия кръг от републиканския шампионат на трасето в с. Порой, Поморие.", "date": "2019.09.09", "title": "Петър Петров взе точки на световния шампионат по мотокрос"}
{"url": "https://www.monitor.bg:443/bg/a/view/manolova-po-chestnoto-povedenie-e-fandykova-da-izleze-v-otpusk-174943", "text": "По-честното поведение е Йорданка Фандъкова да излезе в отпуска. Това е по-честно спрямо другите кандидати и спрямо гражданите. Това заяви кандидатът за кмет на София Мая Манолова при внасянето на писмо за разрешение за разполагане на информационни точки и информационен център за нуждите на кампанията ѝ за нов градоначалник. Според нея воденето на кампанията от позицията на кмет не е правилното поведение. По думите й са били в ситуация, че един кандидат искал разрешение от друг кандидат, за да постави информационните материали за кампанията си. Според Манолова Фандъкова искала да си завърши поръчките за сметосъбирането в София и това ни обричало още на мръсна и прашна София. По думите на Манолова парите за сметосъбиращите фирми растат, а столицата не ставала по-чиста. „Не виждам изпълнение на обещанието от 2016 да бъде подкрепено, стабилизирано общинското дружество за чистота“, каза още Манолова. От думите й стана ясно, че оправданието, че можело да има съдебно обжалване е същото с бели конци. Тя даде да се разбере, че в договорите, които в момента почистват, имало клаузи, че те го правят до избора на други фирми. Междувременно от структурата на ГЕРБ в София излкезнаха с нарочна позиция по темата. В нея те категорично се противопоставят на казанато от Мая Манолова, в което тя настоява Фандъкова да излезе в отпуск до започването на предизборната кампания. В позицията си от ГЕРБ няпомнят няколко неща на Манолова. Първото е,че Фандъкова е законно избран и действащ кмет на София и към момента тя продължава да изпълнява задълженията си като кмет на столицата. Второто - предизборната кампания съгласно законодателството започва един месец преди датата на местните избори. \"След като бъде официално регистрирана като кандидат за кмет на София г-жа Фандъкова ще излезе в отпуск за периода на предизборната кампания. Трябва ли работата на Столична община да бъде преустановена и да се създават затруднения пред гражданите, за да води безпроблемно един от кандидатите за кмет на София своята кампания?\", питат от ГЕРБ. \"ГЕРБ-София категорично не приема опитите за провокации от страна на кандидат, който би следвало добре да познава законодателството и принципите за провеждане на предизборна кампания.\", пишат в позицията си те и напомнят на Манолова, че тя е взела лично решение да подаде оставка като омбудсман, за да започне кампанията си по-рано и в разрез със законодателството.", "date": "2019.09.09", "title": "Манолова: Фандъкова да излезе в отпуск, ГЕРБ: Опит за манипулаия, не познава закона  (ОБНОВЕНА)"}
{"url": "https://www.monitor.bg:443/bg/a/view/vyvejdat-novi-znaci-za-zadrystvane-i-katastrofi-174953", "text": "Осем нови пътни знака ще повишават пътната безопасност и ще помагат на водачите с информация. Въвеждането им ще указва наличието на задръствания, намалена видимост, настъпило произшествие на пътя, зарядни станции за електромобили и станции за зареждане на автомобили с водород.  С нови знаци ще бъдат обозначени и платените участъци от републиканската пътна мрежа, чието използване изисква винетна или тол такса.  Новите указателни табели са включени в Проект на Наредба за изменение и допълнение на Наредба № 18 от 23.07.2001 г. за сигнализация на пътищата с пътни знаци (НИД на Наредба № 18 от 2001 г.), публикуван за обществено обсъждане от Министерството на регионалното развитие и благоустройството, Министерство на вътрешните работи и Министерство на транспорта, информационните технологии и съобщенията.  Промените са изготвени след анализ на подзаконовите нормативни актове, издадени на основание чл. 14, ал. 1 от Закона за движението по пътищата във връзка с изменението на текстове от Закона за пътищата.  Предлага се въвеждането на три нови предупредителни знака за временна организация на движението. Те са от група \"А\" и  ще сигнализират за опасност  в жълт цвят. Знак А41 - „Образувано задръстване“, ще се използва за сигнализиране на пътни участъци, в които се е образувало задръстване, което водачите биха могли да не забележат своевременно. Знак А42 - „Намалена видимост“, ще се използва за сигнализиране на пътни участъци, в които видимостта е намалена поради мъгла, дъжд, снеговалеж, задимяване, запрашаване или други подобни условия. Знак А 43 - „Настъпило пътнотранспортно произшествие“, ще се използва за сигнализиране на настъпил инцидент, който създава опасност или затруднение за движението. Предупредителните пътни знаци могат да бъдат изобразявани на информационните табла от интелигентните транспортни системи, свързани с управлението на движението. С нови пътни знаци ще се сигнализират и участъците от републиканската пътна мрежа, за които се изисква платена винетна или тол такса. Знак Д 25.1 ще информира водачите, че за използването на пътя се изисква платена винетна или тол такса, а знак Д25.2  ще е само за тол такса.  Те ще се поставят на мястото, от което възниква задължението за плащане на такса. Предвидени са специални пътни знаци, указващи наличието на зарядни станции за електрически превозни средства и станции за зареждане на автомобили с водород. Въвежда се и специален пътен знак за паркиране на електрически превозни средства за зареждане - Д26. В утвърдените символи за изобразяване на видовете превозни средства се добавя и символ на „Електрическо превозно средство“. С проекта за изменение на наредбата се цели повишаване на информираността на водачите при промяна на средата, в която се движат, сигнализирането на републикански пътища от платената пътна мрежа, чието използване изисква платена винетна или тол такса, възможност за изобразяване на предупредителните пътни знаци на информационните табла от интелигентните транспортни системи, както и внасяне на яснота по съществуващи изисквания, нееднозначно тълкувани и прилагани в проектантската практика. Очаква се така да се подобри качеството на действащата сигнализация с пътни знаци по пътищата и улиците и да се уеднакви проектантската практика, с което ще се постигне повишаване на безопасността на движението по пътищата. Пътните знаци в повечето държави от Европейския съюз са унифицирани съгласно разпоредбите на Виенската конвенция за пътните знаци и сигнали от 1968 г. и Европейското съглашение към нея. Включените в проекта на наредба нови пътни знаци са свързани с необходимостта от осигуряване на високо ниво на пътна безопасност поради нарастването на трафика, въвеждането в експлоатация на нови пътища и пътни отсечки, внедряването на тол система и на интелигентните транспортни системи.", "date": "2019.09.09", "title": "Въвеждат нови знаци за задръстване и катастрофи"}
{"url": "https://www.monitor.bg:443/bg/a/view/zakifova-shte-boksira-za-titlata-v-sofija-174952", "text": "Българката Мелек Закифова ще боксира за европейската титла в категория до 48 кг на първенството за младежи и девойки, което се провежда в столичната зала „София“. На полуфиналите тя победи убедително Олена Иванисова от Украйна с 5:0 съдийски гласа. Мелек, която е европейска шампионка за момичета до 16 г. от София 2017, влезе агресивно в срещата и в нито един момент не позволи на съперничката си да наложи своята игра. В спор за титлата във вторник Закифова ще играе с италианката Ерика Прискиандаро. Другата ни представителка на полуфиналите Анна Мария Дялова загуби срещата си в кат. до 57 кг от силната рускиня Алина Кантемирова с 0-5. Така българката остана с бронзовия медал. Още шестима наши боксьори си осигуриха медали при младежите. Снощи за своите мачове от полуфиналите на ринга излязоха Ергюнал Сабри (49), Ясен Радев (52), Николай Маринов (56), Стилян Христов (64), Емирджан Мехмед (69) и Николай Зафиров (75). В същото време националите от мъжкия ни тим научиха първите си съперници на световното първенство в Екатеринбург (Рус). Даниел Асенов и Радослав Панталеев ще стартират директно от втория кръг. При 52-килограмовите Тайсъна ще излезе в събота срещу победителя от мача между ирландеца Риджън Дали и италианеца Микаел Анджелети. Панталеев е в горната част на схемата на кат. до 91 кг, където в неделя ще се бие с Остин Аукусо (Авл) или Кирил Афанасев (Ирл). Жребият бе най-неблагосклонен към Петър Белберов, който още във втория кръг на кат. над 91 кг може да се изправи срещу водача в схемата Камшибек Кункабайев от Казахстан. Иначе на старта в събота Пешо ще се бие с Аюб Гадефа от Испания. Стартът на българското участие ще бъде дадено от Боян Асенов в кат. до 57 кг. Той ще боксира в сряда срещу Ник Вебер от Словения. В четвъртък пък е първият мач на Кирил Русинов (63) срещу израелеца Ахмад Щиви.", "date": "2019.09.09", "title": "Закифова ще боксира за титлата в София"}
{"url": "https://www.monitor.bg:443/bg/a/view/nov-medal-za-bylgarija-v-sportnata-gimnastika-174954", "text": "Йордан Александров спечели бронзов медал на успоредка на Световната купа по спортна гимнастика в Сомбатхей (Унгария). За изпълнението си на висилка Александров получи пета оценка. Това е четвърти медал за националите ни в последната седмица. На Световната купа в Мерсин (Турция) Дейвид Хъдълстоун заслужи сребро на прескок, а Александров взе два бронза на успоредка и висилка.", "date": "2019.09.09", "title": "Нов медал за България в спортната гимнастика"}
{"url": "https://www.monitor.bg:443/bg/a/view/tajfunyt-faksaj-see-smyrt-i-razrushenija-v-japonija-174946", "text": "Тайфунът Факсай връхлетя района около японската столица с разрушителни ветрове и проливни дъждове, уби трима души и рани десетки, предаде ДПА. Бурята се изнесе над Тихия океан след като премина над Източна Япония, но властите все още предупреждават за силни ветрове, високи вълни и кални свлачища в по-широки райони около Токио и в Североизточна Япония. Жена на възраст между 50 и 60 години загина в Токио, след като беше повалена от порив на вятъра, а 87-годишен мъж бе ударен от паднало дърво в префектура Канагава, съобщи агенция Киодо. 47-годишен мъж почина в болница при падане във военноморската база Йокосука в Канагава. Факсай отнесе покриви, наруши разписанието на скоростните крайградски влакове, прекъсна електричеството и повали електрически стълбове в префектура Чиба. Около 7200 домакинства остават без електричество в префектурите Токио, Ибараки, Чиба, Канагава и Шизуока, съобщи столичната електрическа компания. Бурята се движеше североизточно с 30 км/ч., с ветрове от 126 км/ч. и пориви от 180 км/ч., предаде агенцията.", "date": "2019.09.09", "title": "Тайфунът Факсай сее смърт и разрушения в Япония"}
{"url": "https://www.monitor.bg:443/bg/a/view/postradalite-v-katastrofata-kraj-blagoevgrad-sa-v-koma-174933", "text": "   При вчерашната катстрофа край Благоевград 47-годишният Иван Ч. и возещата се с него 48-годишна Елена М. са тежко пострадали. Те продължават да са в кома и са в реанимация на благоевградската болница. Състоянието им, не позволява транспортиране до столична клиника. Мъжът е с политравма, включително пробити от счупени ребра и двата бели дроба, а жената е с тежка травма на главата и счупена ръка.    Мъжът лъхал на алкохол, в пикапа са открити празна бутилка от спиртно питие, Разследващият катастрофата следовател е наредил и на двамата в автомобила да се вземат кръвни проби, има съмнения кой е управлявал ситроена, тъй като и двамата са открити извън него.     Припомняме, че вчера около 17.20 ч. пикап “Ситроен“ на Община Благоевград самокатастрофира на влизане в града откъм м. Антените. Автомобилът се блъсна в разделящата двете платна гъвкава ограда, прелетя над нея и след удар в стълб на осветлението падна в платното за Дупница. При удара в стълба от автомобил изхвръкват между двете мантинели 47-годишният Иван Ч., служител на приюта за кучета и 48-годишната Елена М.    Десетки очевидци са спрели, за да окажат първа помощ на пострадалите до пристигането на линейките. Според тях пикапът е самокатастрофирал. Снимки: Бгнес", "date": "2019.09.09", "title": "Пострадалите в катастрофата край Благоевград са в кома"}
{"url": "https://www.monitor.bg:443/bg/a/view/vss-porjaza-opita-na-lalov-da-se-spasi-ot-disciplinarki-174931", "text": "Висшият съдебен съвет поряза опитите на скандалния съдия Методи Лалов да се спаси от две дисциплинарки, по които е предложен за наказания. Магистратът, който открито от години обслужва задкулисните кръгове в страната, подаде оставка преди повече от месец в опит да отърве две тежки наказания за нарушения, които е извършвал в софийски районен съд. Отделно пак преди месец стана ясно, че съдията е разследван от прокуратурата за злоупотреби от времето, в което беше начело на СРС. За да избегне наказанията обаче Лалов, с благословията на ментора си – скандалният шеф на Върховния касационен съд Лозан Панов, се пробва да финтира кадровиците на Темида като обяви, че подава оставка. Причината била вече официалното желание на Лалов да се включи в политическия живот на страната (до този момент магистратът на практика участваше в политически инициативи на подсъдими олигарси, но – б.р.). От своя страна Панов направи няколко отчаяни опит да пробута оставката за гласуване от Съдийската колегия на ВСС, като дори на два пъти събра извънредно кадровиците на Темида. На поредното извънредно заседание в понеделник обаче Съдийската колегия отказа да освободи Лалов като съдия. С 8 гласа \"за\" кадровиците решиха първо да се произнесе Комисията по атестирането и конкурсите. Очаквано, \"против\" бяха Лозан Панов, Цветинка Пашкунова и Олга Керелска. Преди заседанието стана ясно, че на 48 страници тричленен дисциплинарен състав от членове на ВСС – Даниела Марчева, Вероника Имова и Боян Магдалинчев, представят основанията за налагането на две дисциплинарни наказания спрямо Лалов. Работата по дисциплинарните производства е продължила над две години и е приключила в началото на септември, съобщи „правен свят“. Кадровиците предлагат Лалов за неизпълнения на служебните задължения за част от периода, в който е ръководил СРС, както и със \"забележка\" за подигравателно отношение към служителка от администрацията на съда. По-тежкото наказание, което дисциплинарният състав предлага, е във връзка с производство, стартирало по предложение на Инспектората към Висшия съдебен съвет (ИВСС). Наказанието се основава на резултатите от цялостна проверка на дейността на Лалов като административен ръководител на СРС в периода 1 август 2015 г. – 1 август 2016 г. Решението на кадровиците, което е мотивирано с практика и на Европейския съд по правата на човека и с цитати от доклад на Българския институт за правни инициативи, потвърждава изводите на съдебния инспекторат и отхвърля обясненията на Лалов. За дисциплинарния състав е от съществено значение \"драстичният характер\" на неизпълнението от Лалов на едно от задълженията му като административен ръководител, а именно: \"игнориране на принципа на случайното разпределение на делата\". \"По този начин е даден основателен повод на гражданите за недоверие в независимостта и безпристрастността на съда, което е недопустимо за правораздаването\", посочват кадровиците. Те отбелязват още, че за нарушенията, допуснати от Лалов в най-пълна степен би отговорило наказанието: \"освобождаване от длъжност като административен ръководител\", но тъй като към днешна дата съдията отдавна вече не е председател на СРС, предложената санкция следва да е: \"понижаване в ранг за срок от една година\".", "date": "2019.09.09", "title": " ВСС поряза опита на Лалов да се спаси от дисциплинарки"}
{"url": "https://www.monitor.bg:443/bg/a/view/sa-sht-se-nadjavat-na-novi-pregovori-s-kndr-174932", "text": "Съединените щати се надяват да възобновят преговорите с Пхенян за денуклеаризация на Северна Корея през следващите дни или седмици, заяви американският държавен секретар Майк Помпео, цитиран от Ройтерс. Преговорите, целящи прекратяване на ядрените и ракетни програми на Пхенян са в застой след провала на втората среща на върху между президента на САЩ Доналд Тръмп и севернокорейски лидер Ким Чен Ун във виетнамската столица Ханой през февруари, припомня агенцията. Тръмп и Ким се срещнаха отново през юни на границата между двете Кореи и се договориха да възобновят преговорите на равнище експерти, но това не се случи. \"Ние знаем, че председателят Ким продължава да е ангажиран с денуклеаризацията на Северна Корея. Надяваме се, че през следващите дни или може би седмици отново ще седнем с тях на масата за преговори. Това ще е най-доброто нещо\", заяви Помпео пред Ей Би Си. Северна Корея изстреля серия от ракети с малък обсег през последните седмици в отговор на съвместните американско-южнокорейски военни учения, с което усложни възобновяването на преговорите, отбелязва агенцията. Помпео каза, че въпреки тези изстрелвания Ким Чен Ун не е нарушил обещанията, дадени пред Тръмп и че целта на САЩ продължава да бъде ядреното разоръжаване на Северна Корея. \"Смятам, че президентът Тръмп ще бъде много разочарован, ако председателят Ким не се върне на мазата за преговори или извърши ракетни изпитания, които са несъвместими със споразуменията, които бяха постигнати когато двамата се срещнаха на три пъти\", отбеляза държавният секретар на САЩ.", "date": "2019.09.09", "title": "САЩ се надяват на нови преговори с КНДР"}
{"url": "https://www.monitor.bg:443/bg/a/view/peniuajz-sybra-185-miliona-dolara-ot-svetovnija-boksofis-174929", "text": "Две години, след като „То“ се изкачи на върха на класацията за най-печеливш хорър филм в дебютния си уикенд, неговият наследник „То: Част Втора“ доказа, че историята продължава да е все така пленяваща за киноманите. Макар че не успя да надскочи предшественика си по печалби в първите си дни на екран, новият филм за ужасяващите деяния на танцуващия клоун Пениуайз все пак взима среброто в класацията. От продажба на билети „То: Част Втора“ вече събра 185 милиона долара. Припомняме, че и тук на режисьорския стол сяда Анди Мускети. Сюжетът се фокусира върху втората половина от едноименния роман на Стивън Кинг. Иначе казано –  . Междувременно, въпреки че с „То: Част Втора“ се изчерпва цялата история от романа на Кинг, написан още през 1986 г., Мускети наскоро призна, че проявява интерес към това да разшири филмовия франчайз, свързан с митологията около танцуващия клоун.", "date": "2019.09.09", "title": "Пениуайз събра 185 милиона долара от световния боксофис"}
{"url": "https://www.monitor.bg:443/bg/a/view/siderov-iska-ot-karajancheva-da-zalichi-grupata-na-obedineni-patrioti-174934", "text": "Председателят на парламента Цвета Караянчева да заличи името на групата на \"Обединени патриоти - НФСБ, Атака и ВМРО\" от регистрите на НС и да обяви депутатите на НФСБ и ВМРО за независими. Такова искане отправи лидерът на \"Атака\" Волен Сидеров и неговите депутати в писмо до Караянчева. Основният мотив на искането е, че  без \"Атака\"  групата на \"Обединени патриоти\" е нелегитимна. От партията припомнят, че преди около два месеца Сидеорв, заедно с Десислав Чуколов и Павел Шопов бяха изключени от групата, а преди няколко дни останалите атакисти също напуснаха, с което всички предствители на \"Атака\" в НС станаха независими депутати В мотивите си до председателя на НС те се позовават на Коалиционното споразумение между трите партии, където в чл. 16 изрично било записано името на парламентарната група, което включва и имената и на трите формации.  След изваждането на \"Атака\" от формацията името на парламентарната група автоматично ставало юридически нелегитимно и следва заличаването й в специалния регистър на парламента. Според тях в момента се прави опит да се обяви за легитимна парламентарна група, която след изваждането на \"Атака\" вече не съществувала. „В тази насока вече се правят опити тихо, кротко и незабележимо да се прелегитимира с всички произтичащи от това последици несъществуващ, от гледна точка на правото и текстовете на Правилника, субект в 44-то Народно събрание”, пишат депутатите. Междувременно те настояват да бъдат спрени всякакви разпоредителни и фактически действия, последвали освобождаването на Волен Сидеров от председателското място, до решаване на казуса.", "date": "2019.09.09", "title": "Сидеров иска от Караянчева да заличи групата на „Обединени патриоти“"}
{"url": "https://www.monitor.bg:443/bg/a/view/posreshtnaha-maradona-kato-mesija-toj-se-razplaka-174936", "text": "Една от най-големите легенди на световния футбол Диего Армандо Марадона се завърна към треньорската професия. Дон Диего пое аржентинския клуб “Химнасия” и бе представен официално пред феновете на тима. Хиляди привърженици посрещнаха 58-годишния аржентинец на стадион “Ел Боске” в Ла Плата. Някои от запалянковците бяха с фланелки, други с маски, а имаше и такива с татуировки с изображението на световния шампион от Мондиал ’86. Развълнуваните фенове скандираха името на Марадона, а самата легенда не сдържа сълзите си и обеща: “Няма да пропусна и една тренировка. Тук ще се тренира здраво. Който не тренира, няма да играе. Който не тича, няма да играе!”, зарече се Дон Диего. Марадона е изправен пред тежката задача да спаси “Химнасия” от изпадане. Отборът е спечелил само една точка в първите пет кръга от началото на аржентинската Суперлига и заема последното 24-о място в класирането.", "date": "2019.09.09", "title": "Посрещнаха Марадона като месия, той се разплака"}
{"url": "https://www.monitor.bg:443/bg/a/view/sinyt-na-bepe-grilo-razsledvan-za-iznasilvane-174928", "text": "Чиро Грило – деветнайсетгодишният син на основателя и политически гарант на управляващото в Италия движение „Пет звезди“ Бепе Грило, е разследван за групово изнасилване. Според прокуратурата в град Темпио Паузания на о. Сардиния Чиро и още трима негови акрани от родния му град Генуа напили с водка студентка на същата възраст и след това я насилили един след друг във вила в тузарския курорт Порто Черво. После изпратили момичето по живо по здраво, като не пропуснали да запишат мъжкарския си подвиг с телефон и да се похвалят на приятели. Само че дългоногота русокоса девойка, която е от Милано и е дъщеря на италианка и швед, подтикната от родителите си, разказала в полицията за секс-подвига на четиримата другари. Най-напред те я били поканили заедно с нейна приятелка в в перлата на курортната ивица „Коста Смералда“ - Порто Черво и там всички започнали да се наливат яко с водка и без мезе. Някъде по малките часове опиянените здраво момичета поискали да отидат в хотела си, за да спят, но кавалерите им не им дали да си тръгнат под предлог, че първо трябва да ги нахранят със спагети, сготвени от самите тях. Компанията се натоварила на микробус, който я отвел до вилата на Бепе Грило в шикозната зона на курорта „Пиколо Паверо“. Докато спагетите станат готови, била изпита още водка, след това яко пияната итало-шведка започнала да броди като замаяна из стаите на вилата и едно от момчетата я приклещило в спалнята, предлагайки й да правят секс. Девойката обаче се опънала, съответно според думите й мъжагата я изнасилил, а след това поканил и приятелите си да й се насладят. Включително и Чиро Грило, който е шампион младша възраст на Италия за 2017 г. в дисциплината „савате“ или френски бокс. Секс-екшънът се разиграва на 16 юли, но момичето прави оплакване в полицията чак на 26 юли. Накарали го родителите му - разтревожени от нейното неадекватно състояние те я принудили дъщеря си да им разкаже всичко и после я отвели към най-близкото полицейско управление, за да го повтори. Според защитата на обаче момичето се било съгласило да им се отдаде съвсем, съвсем доброволно. И се сетило да се оплаква десет дни по-късно, защото родителите й били схванали, че могат да смъкнат много пари от богатите родители на четиримата юнаци. Как точно стоят нещата може би ще стане известно на очертаващия се съдебен процес.", "date": "2019.09.09", "title": "Синът на Бепе Грило - разследван за изнасилване"}
{"url": "https://www.monitor.bg:443/bg/a/view/nad-8-mlrd-lv-vyrtjat-zastrahovatelite-174939", "text": "Над 8 млрд. лв. въртят застрахователните дружества в България, като средствата управлявани от тях за една година са нараснали със 7%, сочат данни на Българска народна банка (БНБ). Спрямо края на първото тримесечие на 2019 г. увеличението е с 184.5 млн. лв. или с 2.3%. Активите на животозастраховащите дружества отбелязват скок от 12.5% или 260 млн. лв. като техният размер в края на шестия месец достигна 2.338 млрд. лв. Спрямо края на март те се увеличават с 84.1 млн. лв. (3.7%). Относителният им дял в общия размер на активите за периода е 28.7% при 27.3% към края на второто тримесечие на 2018 г. и 28.3% в края на март 2019 година. Средствата,управлявани от дружествата, извършващи общо застраховане пък,се увеличават с 272.4 млн. лв. (4.9%) - от 5.525 млрд. лв. към края на юни 2018 г. до 5.797 млрд. лв. към края на същия месец на 2019 г. Техният относителен дял е 71.3% или това е спад от 1.4% спрямо края на второто тримесечие на 2018 г. и 0.4% спад към края на март тази година. В инструментите на фирмите преобладават притежаваните ценни книжа, различни от акции, които на годишна база нарастват с 404.1 млн. лв. (11.2%) до 3.997 млрд. лв. Спрямо края на юни 2018 г. с 85 млн. лв. (8.4%) до 1.091 млрд. лв., вземанията от застрахователни операции нарастват със 135.5 млн. лв. (17.1%) до 927.3 млн.лв., а депозитите се увеличават с 68.1 млн. лв. (10.8%) до 696 млн. лв. Преобладават активите в български лева (40.2% от общия размер на активите), следвани от тези в евро (33.5%) и в други валути (22.5%). Тези в щатски долара са най-малко или 3.8% от общия размер на активите. Те са инвестирани основно в България като се увеличават на годишна база със 148.1 млн. лв. (4.1%) до 3.798 млрд. лв. и техният относителен дялкъм края на юни 2019 г. е 46.7% За периода средствата, инвестирани в други държави от ЕС, нарастват на годишна база с 214.4 млн. лв. (6%) до 3.797 млрд. лв. като относителният им дял е 46.7%. В средата на годината като стигна 2.286 млрд. лв. Увеличението е с 267 млн. лв. или 13.3% спрямо края на второто тримесечие през 2018 г. Неговият дял в размера на пасивите към края на второто тримесечие на 2019 г. е 27.9% при 26.3% към края на същото тримесечие на 2018 година. Към края на юни 2019 г. застрахователните технически резерви нарастват на годишна база с 441.3 млн. лв. (10%) до 4.865 млрд. лв. при 4.423 млрд. лв. към края на юни 2018 година. Техният дял в размера на пасивите е 59.8% към юни 2019 г. при 58.2% към края на юни 2018 година. Задълженията към резиденти,включени в застрахователните технически резерви,възлизат на 3.415 млрд. лв. към края на второто тримесечие на 2019 г. при 3.019 млрд. лв. към края на същото тримесечие на 2018 година. Относителният им дял в общия размер на застрахователните технически резерви към края на юни 2019 г. е 70.2%. За периода задълженията към сектор \"Домакинства и НТООД\" се увеличават с 279.8 млн. лв. (12.4%) до 2.538 млрд. лв. при 2.259 млрд. лв. към края на юни 2018 година. На годишна база към края на второто тримесечие на 2019 г. задълженията към сектор \"Нефинансови предприятия\" се увеличават със 76.7 млн. лв. (12%) до 717.7 млн. лв. при 640.9 млн. лв. към края на юни 2018 г. Задълженията към парично-финансови институции (ПФИ) нарастватс 35.3 млн. лв. (39.1%) до 125.5 млн. лв. към края на юни 2019 г. при 90.3 млн. лв. към края на второто тримесечие на 2018 година. Задълженията към нерезиденти (сектор \"Останал свят\") в края на второто тримесечие на 2019 г. нарастват с 45.6 млн. лв. (3.2%) до 1.449 млрд. лв. при 1.404 млрд. лв. към края на същото тримесечие на 2018 година.", "date": "2019.09.09", "title": "Над 8 млрд. лв. въртят застрахователите"}
{"url": "https://www.monitor.bg:443/bg/a/view/prebitijat-drinkuotyr-riskuva-uvolnenie-174938", "text": "Бившият английски национал Дани Дринкуотър може да си навлече още проблеми. Преди седмица той бе пребит пред дискотека, след като опитал да отмъкне гаджето на друг футболист, а скоро може да остане и без клуб. Дани е заплашен с изгонване от настоящия си клуб “Бърнли”, в който играе под наем от “Челси” до края на сезона. Дринкуотър, за когото това не е първа изцепка, ще се срещне с мениджъра Шон Дайш, след която ще е ясно какво ще бъде бъдещето му. Възможно е футболистът да получи последен шанс и да се размине само със сериозна глоба. В момента играчът е извън терените, тъй като по време на побоя умишлено му е нанесена контузия в глезена. Очаква се той да се завърне в игра след месец, но все още не е ясно дали това ще стане в настоящия му клуб.", "date": "2019.09.09", "title": "Пребитият Дринкуотър рискува уволнение"}
{"url": "https://www.monitor.bg:443/bg/a/view/arabi-pak-poiskaha-stanislav-kostov-ot-levski-174937", "text": "Елитен клуб от ОАЕ има сериозен интерес към голмайстора на „Левски“ Станислав Костов, разкри наставникът на ФК „Емирейтс“ Еид Барут. По информация на „Монитор“ арабите са влезли в контакт със „сините“ още по време на лятната подготовка, а сега преговорите са възобновени. „Знам, че има сериозен интерес от един от отборите в нашата професионална лига към голмайстора на българското първенство. Не искам да коментирам имена, защото това са преговори между две страни“, сподели лаконично Барут след загубата от „Левски“ с 4:0 в контролната среща, играна в Банско. В същото време наставникът на „сините“ Петър Хубчев остана изключително доволен от проведения лагер в Добринище по време на паузата в първенството и разкри, че по време на подготовката са били изпълнени всички задачи от предварително изготвения план. „Не очаквах такова старание от юношите, които дойдоха с нас на лагера. Имат още много да учат, но вървят в правилната посока. Със сигурност те имат място в първия състав и съм сигурен, че ще го заслужат“, коментира Хубчев. Добрата новина за треньора е, че Холмар Ейолфосон е вече напълно здрав и готов да започне като титуляр за „сините“ още в домакинството на „Черно море“ тази неделя. „Той няма никакви проблеми, просто му трябва още малко ритъм”, сподели още Хубчев.", "date": "2019.09.09", "title": "Араби пак поискаха Станислав Костов от \"Левски\""}
{"url": "https://www.monitor.bg:443/bg/a/view/myj-zaplashi-komshija-s-rezachka-174919", "text": "44-годишен мъж ще бъде изправен на съд, след като заплаши съседа си с резачка. В неделя около 22,00 ч. в Бяла черква възникнал скандал между двама комшии. В разгара на скандала по-възрастният грабнал моторната си резачка за дърва, включил я и се насочил с нея към опонента си. Който изплашен се обадил в полицията. Човекът с резачката е арестуван и срещу него е образувано бързо производство.", "date": "2019.09.09", "title": "Мъж заплаши комшия с резачка"}
{"url": "https://www.monitor.bg:443/bg/a/view/psihar-zadigna-kola-i-se-porazhodi-s-neja-174922", "text": "Психично болен мъж задигна кола и преди да бъде открит и задържан от полицаите успя да се разходи с нея. На 8 септември около час след полунощ, в полицията в Свищов, е получен сигнал за кражба на лек автомобил „Фит Брава”, паркиран на улицата с незаключена врата и оставен на таблото контактен ключ. След предприетите действия колата е открита на друго място в града, в момета, в който извършителят на престъплението тъкмо слизал от нея. При задържането той направил опит да избяга, но не успял. При направената справка за установяване на самоичността му е установено, че това е 55-годишен местен жител, психично болен. Още същата нощ той е отведен и настанен за лечение в Държавната психиатична болница в село Церова кория.", "date": "2019.09.09", "title": "Психар задигна кола и се поразходи с нея"}
{"url": "https://www.monitor.bg:443/bg/a/view/nashenec-kacna-v-zamyk-na-tamplieri-otnese-300-evro-globa-174927", "text": "300 евро глоба отнесе българин, който рискува да кацна с парапланера си на метри от двуметровата бронзова  фигура на авиньонския антипапа Бенедикт ХІІІ /1394-1423/, разположена сред крепостните стени на тамплиерския замък Пенискола в Испания. Нашенецът, за който се знае, че е от Стара Загора  се възползвал от традиционния „парад“ на въздушните крила ,провеждащ се  в началото на септември и умело използвайки въздушното течение кацнал на гранитната площадка, едва не отнасяйки тълпата туристи, който в този момент си правела селфита с произведението на скулптора – музикант Серхио Бланко. Авантюристът бил задържан за броени минути от полицаите, конфискувано  било крилото му, а глобата стигнала 300 евро, разказват екскурзоводите в замъка, където годишно преминават близо 800 000 туристи от цял свят. Случката не е единствената, свързана с едно от най-знаковите на Испания исторически места, където през 1961 година е сниман историческият филм „Ел Сид“ с участието на София Лорен и където от  близо половин век се провежда международен фестивал на комедийните филми. От 4 години замъкът е превзет от реставраторите, които връщат към нов живот покоите на понтифика и най-вече залата, където Папа Луна е приемал гостите си, която е с невероятна акустика. Сред работещите по реставрацията има и двама българи, които напомнят, че замъкът е обявен за паметник на културата още през 1922 година и че на практика това е второто по посещаемост място сред градините на Алхамбра в Гранада. Бронзовата статуя е поставена през 2009 година след дълги спорове дали Папа Луна трябва да бъде на кон или спешен.За  това и поканили да я извае от бронз Серхио Бланко, който е сред най-добрите автори на конни фигури.За работата си ваятелят привлякъл и скулпторите Жозе Мануел Патрисио Торо и Франсиско Хавиер Галан, изработката била осъществена в леярната Антекера /в град Малага/. В крайна сметка обаче решили да покажат Бенедикт ХІІІ в пълното му величие с вдигната за благослов десница. За изработката му били заделени първоначално 80 000 евро, но на финала сметката показала 134 000 евро, разликата била покрита основно от глобите, налагани за неспазване на правилата. Българският парапланерист пробвал да омилостиви полицаите с твърдението, че осъществил кацането точно на това място в памет на Серхио Бланко, който е автор на множество аеродинамични модели, но номерът му не минал.", "date": "2019.09.09", "title": "Нашенец кацна в замък на тамплиери, отнесе 300 евро глоба"}
{"url": "https://www.monitor.bg:443/bg/a/view/20-godishen-podpali-zavedenie-na-ostrova-v-pazardjik-174920", "text": "20-годишен младеж е залял със запалителна течност маси, столове и чадъри на заведение в Пазарджик, след което е щракнал клечката на питейния обект. Инцидентът е станал в парк-острова“ Свобода“ в областния град, а сигналът за палежа бил получен рано сутринта в събота в местното Районно управление. Собственикът на търговския обект подал жалба в полицията, че неизвестен е залял външното оборудване на заведението със запалителна течност, най-вероятно бензин, след което го е запалил. Разразил се пожар, който наложил намесата на пожарникарите от Районната служба „ Пожарна безопасност и защита на населението „ в града. Докато огнеборците пътували към острова, служители на частна охранителна фирма засекли в близост до заведението млад мъж и съмнително поведение. Гардовете го задържали, а след подадения сигнал на място е пристигнал и екип на Районното управление на МВР в Пазарджик. Установено, че автор на палежа е 20-годишният Т.Б. от село Добровница. У него са открити веществени доказателства, сочещи към съпричастността му към извършеното престъпление. Щетите, нанесени са собственика на заведението се изясняват, образувано е бързо производство.", "date": "2019.09.09", "title": "20-годишен подпали заведение на Острова в Пазарджик"}
{"url": "https://www.monitor.bg:443/bg/a/view/strelbi-zapaliha-voenen-poligon-174923", "text": "Стрелби предизвикаха пожар в района на учебния полигон на Националния военен университет край великотърновското село Беляковец. Сигналът за пожара е подаден дес в 11,30 часа. От ВУЗ-а съобщават, че при провеждане на учебни стрелби са били запалени сухи треви и храсти. „Със сили на НВУ „Васил Левски” и с помощта на два пожарни автомобила от Регионална дирекция „Пожарна безопасност и защита на населението” пожарът е локализиран, като не е допуснато да се разпространи извън района на полигона и да засегне земеделски земи или горски масиви”, информират от висшият военен университет.  ", "date": "2019.09.09", "title": "Стрелби запалиха военен полигон"}
{"url": "https://www.monitor.bg:443/bg/a/view/rakyt-na-gyrdata-porazjava-vse-poveche-mladi-jeni-do-33-godini-174921", "text": "Ракът на гърдата поразява все по-често млади жени на възраст между 28 и 33 години. Това съобщи на база своите и на колегите си наблюдения управителят на Комплексния онкологичен център (КОЦ) в Пловдив д-р Парашкев Цветков. По думите на хирурга – онколог понижаването на възрастовата граница на болните от рак на гърдата жени се наблюдава от няколко години. В предишни години ракът на гърдата при жени в тази възраст е било рядко срещано заболяване. На жените често се поставя диагноза „мастопатия”, която впоследствие обаче се оказва карцином на млечната жлеза. Затова онколозите отправят апел към дамите да се обръщат към специалист в областта, за да се открие заболяването навреме. Те напомнят и да не се пренебрегва ежемесечният самоконтрол и  търсене на помощ от квалифициран лекар при опипване на бучка или уплътнен участък.     ", "date": "2019.09.09", "title": "Ракът на гърдата поразява все повече млади жени до 33 години"}
{"url": "https://www.monitor.bg:443/bg/a/view/bylgarskijat-rok-trygva-na-pohod-prez-septemvri-174917", "text": "Три от най-големите имена на родната рок сцена се събират за голям общ концерт на 27 септември. Ахат, Сигнал и Милена ще си разделят сцената на зала 1на НДК под мотото „Походът на българския рок“. Ветераните в компанията са Сигнал, който стартират през 1978 г. и са най-старата активна група у нас. За гърба си имат 18 албума, 6 000 концерта и половин милион продадени плочи. Ахат пък въведоха тежкото звучене и са бандата емблема на 80-те. Събират се през 1986 г. Начело със Звезди Керемидчиев това е една от най-силните групи на живо и не случайно е излизала на големи сцени преди легенди като Black Sabbath, Uriah Heep, Iron Maiden, Whitesnake, Deep Purple. Милена пък е единствената жена, която не само успя да влезе в рока, а и да го издичне на друго ниво. Тя започва своята кариера по 80-арски и типично за времето си от рок трио МИЛЕНА, през РЕВЮ, ОРИОН, ЕРА. Избрана за \"Най-добра рок певица\" тя може всичко – да стане звезда в България, да изнесе музиката си на Острова, да бъде английски гражданин, но на първо място – истински музикант и творец. Трите емблеми на последните 40 години в българския рок ще се съберат на една сцена на 27 септември.", "date": "2019.09.09", "title": "Българският рок тръгва на поход през септември"}
{"url": "https://www.monitor.bg:443/bg/a/view/djonsyn-brekzit-bez-sdelka-bi-bil-proval-za-pravitelstvoto-174918", "text": "Брекзит без сделка би бил огромен провал и за британското, и ирландското правителство, заяви британският премиер Борис Джонсън по време на среща в Дъблин с ирландския си колега Лео Варадкар. Джонсън добави, че все още смята, че сделката е постижима. Варадкар обаче заяви, че няма ясен диалог между Великобритания и ЕС. Джонсън изключи възможността да попита Брюксел за отсрочка, но от ирландското правителство заявиха, че биха подкрепили отлагане. Варадкар обяви, че повечето страни в Европейския съюз биха \"предпочели\" Обединеното кралство да излезе от Общността на 31 октомври, но Брюксел би бил готов да обмисли отлагане, ако бъде предоставена \"основателна причина\". Проблемът за Брекзит доминира британската политика твърде дълго време, съгласи се Варадкар с британския си колега Джонсън, като проблемът трябва да бъде решен веднъж завинаги. Ирландският премиер подчерта, че правителството му ще се противопостави, ако Великобритания наложи пряко управление в Ирландия. Освен това всяко споразумение за Брекзит без предпазния механизъм няма да има подкрепата на правителството в Дъблин, допълни премиерът на Ирландия. Джонсън повтори, че страната му \"трябва\" да излезе от Европейския съюз на 31 октомври или в противен случай щели да бъдат нанесени \"постоянни щети\" на британската демократична система. Джонсън подчерта, че искрено смята, че е възможно да се намери решение на проблема с ирландската граница до 18 октомври и разкри, че правителството му имало \"изобилие\" от предложения. По-рано в неделя френският външен министър Жан-Ив Льо Дриан изключи категорично възможността за ново отлагане на Брекзит при настоящите обстоятелства. \"Британците казват, че искат да предложат други решения, алтернативни варианти за гарантиране на напускането. Ние обаче не сме ги видели, така че - не, няма да започваме отначало на всеки три месеца. Нека британците ни ориентират\", заяви Льо Дриан. Миналата седмица британският парламент прие предложение за закон, задължаващ премиера Борис Джонсън да отложи с три месеца дата на Брекзита, който сега е насрочен за 31 октомври, ако не постигне споразумение с ЕС за развода до 19 октомври, точно след срещата на Европейския съвет. Британският парламент обаче вече е разпуснат до 14 октомври по искане на Джонсън, подкрепено от кралицата Елизабет Втора.  ", "date": "2019.09.09", "title": "Джонсън: Брекзит без сделка би бил провал за правителството"}
{"url": "https://www.monitor.bg:443/bg/a/view/nemski-aktiori-pravjat-pyrformans-pred-chinijata-174926", "text": "Актьори от Германия, обединени в групата ЛИГНА ще направят оригинален пърформанс в пространството пред разрушаващия се монумент Чинията на връх Бузлуджа, представлението ще бъде от 14,00 часа на 14 септември и ще е заключителна част от традиционното, провеждащо се вече за 24 път в Габрово биенале на хумора и сатирата в изкуството. Пърформънсът е под формата на пиеса за слушане, която се изиграва от публиката по време на разходка около монумента. Така участниците преживяват архитектурата, стават свидетели на сцени от историята на паметника и получават инструкции за изпълнение на обичайни, ежедневни жестове, които в своята дискретност напомнят протестните пърформанси на Иржи Кованда в Прага от 1976 и на Ердем Гюндюз в парка Гези в Истанбул от 2013 година. Тазгодишното биенале вкрючва специална изложба под наслов  Нонумент- монументи, които са загубили или променили символната си стойност в резултат на промени в идеологията. Създадени като места за възхвала и памет, нонументите се оказват в забвение, занемарени и оставени на влиянието на времето, напомняйки за непостигнати утопии, за принуда и суъчастие. Представяйки примери от Централна и Източна Европа от платформата Nonument.org, изложбата обръща специално внимание на паметника на връх Бузлуджа, създаден като дом на БКП така че да се вижда от север и юг. Изложбата представя документални материали, фотографии и филми от проектирането, планирането, строежа, функционирането, затварянето, разграбването и разрухата на монумента, както и карикатури и вицове с познати метафори и скорошни исторически събития. Проектът се реализира с подкрепата на Програма „Творческа Европа” на Европейската комисия, Национален фонд „Култура” и със съдействието на Областна управа Стара Загора. Старозагорският областен управител Гергана Микова е категорична, че по време на пърформанса вратите на Чинията ще останат здраво заключени и вътре няма да бъдат допускани любопитни туристи. Тя коментира, че през последните десетина дни от вътрешността на стоманобетонния мастодонт са извадени около 10 тира с отпадъци, които са закарани на сметището. Идеята е след основното почистване на залата и прилежащите коридори да продължи 3D-заснемането на монумента и проектирането на бъдещите ремонтно-възстановителни дейности. За почистването са използвани част от 185-те хиляди долара, които бяха предоставени от фондация „Гети“по  програмата   \"Keeping it modern\" /Запазване на съвременността/  .", "date": "2019.09.09", "title": "Немски актьори правят пърформанс пред Чинията"}
{"url": "https://www.monitor.bg:443/bg/a/view/piyrs-brosnan-se-zastypi-za-idejata-jena-da-izigrae-djejms-bond-174925", "text": "Холивудската звезда Пиърс Броснан гласува и с две ръце \"за\" идеята жена да изиграе една от култовите роли в кариерата му - тази на Джеймс Бонд. В повод актьорът да изрази мнението си по въпроса се превърна новината, че актрисата Лашана Линч ще наследи прозвището Агент 007 от Даниел Крейг още в предстоящия филм - \"Няма време да умра\". коментира Броснан, който четирикратно е затягал вратовръзката на тайния агент с точен мерник и обезоръжаващ чар. Въпреки това той изрази съмнение, че това, на което ще станем свидетели в \"Няма време да умра\" няма да постигне целта - даването и на жените да се заиграят с персонажа. \"Не мисля, че ще се случи с тези продуценти\", каза лаконично той, като допълни, че би следвало екипът на \"Няма време да умра\" да адаптира героя по адекватен начин на фона на движения като MeToo и Time's Up.", "date": "2019.09.09", "title": "Пиърс Броснан се застъпи за идеята жена да изиграе Джеймс Бонд"}
{"url": "https://www.monitor.bg:443/bg/a/view/stovariha-kamari-s-polski-domati-na-borsite-174858", "text": "В разгара на лятото зеленчуковите борси преливат от продукция, внесена на ниски цени от Полша, Македония или Турция. Това съобщи агросайтът Синор. бг. В началото на миналата седица сторичната борса в квартал „Дружба“тирове с домати от полша са стоварили маса стока. В резултат на което цената на розовия домат падна до критично ниски нива от 40 до 60 стотинки за килограм. За това са сигнализарил земеделски поризводители от Пловдивско и Пазарджишко.   „Който е заложил късни сортове домати, направо гори, тъй като при този дъмпинг скоро цената на килограма ще падне до 30-40 ст., изплакали са стопани, пожелали анонимност. Себестойността за производство на розовия домат от българските фермери расте, още повече, че само за брането дневната надница е скочила на 50 лв на ден. Това означава, че при срива в цените целият бранш ще бъде на загуба, затова и стопаните. Никой не разбира защо се стимулират търговците, внасящи планини от домати, а се потискат производителите. Според земеделците дори програмите за реклама на български зеленчуци зад граница според тях са пълна безсмислица, защото ефектът от тях е никакъв. От пет години на изложението „зелена седмица“ в Берлин чиновниците обещават да съдействат на млади производители от Пазарджишко да продават розов домат в центъра на германската столица. И до днес обаче подобен магазин нито е отворен, нито е създадена хладилна база, която да улесни градинарите за подобна търговия. „Добре че беше една частна фирма от български роми, която ни подаде ръка и сега продаваме малки количества розов домат в Берлин“, посочиха земеделци от региона.    ", "date": "2019.09.09", "title": "Стовариха камари с полски домати на борсите "}
{"url": "https://www.monitor.bg:443/bg/a/view/cacarov-predlaga-otmjana-na-bg-grajdanstvoto-za-njakolko-chujdenci-174908", "text": "Главният прокурор Сотир Цацаров отправи предложения до министъра на правосъдието за отмяна на натурализацията (на придобито българско гражданство) по отношение на Сергей Олегович Дружинин, Каир Закирович Рахимов, Владислав Леонидович Левицкий, Галина Олеговна Улютина, Магди Мохеб Камил Кассабгуи и Мустафа Мухаммад Хюсеин Хемани. Във Върховната касационна прокуратура са постъпили сигнали от ДАНС за допуснати нарушения в хода на процедурата по придобиване на гражданство, както и неизпълнение на задълженията за поддържане на инвестиции, станали основание за получаване на българско гражданство. В хода на извършваната проверка са установени основания за отмяна на натурализацията по отношение на още две лица, граждани на други държави. За всеки от тях главният прокурор е сезирал министъра на правосъдието, с искане да отправи предложение до президента на Република България за издаване на указ за отмяна на натурализацията. От прокуратурата съобщават, че предложенията касаят лицата: - Омру Махмуд Фаузи Дасуки, роден в гр. Гиза, Египет, придобил българско гражданство с Указ № 70 от 08.06.2018 г. на Вицепрезидента на Република България, поради укриване от него на факти, които биха послужили като основание за отказ за придобиване на българско гражданство. В хода на проверката е установено, че придобитите от О. Дасуки български държавни облигации, като законова предпоставка за придобиване на българско гражданство, не са били налични като инвестиция дори и към момента на приключване на процедурата по придобиване на наше гражданство и не са установени инвестиции, които лицето да е поддържало в изискуемия се двугодишен срок. - Сахм Абдул Абдул Яги, роден в гр. Йерусалим, Израел, придобил българско гражданство с Указ № 44 от 24.04.2018 г. на Вицепрезидента на Република България, поради укриване от него на факти, които биха послужили като основание за отказ за придобиване на наше гражданство и неподдържане на инвестицията, станала основание за българско гражданство поне в минималния законов срок от две години. И по отношение на лицето С. Яги е установено, че придобитите от него държавни ценни книжа не са били налични към момента на приключване на процедурата по придобиване на наше гражданство и не са установени инвестиции, които лицето да е поддържало в изискуемия се двугодишен срок. Проверката на Върховната касационна прокуратура по сигналите на ДАНС и за други лица продължава.", "date": "2019.09.09", "title": "Цацаров предлага отмяна на БГ гражданството за няколко чужденци"}
{"url": "https://www.monitor.bg:443/bg/a/view/grigor-dimitrov-e-otnovo-v-top-25-v-sveta-174909", "text": "Страхотното представяне на Григор Димитров на Откритото първенство на САЩ по тенис и достигането до полуфинал на последния за годината турнир от Големия шлем за първи път му осигуриха огромен скок в световната ранглиста. Роденият в Хасково тенисист вече е 25-ти в света. Мачовете му през двете седмици в Ню Йорк обезпечиха скока с 53 места в подреждането. Димитров беше за последно в топ 25 на класирането на 17 февруари 2019 г. Малко след отпадането му на осминафинал на Откритото първенство на Австралия, той беше 24-ти в света. След това му се наложи да се бори с контузия в рамото, която предизвика спад в ранглистата. Това не е най-голямото изкачване за Димитров в класирането на най-добрите тенисисти. През август 2010 г. той записа скок от 245-та на 184-та позиция (61места), след като спечели чалънджър турнира в Женева. През настоящата седмица българинът отбелязва най-голям прогрес в топ 200 на света.", "date": "2019.09.09", "title": "Григор Димитров е отново в топ 25 в света"}
{"url": "https://www.monitor.bg:443/bg/a/view/spirat-dvijenieto-prez-tunel-krichim-prez-noshtta-174914", "text": "От 9-ти до 13-ти септември, от 22:00 ч. до 6:00 ч. сутринта, ще се спира движението през тунел „Кричим“ на път IIІ-866 Кричим - Михалково. Обходният маршрут е по път II-86 Пловдив - Асеновград - Смолян. На 11 септември /сряда/ от 13 ч. до 15 ч. ще се ограничи преминаването по третокласния път за извършването на взривни работи, свързани с разширяване на пътното платно в района на паметника на 22-та разстреляни перущенци. Той е в отсечката между Кричим и тунел „Кричим“. Обходният маршрут е по път II-86 Пловдив - Асеновград - Смолян. Строителните дейности са част от проекта за рехабилитация на 15,29 км от път IIІ-866 Михалково - Кричим от км 88+050 до км 103+341. Това е участъкът от изхода на Кричим до яз. „Въча“. Проектът - лот 23, се финансира по Оперативна програма „Региони в растеж“ 2014-2020 г., чрез Европейския фонд за регионално развитие и националния бюджет. Инвестицията е за близо 23 млн. лв. Необходимо е шофьорите да карат внимателно, със съобразена скорост и да спазват стриктно пътната сигнализация. По проекта се ремонтират 4 големи мостови съоръжения и тунела „Кричим”, който е с дължина 130 м. Тунелът е изграден през 1963 г., като оттогава досега не е ремонтиран. Съоръжението ще бъде с нова хидроизолационна и дренажна система, пътна настилка, тротоари, енергоефективна осветителна система и др. По трасето на участъка се изграждат подпорни и укрепителни стени с различна височина, както и укрепване на откосите с високоякостни мрежи. Изпълнител на строително-монтажните работи е „АВТОМАГИСТРАЛИ ЧЕРНО МОРЕ“ АД, а подизпълнител е „ИСА 2000“ ЕООД. Стойността на договора е 22 777 396,14 лв. с ДДС. Строителният надзор осъществява „ПЪТКОНСУЛТ 2000“ ЕООД. Договорът им е за 436 800 лв. с ДДС. Авторският надзор се осъществява от „Илия Бурда” ЕООД. Техният договор е за 9 258 лв. с ДДС.", "date": "2019.09.09", "title": "Спират движението през тунел „Кричим“ през нощта"}
{"url": "https://www.monitor.bg:443/bg/a/view/bylgarski-chistachki-i-stroiteli-pylnjat-bruksel-174912", "text": "Българите, които живеят законно в Брюксел, работят основно като чистачки и строители. Това показват данни от проучване на Свободния университет в столицата на ЕС. Положението е същото за съседите ни от Румъния, както и за гражданите от Полша. Населението на Брюксел в момента е 1.2 млн. души като за периода 2000-2018 г. то се е увеличило с 240 хил. души. 55% от това увеличение се дължи на чужденците от Европейския съюз (ЕС) и те са вече 23% от живеещите в белгийската столица. За близо 20 години имигрантите в града са се увеличили почти двойно от 145 хил. на 275 хил. души. Най-често те са на възраст между 25 и 54 години. По-голям е делът на жените имигранти от новоприетите държави в ЕС (Естония, Латвия, Литва, Полша, Чехия, Словения, Словакия, Унгария, Малта, Кипър, Румъния, България, Хърватия), като единствено при гражданите на България, Румъния и Полша се наблюдава числено превъзходство на мъжете. С изключение на гърците и британците, представителите на всички други европейски националности се увеличават. Най-голям ръст има при гражданите от новоприетите в ЕС страни. От 2016 г. насам обаче се отчита задържане на притока на новодошли европейци, вероятно заради липсата на нови разширявания на Общността. Предпочитанията за квартал за живеене почти не са се променили, показва още проучването. Най-много европейски имигранти има в центъра на града или в т. нар. Пентагон. В източната му част техният брой може да стигне дори 40%. Южната част повече се търси от французи, докато поляци, румънци и българи се заселват основно в западните квартали на Брюксел.", "date": "2019.09.09", "title": "Българите в Брюксел основно чистачки и строители "}
{"url": "https://www.monitor.bg:443/bg/a/view/pochina-jenata-ot-katastrofata-na-trakija-v-nedelja-174916", "text": "85-годишната жена, която бе ранена при тежката катастрофа в неделя на магистрала „Тракия”, е починала, съобщиха от полицията в Пловдив. Пътното произшествие блокира аутобана в посока Бургас около 14,30 часа в неделя. Тогава 57-годишен шофьор не успял да овладее леката си кола „Пежо” и се блъснал в мантинелата на магистралата. От удара негова спътничка на 85 години изхвърчала на пътното платно. Тя била откарана в болница с тежки травми и въпреки усилията на лекарите, по-късно починала. Алкохолната проба на шофьора е отрицателна, уточниха от полицията в града. По случая работи окръжната прокуратура в Пловдив, където е било образувано досъдебно производство.  ", "date": "2019.09.09", "title": "Почина жената от катастрофата на „Тракия” в неделя"}
{"url": "https://www.monitor.bg:443/bg/a/view/toto-pechalbi-tiraj-72-174911", "text": " Числа - 10, 15, 30, 34, 35, 48. Печалби: 6 - 1 по 2 270 566,80 лв., 5 - 2 по 13 193,10 лв., 4 - 288 по 91,60 лв., 3 - 6031 по 6,10 лв., ДЖАКПОТ: 2 000 000,00 лв. : Числа - 3, 4, 26, 29, 31, 36. Печалби: 6 - няма, 5 - 3 по 3 614,20 лв., 4 - 240 по 45,20 лв., 3 - 4405 по 3,60 лв., ДЖАКПОТ: 639 097,48 лв.  I теглене -  3, 6, 10, 13, 18. Печалби: 5 - 4 по 5 533,80 лв., 4 - 335 по 76,20 лв., 3 - 8637 по 4,30 лв. ДЖАКПОТ: няма II теглене - 12, 15, 26, 28, 30. Печалби: 5 - 1 по 22 135,10 лв., 4 - 196 по 130,30 лв., 3 - 5684 по 6,60 лв. ДЖАКПОТ: няма  Позиция - 1, 6, 9; цифра - 8, 1, 6. Печалби: 3 - 2 по 14 193,20 лв., 2 - 1118 по 25,40 лв.  9, 12, 16, 47, 48; Зодия - 11. Печалби: 5+1- няма, 5 - няма, 4+1 - няма, 4 - 1 по 500,00 лв., 3+1 - 14 по 100,00 лв., 3 - 152 по 10,00 лв., 2+1 - 200 по 5,00 лв., 1+1 - 1111 по 1,50 лв., 2 - 2529 по 0,80 лв., 1 - 1798 по 1,00 лв. ДЖАКПОТ: 3 000 000,00 лв.  Година: 31, месец 2, дата 23, ден 7. Печалби: I група - няма, II група - няма, III група - 3 по 116,70 лв., IV група - няма, V група - 1 по 218,80 лв., VI група - 9 по 19,50 лв., VII група - 9 по 23,40 лв., VIII група - 9 по 19,50 лв., IX група - 46 по 5,70 лв., X група - 73 по 4,20 лв., XI група - 60 по 5,80 лв., XII група - 154 по 2,80 лв., XIII група - 386 по 2,40 лв., XIV група - 1130 по 1,30 лв., XV група - 2215 по 1,10 лв. ДЖАКПОТ: 28 347,45 лв.", "date": "2019.09.09", "title": "Тото печалби, тираж №72"}
{"url": "https://www.monitor.bg:443/bg/a/view/politiko-izvestni-i-neizvestni-v-bydeshtata-evrokomisija-174910", "text": "Новоизбраният председател на Европейската комисия Урсула фон дер Лайен съобщи, че е утвърдила списъка с предложения за нови еврокомисари, който ще представи на Европейския парламент. За България се потвърждава името на еврокомисаря Мария Габриел. Уточнено е, че утре по обяд Урсула фон дер Лайен ще представи разпределението на отговорностите в новата ЕК. Съобщението показва, че за Румъния е одобрена Рована Плумб. Тя бе едно от двете имена, предложени от Букурещ. Румънските власти единствени откликнаха на желанието на Урсула фон дер Лайен да предложат мъж и жена за еврокомисар, за да се постигне полово равновесие в новата комисия. До 1 ноември се предвижда предложените за нови еврокомисари да преминат изслушвания и гласуване в ЕП. След това те ще положат клетва пред Съда на ЕС. Европейската редакция на Politico обобщава информацията към настоящия момент:   Кой остава? Валдис Домбровскис, Латвия, Европейската народна партия (ЕНП) Настояща роля: Вицепрезидент на Европейската комисия за еврото и социалния диалог Очаквана роля в новата Комисия: Латвия се надява да получи портфейл, свързан с финанси и икономика, според официални лица. Мария Габриел, България, ЕНП Настояща роля: Европейски комисар за цифровата икономика и общество Очаквана роля в новата комисия: Българският премиер Бойко Борисов е отхвърли поста на Върховен представител за външната политика за страната си и поиска „комисар с истинско портфолио“. Съгласно думите му, София ще се радва да запази настоящото си портфолио. Йоханес Хан , Австрия, ЕНП Текуща роля: Европейски комисар за политиката на съседство и разширяването Очаквана роля в новата Комисия: Длъжностните лица на ЕС предположиха, че Хан може да бъде кандидат за бюджетния портфейл, но не е направено официално изявление. Фил Хоган, Ирландия, ЕНП Текуща роля: Европейски комисар по земеделието Очаквана роля в новата Комисия: Хоган е водещият кандидат за комисар по търговията. Вера Йоурова, Чешка република, „Алианс на либералите и демократите за Европа“ (АЛДЕ) Настояща роля: Европейски комисар по въпросите на правосъдието, потребителите и равенството между половете Очаквана роля в новата Комисия: На Йоурова е предложено портфолио, фокусирано върху въпросите на демокрацията, включително управлението на законите, дезинформацияте, нормативите срещу речите на омраза, но не е ясно дали тя е решила да го приеме. Работата вероятно ще бъде от пост вицепредседател на ЕК. Марош Шефчович, Словакия, Партия на европейските социалисти (ПЕС) Настояща роля: Вицепрезидент на Европейската комисия, отговарящ за енергийния съюз Очаквана роля в новата Комисия: Словакия се надява да получи пост на вицепредседател със „силен портфейл\". Франс Тимерманс, Нидерландия, ПЕС Настояща роля: Първи вицепрезидент на Европейската комисия Очаквана роля в новата Комисия: Очаква се Тимерманс да запази позицията на първи вицепредседател. Неговият портфейл остава неясен, въпреки че служителите предполагат, че поста на старши вицепредседател може да бъде разделенина два големи портфейла: един съсредоточен върху екологичните проблеми, а другият - върху цифровите въпроси. Маргрете Вестагер, Дания, АЛДЕ Настояща роля: Европейски комисар по въпросите на конкуренцията Очаквана роля в новата Комисия: Очаква се Вестагер също да заеме старши вицепредседателски пост в новата Комисия съгласно споразумение, договорено между лидерите на ЕС. Кой е на път да влезе в новата ЕК? Жозеп Борел, Испания, ПЕС Настояща роля: Министър на външните работи на Испания Очаквана роля в новата Комисия: Съветът определи Борел като следващ върховен представител на ЕС, отговарящ за външните работи и политиката на сигурност. Хелена Дали, Малта, ПЕС Настояща роля: Министър по европейските въпроси и равенството Очаквана роля в новата Комисия: Не е сигурно какво портфолио ще поеме Дали. Елиза Ферейра , Португалия, асоцииран член на ПЕС Настояща роля: Вицегуверньор на Банката на Португалия, бивш министър и бивш евродепутат. Очаквана роля в новата Комисия: Португалия прояви интерес към портфолиото на регионалните политики. Паоло Джентилони, Италия, ПЕС Текуща роля: Бивш премиер и бивш външен министър Очаквана роля в новата Комисия: Новото правителство на Италия потвърди, че Джентилони е кандидатът на страната за ЕК. Италианските служители изразиха интерес към икономическо портфолио като конкуренцията, но на Джентилони липсва опит в икономическата политика. Силви Гулар, Франция, АЛДЕ Настояща роля: Вицегуверньор на Френската централна банка, бивш евродепутат Очаквана роля в новата Комисия: Миналата седмица стана ясно, че Франция се интересува от портфейла на вътрешния пазар. Илва Йохансон, Швеция, ПЕС Текуща роля: Министърът на заетостта на Швеция Очаквана роля в новата Комисия: Неясна, но Йохансон има опит в политиката по заетостта, образованието и благосъстоянието. Стела Кириакидес, Кипър, ЕНП Настояща роля: Член на Камарата на представителите на Кипър Очаквана роля: Кириакидес има сериозен опит в здравеопазването и може да поеме портфолио, свързано с тази област. Янеш Ленарчич, Словения, държавен служител, готов да работи като част от АЛДЕ Настояща роля: Посланик на Словения в ЕС Очаквана роля в новата Комисия: Словения се интересува от портфейли като разширяване, регионална политика, енергетика и търговия. Дидие Райндерс, Белгия, АЛДЕ Настояща роля: Вицепремиер и външен министър на Белгия Очаквана роля в новата Комисия: Като външен министър и бивш министър на финансите, Райндерс има опит в редица политически въпроси и се счита за възможна алтернатива на Йоурова. Маргаритис Схинас , Гърция, ЕНП Настояща роля: Доскоро главният говорител на Европейската комисия Очаквана роля в новата Комисия: Не е ясно кой пост може да поеме Схинас, който участва в процеса на вземане на решения в ЕС от почти три десетилетия. Николас Шмит , Люксембург, ПЕС Сегашна роля: Член на Европейския парламент и бивш министър на труда, заетостта и социалната икономика. Той беше официално номиниран като кандидат на Люксембург в Комисията в края на юли. Очаквана роля в новата Комисия: Шмит изрази интерес към портфолиото на социалната политика. Кадри Симсън , Естония, АЛДЕ Настояща роля: Симсън е министър на икономическите въпроси на Естония от 2016 г. до 2019 г. Очаквана роля в новата Комисия: Симсън се счита за водещ кандидат за енергийния портфейл. Виргиниус Синкевичиуш, Литва, част от групата на Зелените/Европейски свободен алианс Неговият Земеделски съюз е част от групата на Зелените/Европейски свободен алианс в Европейския парламент, но не е член на чадърното политическо семейство - Европейската Зелена партия. Настояща роля: Министърът на икономиката и иновациите в Литва Очаквана роля: Синкевичиуш потвърди в началото на септември пред местните медии, че една от възможностите за него е пост, фокусиран върху околната среда, изменението на климата и борбата със замърсяването, но отбеляза, че не е взето окончателно решение. Дубравка Шуйча, Хърватия, ЕНП Настояща роля: Член на Европейския парламент Очаквана роля в новата Комисия: Остава несигурно кой портфейл ще бъде предложен на бившия кмет на Дубровник. Нейните познания за Западните Балкани биха могли да я направят кандидат за пост за разширяването. Ласло Трошчани, Унгария, съюзник на Виктор Орбан Настояща роля: Изпълнява функциите на министър на правосъдието на Унгария от 2014 г. до 2019 г. и сега е член на Европейския парламент. Очаквана роля в новата Комисия: Трошчани призна, че се интересува от провеждане на европейската политика за съседство и разширяване, или от международно сътрудничество и развитие. Юта Урпилайнен, Финландия, ПЕС Настояща роля: Член на парламента на Финландия, изпълнява функциите на министър на финансите на страната от 2011 г. до 2014 г. Очаквана роля в новата Комисия: Финландия се интересува от финанси, бюджет, изследвания и иновации, външни отношения и развитие. Урсула фон дер Лейен , Германия, ЕНП Текуща роля: Избраният председател на Комисията, преди това министър на отбраната на Германия Роля в новата Комисия: Фон дер Лейен беше определена за следващ председател на Комисията от Европейския съвет. Тя бе потвърдена при гласуване в парламента в средата на юли. Януш Войцеховски, Полша, бивш лидер на Полската селска партия, сега в съюз с „Право и справедливост“, част от Алианса на консерваторите и реформаторите в Европа Настояща роля: Член на Европейската сметна палата. Той е депутат от листата на партията „Право и и справедливост“. Очаквана роля в новата Комисия: На страната беше предложено земеделското портфолио. Кой напуска ЕК? Витенис Андриукаитис, Литва, ПЕС Настояща роля : Европейски комисар по въпросите на здравето и безопасността на храните Андрус Ансип, Естония, АЛДЕ Настояща роля : Ансип беше вицепрезидент на Европейската комисия за единния цифров пазар, но подаде оставка, за да заеме място в Европейския парламент. Елжбета Биенковска, Полша, ЕНП Настояща роля : Европейски комисар за вътрешния пазар, промишлеността, предприемачеството и МСП Виолета Булч , Словения, АЛДЕ Настояща роля: Европейски комисар по транспорта Мигел Ариас Канете , Испания, ЕНП Настояща роля: Европейски комисар за климатичните действия и енергетиката Корина Крету, Румъния, ПЕС Настояща роля: Крету беше европейски комисар по регионалната политика, но подаде оставка, за да заеме място в Европейския парламент. Жан-Клод Юнкер, Люксембург, ЕНП Текуща роля: Председател на Европейската комисия Юрки Катайнен, Финландия, ЕНП Настояща роля: Вицепрезидент на Европейската комисия за работни места, растеж, инвестиции и конкурентоспособност Джулиан Кинг, Обединеното кралство Настояща роля: Европейски комисар за съюза за сигурност Сесилия Малмстрьом , Швеция, АЛДЕ Настояща роля: Европейски комисар по търговията Карлос Моедас, Португалия, ЕНП Настояща роля: Европейски комисар за научните изследвания, науката и иновациите Невен Мимица, Хърватия, ПЕС Настояща роля: Европейски комисар за международно сътрудничество и развитие Федерика Могерини, Италия, ПЕС Настояща роля: Върховен представител на ЕС за външните работи и политиката на сигурност Пиер Московичи, Франция, ПЕС Настояща роля: Европейски комисар по икономическите и финансовите въпроси, данъците и митниците Тбор Наврашич, Унгария, ЕНП Настояща роля: Европейски комисар по въпросите на образованието, културата, младежта и спорта Гюнтер Йотингер , Германия, ЕНП Настояща роля: Европейски комисар по бюджета и човешките ресурси Христос Стилианидес, Кипър, ЕНП Настояща роля: Европейски комисар за хуманитарна помощ и управление на кризи Мариан Тисен, Белгия, ЕНП Настояща роля: Европейски комисар по въпросите на заетостта, социалните въпроси, уменията и мобилността на работната сила Кармену Вела, Малта, ПЕС Настояща роля: Европейски комисар по околната среда, морските въпроси и рибарството", "date": "2019.09.09", "title": "Фон дер Лайен одобри еврокомисарите, утре представя списъка"}
{"url": "https://www.monitor.bg:443/bg/a/view/borisov-shte-imame-resor-kojto-shte-e-dostoen-za-bylgarija-174913", "text": "Аз съм убеден, че ще имаме ресор, който хем ще ни харесва, хем е модерен, хем ще е достоен за България и поне три пъти по- голямо финансиране от досегашното. Това мога да кажа към днешна дата. Това заяви премиерът Бойко Борисов по време на откриването на модернизираната учебна база на НСА на ул. \"Гургулят\" в София.  Борисов обясни, че заради председателят на комисията и заради молбата й не са задали въпрос. От думите му стана ясно, че след като тя сглоби цялото правителство с ресорите тогва ще излезнат и ще коментират. Малко преди това Борисов поздрави студенти и преподаватели, които са се борили за спасяването на сградата. \"Дано хейтърите утре не ме заподозрат в конфликт на интереси, защото тук на втория етаж защитавах докторантура\", пошегува се той. \"Сложете им едни стари снимки, да видят какво е свършено, а пък после да си плямпат каквото искат, защото толкова бързо забравят, все едно са се родили днес. Ние за 10 години има какво да покажем и за 100 – имаме, но да не богохулствам, обърна се премиерът към ректора на НСА \"Васил Левски\" професор Пенчо Гешев Пред сградата на академията на улица \"Гургулят\" 1 той връчи на Борисов уникална снимка на Георги Аспарухов - Гунди. \"Колко е необходим той за българския футбол днес\", възкликна премиерът. Борисов подчерта, че сградата е била спасена от кражба и добави, че само един обект им останал да спасят от тези, които говорели за корупция.  По думите на премиера Борисов по тази програма в България за двата програмни периода са влезли и ще влезнат около 1 милиард лева - за училища, детски градини и университети. Той добави, че това е направено с 5 милиона. \"Нали си представяте какво може да се направи с 1 милиард\", добави още Борисов. На церемонията присъства и кметът на София Йорданка Фандъкова. Тя изрази радостта си от присъствието си на откриването на сградата. По думите й образоването е изключително важно за младите хора и студентите от НСА са се включили активно в инициативата \"София - Европейска столица на спорта. Проф.Гешев благодари на премиера за неговата лична заслуга за опазване на спортните имоти на академията. Общата сума на проекта е 3 755 636, 28 лева От Европейския съюз идват 2,5 милиона, от Министерството на регионалното развитие - 525 хиляди лева, финансирането от НСА е 255 636, 28 лева. Председателят на ПП ГЕРБ Бойко Борисов подписа рамкови политически споразумения за местните избори с ПП „Обединени земеделци“ и ПП „Български демократически форум“. От страна на ПП „Обединени земеделци“ споразумението подписа председателят на партията Петя Ставрева, а от страна на ПП „Български демократически форум“ - председателят Жаклин Толева.\"С оглед на успешното партньорство от европейските избори тази пролет и постигнатата убедителна победа на тях, ръководствата на ГЕРБ, „Обединени земеделци“ и „Български демократически форум“ се договориха ползотворното сътрудничество да продължи и за местните избори\", казват от централата на управляващата партия. В документите се посочва, че структурите на ПП ГЕРБ могат да сформират коалиции с двете партии за съвместно явяване в различни общини чрез излъчване на обща кандидатура за кмет и обща листа с общински съветници.", "date": "2019.09.09", "title": "Борисов: Ресорът ни в ЕК ще е достоен за България"}
{"url": "https://www.monitor.bg:443/bg/a/view/falshiva-novina-ubi-klint-istuud-174915", "text": "Клинт Истууд стана поредната жертва на фалшиви новини. 89-годишният актьор и режисьор влезе в новинарския поток на Запад със \"смъртта си\", която бе докладвана в публикация в социалните мрежи. В поста, който бе прегледан от над 350 000 потребители във Фейсбук, се твърди, че Истууд е получил инфаркт по време на снимки за реклама. По-късно бе създаден и цял YouTube канал, в който отново единствената тематика е \"смъртта\" на звездата от \"Добрият, лошият и злият\". Той е все още жив и в отлично здраве, категорични са от екипа на Истууд след светкавичното разпространение на новината за \"кончината\" му. До момента все още не е ясно кой е източникът на фалшивата новина. Това не е и първият път, в който актьорът попада в подобна ситуация. За смъртта му се спекулираше и преди две години.", "date": "2019.09.09", "title": "Фалшива новина \"уби\" Клинт Истууд"}
{"url": "https://www.monitor.bg:443/bg/a/view/bg-piperyt-pozorno-udari-dynoto-174854", "text": "Производството на българския пипер позорно стигна дъното. Миналата година реколтата е била най-слаба от 100 години насам. Тази засега отбелязва 10% ръст в производството спрямо 2018 г.  Българският пазар е един от най-ненаситните в консумация на чушки. Защото изяждаме около 320 хил. т годишно пипер. Но от тях внасяме 280 хил. т. А последната десетилетка на осемдесетте години на 20-и век сме били лидери в производството на пипер на глава от населението в света. Това гневно констатира пред „Телеграф“ Георги Василев, гл. секретар на Асоциация „Български пипер“. За справка Георги Василев се занимава от тридесет години с производство и продажба на пипер, познава международните пазари и търгува с българския продукт. Причината? Безнадеждно объркана схема в производството и политиката на пазара по отношение на българските зеленчуци въобще. За пипера се говори, и той е малко по-добре от доматите например, защото съществува Асоциация „Български пипер“, изтъкна браншовикът. Преди 1989 г. страната не само е имала гарантирани пазари. Тя е произвеждала  продукта с ниска себестойност и високо качество. А това е включвало приложение на научни постижения. Днес си имаме един институт за производство на семена „Марица“, който е застинал на ниво 1989 г. В същото време светът върви напред в технологично отношение с бързи темпове, аргументира се Василев. Браншовикът изтъкна няколко основни причини за срива на зеленчукопроизводството и в частност производството на пипер. На първо място постави политиката на импорт. Според него в страната ни е много по-изгодно да се внасят плодове и зеленчуци, отколкото да се изнасят. Импортът има интерес да потиска националното производство. Така е, защото от него по веригата печелят не само търговците, а и чиновници. Като друга съществена причина той посочи валутния борд. Невъзможността да се отчита инфлацията всъщност помага на импорта и държи застинала цената за 1 кг чушки например, които получава градинарят. Трета причина той посочи отношението на държавата и респективно министерство на земеделието. Неговите вини са, че няма отдел, който да се занимава с експортна политика. Другата вина е, че в страната няма истински зеленчукови борси, а тържища. Въпреки че се наричат борси, техните функции не са такива, изтъкна Василев. Показател за това е, че няма справедливо регулиране на цените в различните части на страната на един и същи зеленчук за един ден. Така едно качество пипер в София на т.нар. борса може да струва 10 лв. например, а в другия край на страната 2 лв. Тези т.нар. борси според него всъщност източват земеделските производители. С различни такси на входа и изхода и накрая, излизайки от там, те си дават сметка, че няма никаква сметка да си продават продукцията по тези места, където са в неравна конкуренция с импортните зеленчуци.   Каква работа върши обвързаната подкрепа на зеленчукопроизводителите? Никаква, е отговорът на Георги Василев. Практически няма такава, защото в момента, в който градинарят излезе на полето, още в самото начало трябва да е вкарала 600 лв. в декар пипер, а субсидията е 120 лв. Когато поставяме въпроса пред земеделското министерство за по-високи помощи, за да увеличим количеството на реколтата, ни се отговаря следното. „Изобщо ЕС и МЗХГ не са заинтересовани да се увеличава производството на зеленчуци в България“. Дават се субсидии за подкрепа на доходите на земеделските производители, с цел да не се произвежда повече. Ако произведем повече от годината на влизане в ЕС, ще ни спрат субсидиите. Така излиза, че се дават пари, за да се поддържа статуквото.  На фона на тези обяснения звучи прелюбопитно какво се случва в една Полша, която също е член на Европейския съюз. „Аз познавам Полша отлично, преди 50 г. поляците научиха какво е домат. В момента произвеждат 400 хил. т пипер и 4 млн. т домати. Полша от нас купуваше 100% домати и пипер. Сега продава домати и пипер в 37 държави“, разказа Георги Василев.   По данни на министерство на земеделието през юли в страната са произведени едва 6964 т пипер, докато вносът от съседните Турция, Гърция и Македония надхвърля 7551 т. Така се покрива вътрешното потребление от малко над 13 хиляди тона, сочи анализът за юли т.г. През 2016 г. производството на сладък и лют и пипер е стигало 72 хил. т годишно. Така през 2019 г., ако умножим произведените за месец 6964 т в идеалния вариант по четири, които са основните месеци за реколтата от пипер, означава, че реколтата за 2019 г. ще стигне едва около 28 хил. тона. Или за четири години производството главоломно е сринато.   Най-скучният пазар на пипер в Европа е българският. Произвеждаме основно капия, а трябва да имаме поне 50 вида сортове, дори 100. Това със съжаление констатира Георги Василев, главен секретар на асоциацията на пиперопроизводителите в България. Той търгува на международния пазар от 30 г. и изнася български пипер за 15 страни. Една от основните причини според него е лютелиският подход в производството на пипера.  Производителите твърдят, че им искат капия и ние произвеждаме 98% капия. Къде е тривърхият ни пипер долма, няма ги и другите сортове.  ", "date": "2019.09.09", "title": "БГ пиперът позорно удари дъното"}
{"url": "https://www.monitor.bg:443/bg/a/view/do-dva-meseca-se-ochakvat-novite-pravila-za-elektricheskite-trotinetki-174905", "text": "До два месеца правилата за движение по пътищата за електрическите тротинетки ще са разписани. До края на тази седмица Държавната агенция за пътна безопасност се очаква да е готова с предложения за правила за ползването на модерните средства за придвижване.  Готови сме с проект за промени в Закона за движение по пътищата, така че вярвам, че до месец - два бихме могли да имаме регламент по какъв начин да се придвижват тротинетките във всички области на България. Това обясни Зафир Зарков, зам.-председател на комисията по транспорта в Столичния общински съвет в ефира на БНТ.   Междувременно пътната полиция в София написа акт на водач на такова превозно средство. В района на кръговото на телевизионната кула в София полицаи издадоха акт на Пол Найденов за нарушение на Закона за движение по пътищата. В него е написано, че е нарушен текст от закона, който казва, че по пътищата, отворени за обществено ползване, се допускат само моторни превозни средства и ремаркета, които са регистрирани и са с табели с регистрационен номер.", "date": "2019.09.09", "title": "До два месеца се очакват новите правила за електрическите тротинетки"}
{"url": "https://www.monitor.bg:443/bg/a/view/dvama-sa-s-opasnost-za-jivota-sled-katastrofata-kraj-blagoevgrad-174903", "text": "Двамата,пострадали при катастрофата на ГП Е-79 на влизане в Благоевград вчера преживяха нощта, но състоянието им остава тежко, в кома са, не позволява транспортиране до столична клиника.   около 17.20 ч. пикап “Ситроен“ на Община Благоевград катастрофира на влизане в града откъм м. Антените. омобилъАвтт се блъсна в разделящата двете платна гъвкава ограда, прелетя над нея и след удар в стълб на осветлението падна в платното за Дупница. При удара в стълба от автомобил изхвръкват между двете мантинели 47-годишният И.Ч., служител на приюта за кучета, намиращ се между селата Покровник и Мощанец. С него пътува 48-годишната Е.М., тя е с тежка травма на главата и ръка; мъжът е с политравма, включително пробити от счупени ребра и двата бели дроба. И двамата са в реанимация с опасност за живота. Мъжът лъхал на алкохол, в пикапа са открити празна бутилка от спиртно питие, разследващият катастрофата следовател е наредил и на двамата в автомобила да се вземат кръвни проби, има съмнения кой е управлявал ситроена, тъй като и двамата са открити извън него. Миналата година от „Четири лапи“ подадоха сигнал, че автомобилът със същия регистрационен номер като катастрофиралия вчера, е пуснал 17 кучета в района на Стара Кресна. Отдавна съществуват съмнения, че вместо да ги настаняват в приюта, безстопанствените кучета в Благоевград се улавят и пускат в съседни общини.", "date": "2019.09.09", "title": "Двама са с опасност за живота след катастрофата край Благоевград"}
{"url": "https://www.monitor.bg:443/bg/a/view/majkyl-malarki-razsledva-nlo-174844", "text": "Какво се получава, когато съберем носителя на „Оскар“ Робърт Земекис и реални драматични истории за НЛО? Отговорът е сериалът „Проект Синя книга“, който счупи рекорди по гледаемост в САЩ, а на 19 септември ще дебютира пред българския зрител от 22 ч. по Epic Drama. Поредицата е базирана на действителни свръхсекретни разследвания на НЛО и свързани с тях феномени, проведени от ВВС на САЩ през 50-те и 60-те години на миналия век. Основните теми, застъпени в проекта, са доверието, фалшивите новини и конспиративните теории. Всеки епизод изважда по едно автентично досие, съчетаващо теории за извънземни с действителни исторически събития. Сред случаите, върху които се хвърля светлина в сюжета, са инцидентът с чудовището от Флатуудс от Западна Вирджиния, Горман догфайт във Фарго и Светлините на Лъбок. Актьорският състав също е обещаващ. Една от главните роли е поверена на Ейдън Гилън, добил световна популярност в обувките на Питър Белиш „Кутрето“ от „Игра на тронове“. Поредицата е вдъхновена от личните преживявания на героя му - д-р Джей Алън Хайнек, университетски професор, вербуван от ВВС на САЩ, за да води топсекретната операция „Проект Синя книга“. В униформата на капитан Куин пък виждаме звездата от „Дневниците на вампира“ Майкъл Маларки. С участие се разписват още Майкъл Харни („Оранжевото е новото черно“) като генерал Хю Валънтайн, Лаура Менел („Пазителите“) в ролята на съпругата на д-р Джей Алън Хайнек, както и Ксения Соло („Черен лебед“) като Сузи Милър. Снимачният сет за втори сезон вече е разпънат, а Майкъл Маларки разказа пред „Монитор“ за сериала, героя си и впечатленията си от България. - Шоуто е на Робърт Земекис, което означава, че предлага качествена кинематография във всеки епизод. Всяка серия е като филм, всичко изглежда невероятно. И мисля, че сериалът е в перфектната граница между модерното кино и златната ера на телевизията. Мисля, че за първи път виждаме подобна продукция по темата. И то направена с класа. - Имам много любими сцени. Трудно ми е да избера, но може би любимата ми сцена е от първи сезон, когато снимах с Майкъл Империоли, когото всички познаваме от „Семейство Сопрано“. Имахме сцена с разпит, в която приготвях закуска и го нагрубих... Стигна се до игра на руска рулетка. Беше много драматично, но и вълнуващо, защото гледах „Семейство Сопрано“ още преди да реша, че искам да стана актьор. Той е легенда и излъчва нечувана харизма, която пренесе на снимачния сет. Сцените с него са сред най-добрите за Куин в първи сезон. - Да видим... В момента снимаме втори сезон във Ванкувър. Времето още е топло, което е супер. Защото миналия сезон го снимахме през зимата, а зимата във Ванкувър е меко казано брутална. Доста от снимките са нощни, което води до забавни ситуации с автомобилите, които очевидно са от 50-те или по-скоро от края на 40-те и имаме проблеми с тях. В една сцена, мисля, че в трети епизод, аз и Ейдън караме надолу по един хълм. Слизаме от колата, поглеждаме към звездите и изведнъж Куин го удря ток от колата или нещо подобно. Колата просто се развали и не можехме да я запалим. Трябваше да караме надолу по хълма, валеше, беше много студено... Преди всеки дубъл екипът трябваше да бута колата до върха на хълма. И така 12 членове на екипа нагазиха в калта и бутаха колата нагоре по хълма няколко пъти. Предполагам, че за тях това не е забавна история. Но връщайки лентата назад, това си беше много смешна ситуация. Но на снимачния сет всичко е възможно. Трябва да се справяш с проблемите. Ако екипът е добър, всичко ще е наред. Нашият екип е страхотен, група от много талантливи хора. - Ние всъщност сме много различни. Но забавното е, че щом влезеш в даден образ, започваш да попиваш много от характеристиките и привичките му. Куин е от въздушните сили, много е методичен и се справя с много неща наведнъж. Това за мен е някакъв вид благословия. Аз съм баща и ми се налага да правя много и различни неща наведнъж. Чувствам, че откакто играя Куин, се справям по-добре в балансирането между професионалния и семейния живот. Странно е. Имаме няколко общи черти, но като цяло сме различни. Едно от най-хубавите неща в професията на актьора е шансът да се превъплътиш в различни хора и да изиграеш различни ситуации. Така се учиш на емпатия към различни хора от целия свят. И е благословия да притежаваш това качество. - О, да, абсолютно. София е красив град. Мисля, че два пъти съм правил концерти там. Обожавам Източна Европа и затова фокусирам там турнетата си, защото предпочитам да пътувам на места, които са ми приятни. Чакам с нетърпение да дойда пак в България, ако ми се отдаде възможност.", "date": "2019.09.09", "title": "Майкъл Маларки разследва НЛО"}
{"url": "https://www.monitor.bg:443/bg/a/view/nadal-vdigna-19-ta-kupa-ot-shlema-sled-5-chasova-bitka-s-medvedev-174904", "text": "Рафа Надал спечели 3:2 сета двубоя си с Данийл Медведев на финала на US  Open - 7:5, 6:3, 5:7 , 4:6, 6:4. Това е четвърта титла за Матадора в САЩ. Срещата беше изпълнена с изключителни отигравания и страхотни обрати. С тази титла 33-годишният тенисист се доближава само на една от Роджър Федерер. Надал вече има 9 победи и само 1 поражение от тенисисти, които са извън Голямата четворка. 4 часа и 51 минути бяха необходими на Рафаел Надал за 19-ия триумф в Големия шлем, след като преодоля ожесточената съпротива на Медведев на най-голямата тенис сцена в света - \"Артър Аш\". След края на двубоя организаторите бяха подготвили видео с великите моменти на Надал, което видимо го разчувства и стана тема на пресконференцията му като шампион. \"Последните три часа от мача бяха много, много оспорвани. Много трудно беше да издържиш психически и физически. В края, с това видео, трибуните - които винаги са били невероятни, всички тези неща направиха момента много специален. Беше незабравимо\", коментира Надал. Както обикновено, той отдаде заслуженото на своя съперник: \"Данийл също създаде този момент. Начинът, по който се бори, по който игра, беше шампионски. Поздравления за него. Наистина вярвам, че той ще има още много шансове. Той е само на 23 години. Годината му е впечатляваща. Той има страхотно, страхотно бъдеще пред себе си. Наистина вярвам, че ще спечели титла от Шлема, дори няколко, не мислите ли? Нека видим. В този живот е невъзможно да предвидиш бъдещето. Но кариерата му изглежда много, много добре\".", "date": "2019.09.09", "title": "Надал вдигна 19-та купа от Шлема след 5-часова битка с Медведев"}
{"url": "https://www.monitor.bg:443/bg/a/view/v-rusija-vryshtat-birata-na-stadionite-174907", "text": "Продажбата на бира на руските стадиони в най-скоро време ще бъде  възобновена. Това предвижда законопроект, който вече получи положителен отзив от Министерството на финансите. Чиновниците са стигнали до извода, че реализирането на алкохолна продукция по време на спортни мероприятия „не води до негативни последици и не застрашава безопасността на запалянковците“. В момента продажбата на спиртни напитки в тези места е забранена. Компетентните органи също така са категорични, че продажбата на бира на стадионите при провеждането на важни национални или международни шампионати по футбол ще „способства за развитието на пазара на потребителски услуги“. Нещо повече – очаква се на фона на споменатото нововъведение да се увеличи и инвестиционната привлекателност на дейностите, свързани с организацията на спортни мероприятия. Ако законодателната власт гласува предложението, то част от средствата, получени от реализиране на алкохолна продукция на стадионите, ще отива за развитие на професионалния и детско-юношеския спорт. Уточнява се обаче, че готвеното облекчение няма да се отнася за детските състезания, за които ветото върху продажбата на спиртни напитки ще продължи да важи.   Междувременно стана ясно, че в магазините в Русия вече ще продават алкохол и цигари срещу предоставянето на специално мобилно приложение от страна на купувача. В момента при съмнение за възрастта на клиента, търговците са длъжни да изискват официален документ за самоличност, който потвърждава пълнолетието. Нововъведението ще действа на експериментален принцип, като то е първата крачка към въвеждането на електронни паспорти за руските граждани.  ", "date": "2019.09.09", "title": "В Русия: Връщат бирата на стадионите "}
{"url": "https://www.monitor.bg:443/bg/a/view/emil-radev-rano-e-da-se-kaje-koj-shte-e-resoryt-na-nashija-evrokomisar-174906", "text": "„Информацията за ресора на България в ЕК – „Образование и култура”, вероятно не е достоверна, самата Еврокомисия я опроверга. Съвсем в ранна фаза по структурирането на новата ЕК сме, буквално преди часове станаха ясни всички излъчени кандидати за комисари. Рано е да се каже кой ще е ресорът на нашия еврокомисар и докато няма напълно структуриране на ЕК, няма как да се каже, че една или друга държава е договорила даден ресор”. Това съобщи за bТВ евродепутатът от ГЕРБ Емил Радев по повод информацията, че България най-вероятно ще получи ресор „Образование и култура” в новата Европейска комисия. Образованието и културата, ако така бъде структуриран този ресор, ще има през следващия програмен период над 45 млрд. евро бюджет, уточни още Емил Радев. „Има голяма борба за ресорите, но самият председател на ЕК отбеляза, че трябва да се върне баланса, който беше нарушен с излъчването на петте големи в европейските институции”, каза още Емил Радев. Точно в този момент в нашата съседка Гърция текат процеси, които са опасни за националната ни сигурност. Така евродепутатът Емил Радев обясни думите на премиера Бойко Борисов, че точно в този момент не е изгодно за България да влиза в Шенген. Той припомни, че така или иначе в шенгенското пространство има възстановени гранични проверки. „Над 70 000 мигранти има по островите, пренаселиха се мигрантските лагери там. Гърция започна да извозва от островите северно от Солун голям брой мигранти и много повече зачестиха опитите да се преминава българо-гръцката граница”, обясни евродепутатът. По думите му за България е било важно важно да има пълен достъп до информационните системи на Шенген, защото това ни пази от тероризъм и организирана престъпност. Според него ЕС е склонен да даде отсрочка на Великобритания до 31 януари, за да има сделка за брекзит. Той посочи, че правата на българите и другите европейци ще бъдат защитени.", "date": "2019.09.09", "title": "Емил Радев: Рано е да се каже кой ще е ресорът на нашия еврокомисар"}
{"url": "https://www.monitor.bg:443/bg/a/view/goljam-tyrgovski-korab-se-preobyrna-kraj-djordjija-174902", "text": "Голям търговски кораб се преобърна край бреговете на Джорджия. 20 от общо 24-ма души екипаж бяха спасени, останалите четирима са в неизвестност. Дългият 200 метра кораб се преобърна в пролив, недалеч от град Брънзуик на атлантическото крайбрежие на САЩ. Бреговата охрана и пожарникари се опитват да стабилизират плавателния съд, преди да продължат с търсенето на изчезналите.  Корабът превозва автомобили и е плавал за град Балтимор. Засега няма данни за замърсяване на водата, но беше издадена забрана за къпане на няколко плажа и се правят регулярни измервания.", "date": "2019.09.09", "title": "Голям търговски кораб се преобърна край Джорджия"}
{"url": "https://www.monitor.bg:443/bg/a/view/toyota-camry-se-zavryshta-v-evropa-174899", "text": "От 1997 до 2018 година най-големият модел на Toyota в Европа беше Avensis, от който бяха направени три поколения. Само последното имаше два фейслифта. След това Toyota обяви, че спира Avensis и така в Европа марката остана без представител в D-сегмента, където от много години лидер е Volkswagen Passat. В началото на тази година Toyota обяви, че ще върне на европейския пазар един отдавна забравен модел – Camry.  В момента той се продава в Япония, САЩ, Русия и няколко страни от Азия. В родината си авторитетът на Toyota Camry е безупречен, а в Америка Camry придоби безпрецедентна популярност и се превърна в абсолютен бестселър. Сега Camry се завръща в Европа и у нас, където е представен само като хибрид. Външният вид на Toyota Camry Hybrid прави впечатление с тънката, широка и дълбока горна решетка, която подчертава емблемата на Toyota и интегрира тънки предни светлини в краищата си. Фаровете използват LED технология и имат силно отличителни дневни светлини. Голямата трапецовидна долна решетка се простира по почти цялата ширина на бронята. Страничните ъгли сякаш притискат решетката и създават визия, която подчертава широката следа и целеустремената стойка. Формата на хоризонтално подчертаните ъгли в долния ръб на бронята прелива в праговете и подчертава спортния преден спойлер, като подсилва усещането, че автомобилът е близо до пътя. По-ниската решетка има хоризонтални ребра, които са изработени прецизно и карат Camry да изглежда по-агресивно, широко и мускулесто. В профил ниският преден капак и ниската линия на покрива се комбинират с ниска позиция на седене, като по този начин центърът на тежестта визуално се сваля надолу. Раздутите арки на калниците разширяват купето, като подчертават стабилната и спортна стойка на автомобила. Купето комбинира удължена линия на покрива с малки странични стъкла, разположени в зоната на междуосието, за да се създаде стилен спортен вид. Аеродинамичните ъгли на бронята преливат от LED светлините и подчертават широката и спортна стойка на Camry. Комбинацията от остри линии, издължени плътни панели и изящно заоблени повърхности придава на модела изтънчен характер, достоен за седан от премиум сегмента. Новото Camry се предлага със 17-и 18-инчови алуминиеви колела. Влизайки в салона на Toyota Camry Hybrid първото нещо, което хваща окото, е новото табло. В интериора са използвани приятни на външен вид и допир материали, кожената тапицерия е с високо качество, а елегантните вложки, имитиращи дърво, изглеждат доста добре. Уникалният за сегмента интерфейс на Camry Hybrid разполага с три лесни за четене информационни дисплея с висока видимост и наситени цветове. Точно пред погледа на водача има 10-инчов Head-up дисплей, между уредите на таблото е интегриран 7-инчов дисплей, а на централната конзола се намира 8-инчовият дисплей, включващ мултимедийната система Toyota Touch 2. В системата са се появи функции, от които можете да следите информацията за работата на хибридната система. Всичко в салона изглежда модерно, функционално и практично. Звукът от аудиосистемата JBL е просто страхотен, дори когато свържете смартфона си и слушате музика през него. На предните седалки е удобно дори за хора с ръст 1,95 метра и едро телосложение, така че колата е една от малкото, в която ще седнат комфортно хората с размер XXL. На седалките няма досадни странични опори, които да създават дискомфорт на едрите хора, всичко е подредено ергономично и така, че преди всичко да е удобно за водача. За пътниците отзад също има достатъчно място, дори ако са високи 1,90 метра. Те могат да седнат удобно без да опират коленете си в предната седалка, а за пътниците със среден ръст тук ще е невероятно просторно. Задният ред седалки е оборудван с електрическо задвижване и с право може да се смята за най-удобния в този клас. Облегалката се регулира, има електрическа щора за задното стъкло и механични щори на страничните стъкла. В салона са поставени два USB изхода за зареждане на мобилни устройства, а 3-зоналният автоматичен климатик позволява да се контролира отделно климата на задния ред седалки. Когато чуем хибрид, най-напред се сещаме за успешната Toyota Prius. Новото Camry Hybrid е като перлата в короната на Toyota. Под предния капак са инсталирани 2,5-литров бензинов двигател и електрически мотор. Бензиновият двигател е с мощност 178 к.с. Електромоторът е с мощност 120 к.с. В резултат на това сумарната мощност е общо 218 к.с. и това наистина се усеща при ускорение. Японският седан спринтира от място до 100 км/ч за 8,3 секунди. Динамиката на ускорението за изпреварване също е доста добра. При потегляне винаги движението започва с електродвигателя и чак тогава се свърза бензиновият двигател. Благодарение на това е много лесно да ускорите както гладко, така и сравнително рязко. Комбинацията от два мотора дава приятна доза динамика. Ускорението не може да се нарече мълниеносно, но Camry има достатъчно запас от мощност. Единственото неприятно нещо е монотонното увеличаване на оборотите, както във всички двигатели без турбокомпресор. Това не е досадно, тъй като звукът на двигателя не е противен. При всички тези динамични характеристики, Toyota Camry Hybrid харчи само 6,1 л/100 км, като се има предвид, че тествах колата в различни режими – изпробвах ускорението от място до 100 км/ч, карах по магистралата със 140 км/ч и шофирах по планински серпентини. На градско огромната лимузина харчи не повече от 4,5 л/100 км. Така че като заредите догоре резервоара от 50 литра, ще можете да изминете над 1000 км до следващото пълнене. Въпреки че нямам база за сравнение с предишно поколение на Toyota Camry, мога да кажа, че версията Hybrid е с нисък център на тежестта и малък просвет, така че се управлява добре и се контролира лесно, без изненади. Новата Toyota Camry Hybrid е с предно предаване и не е направена за планински състезания, но на магистралата се държи стабилно и предсказуемо, без да тревожи водача с недозавиване и клатене. Разбира се Camry Hybrid може да се движи и само на електрическа тяга с активиране на функцията EV, но електрическият пробег е относително малък. Вероятно режимът EV е по-подходящ за задръствания или шофиране с ниска скорост при излизане от гараж. Специално внимание заслужава оборудването на Toyota Camry Hybrid, което със сигурност е най-богатото в сегмента. В най-високото ниво Luxury колата разполага със система за наблюдение на слепите зони, електрически регулируем волан, Head-up проекционен дисплей, безжично зареждане за мобилни телефони и 8 сензора за паркиране по периметъра на каросерията, както и камера за движение на заден ход. Освен това има и система за аварийно спиране, както напред, така и назад. С това богато оборудване Toyota Camry Hybrid струва 74 000 лева, което я превръща в изгодна сделка в сравнение с далеч по-скъпия конкурентен хибрид Lexus ES 300h.", "date": "2019.09.09", "title": "Toyota Camry се завръща в Европа"}
{"url": "https://www.monitor.bg:443/bg/a/view/divna-pusna-pesen-s-kauza-video-174875", "text": "Певицата Дивна зарадва феновете си с ново парче. „Най-синьото синьо“ се появи на бял свят преди броени дни, а младата изпълнителка заяви, че целта на песента е да насочи вниманието на обществото към екологичните проблеми. „Най-синьото синьо е точно моментът, когато си толкова надълбоко и не спираш да плуваш и това ти носи страхотна емоция на освобождаване на духа. Дори бих казала защото виждаш, че около теб няма нищо друго освен безкрайна вода. Бих казала, че това се припокрива доста с чувството на любовта”, обясни пред Нова тв певицата. Дивна е категорична, че екологичните проблеми не трябва да бъдат игнорирани.", "date": "2019.09.09", "title": "Дивна пусна песен с кауза (ВИДЕО)"}
{"url": "https://www.monitor.bg:443/bg/a/view/prof-gencho-nachev-neobhodim-e-kontrol-vyrhu-hospitalizaciite-174876", "text": "Час по-скоро да се направи остойностяване на медицинските услуги, коментира пред \"Монитор\" директор на болница „Св. Екатерина“ - Това означава само едно - че се ползваме с доверието на световната общност по гръдна и сърдечносъдова хирургия. В тези три специалности не се различаваме по качество на лечение и подготовка на лекарите, макар и винаги да има какво да се работи, за да се подобряват резултатите. В тези високотехнологични области всяко задържане на нивото означава безвъзвратно изоставане, защото новите технологии и методи се развиват постоянно. Тук не става дума за one man - one show, това е teamwork. Винаги трябва да има стремеж към въвеждане на новото и съответно на подобряване на резултатите на лечението.  - Не мога да отговоря. - Защото в България няма реални цени на медицинските услуги, няма реално остойностяване. Първото, което трябва да се направи, е точно това. - О, бяха променяни, но бяха намалени. Никой не може да каже дали са надценени, докато не се направи реално остойностяване. По тази причина не е сигурно дори, че има хроничен дефицит във финансирането. След като някой ден се направи остойностяване, трябва да се прецени какъв брой услуги са необходими. Само за сведение - през 2002 г. хоспитализациите бяха 800 хил., след това бяха над 1 млн., а сега са над 3 милиона. Става дума за фалшиви приемания в болниците, за да се вземат повече пари от Националната здравноосигурителна каса (НЗОК). Вкарват се на легло хора, които нямат нужда от болнично лечение, и могат да провеждат терапия у дома, но чрез тях се взимат средства, за да се издържат лечебните заведения. По друг начин те не биха могли да се издържат. Първо, трябва да се остойностят клиничните пътеки, да се намали броят на хоспитализациите, като същевременно се развие извънболничната помощ със съответните отговорности както на общопрактикуващите лекари, така и на специалистите точно в доболничната помощ. Всичко това най-накрая трябва да бъде подплатено от един жесток контрол.  - Трябва да се контролира не само това дали човек е влизал в болница или само са го вписали на книга. Много добре известно е, че с химикалката могат да се изкарат много повече пари, отколкото със скалпел и слушалка. Това трябва да се прекрати! Крайно необходимо е да се въведе именно контрол върху необходимостта на хоспитализациите и дали е било необходимо или не на всеки един пациент да се прави дадена интервенция, трябва ли да се слага стент или не, да се оперира ли или не. И ако в първия случай може да се случи чрез въвеждането на електронните здравни карти, то за втория съществуват експерти, които трябва да се заемат с тази работа. Така е по света, така трябва да стане и у нас. Не е нужно да откриваме непрекъснато топлата вода.  - Не, нито една институция не го следи. Нещо повече, не се плаща за качеството на лечението, а за преминал болен. Не е ясно обаче дали това е било лечението, което трябва да му се приложи или не. Никой не следи за смъртността, за усложненията, за рехоспитализациите. Това са неща, които не са трудни. В цял свят, в Европа се осъществява ежегоден контрол по определени критерии, между 12 и 15. Той е обективен, не е приумица и нечий каприз. Време е да се направи това и у нас, да се разчупи статуквото. Стане ли това, ще лъсне истината, че някои, които се правят на много велики, не са такива. - Да, разбира се. Затова и не се случва години наред, а е нещо просто и лесно. - Когато има повече фондове, и то частни, ще има и контрол дали отчетените пациенти от болниците действително са били хоспитализирани или не. По отношение на качеството и показанията обаче никакъв фонд не може да ги следи, ако не се наемат съответните експерти в областта, защото от работата на сърдечните хирурзи не разбират счетоводители или лекари от други специалности. Те могат да кажат дали определени атрибути са налични или не, но не мога да кажа дали това е показано или не. Ето защо трябва да бъдат привлечени експерти от съответните специалности и да извършват този контрол. Ако има повече фондове, може би, до известна степен контролът ще се засили. Възможно е до тогава да се въведе и електронната здравна карта, която ще улесни този процес. Същевременно обаче това носи риска от фалити на фондовете, от необходимостта от администрация, тъй като те трябва да имат офиси в цялата страна, да се харчат пари за заплати. Има и още нещо много важно.  - В системата ще влязат допълнителни пари от доплащането на пациентите, което е и редно. Най-доброто на този проект е, че е свързан с реалното остойностяване на медицинските услуги. Без него той е нула, нищо няма да излезе от него. Очаква се да се подобри и контролът на преминаването на пациенти през болниците. На втория етап се предвижда да се въведе и контролът върху показанията. Това е и доброто на проекта на министър Ананиев.  - Има такъв риск, но моделът не е замислен да се случи точно това. В проектодокументите изрично се казва, че фондовете нямат право да отказват записването на клиенти заради техните заболявания или защото са стари и бедни. Ако това се спазва, няма опасност касата да поема само такива хора. Но тъй като ние сме богове в надхитрянето на дявола, нищо чудно да има и такъв риск. Това пак е въпрос на контрол.    - Трябва да се знае, че от 8 млрд. лв., които се дават за здравеопазването, половината са от НЗОК и фондовете, останалото е от доплащане. На практика те са 50%, но са нерегламентирани – за изследвания, за лекарства, за избор на екип и т.н. Тоест, броят се едни пари под масата. Тази практика трябва да се премахне. Не може в болница да ти искат 2 лева на час, за да си оставиш багажа, а какви още неща има!  - На практика профилактика няма. Много пари се хвърлят за болнично лечение, а не се отделят повече средства за превенция. Ето още един голям проблем на българското здравеопазване. Профилактиката не е обект на лекарите, а на държавата, а те могат да помогнат със знанията си в пропагандирането й. Роден е на 9 ноември 1951 г. в Казанлък През 1975 г. завършва Медицинския университет в София, а от 1978 г. става асистент в Медицинската академия с конкурс, където по-късно получава званието „Професор“ Национален консултант по кардиохирургия Директор на Университетската болница по кардиохирургия „Света Екатерина”", "date": "2019.09.09", "title": "Проф. Генчо Начев: Необходим е контрол върху хоспитализациите"}
{"url": "https://www.monitor.bg:443/bg/a/view/dyjd-ot-pari-zalja-split-174900", "text": "Полицията в хърватския град Сплит беше вдигната на крак заради дъжд от пари, изсипал се изневиделица посред нощ от банкомат до пощенски клон. Отзовалите се на сигнала служители на реда успели да съберат около 10 000 евро, които били разпръснати по улицата. При извършеното разследване се оказало, че банкоматът е станал обект на хакерска атака и опит за грабеж. Нагъл крадец посред нощ отстранил контролния панел на машината и й задал команда да изхвърли банкнотите, които съхранявала. Банкоматът обаче задействал аларма, която сигнализирала охранителна полиция. Пристигналите на мястото охранители заварили крадеца, който взели за случаен заблудил се минувач, на когото му е прилошало. Докато установявали самоличността му, той успял да избяга, а от банкомата се изсипал порой от банкноти.", "date": "2019.09.09", "title": "Дъжд от пари заля Сплит "}
{"url": "https://www.monitor.bg:443/bg/a/view/mega-stachka-na-pilotite-ot-british-airways-174901", "text": "Пилотите на британския превозвач British Airways започнаха в полунощ /местно време/ 48-часова стачка с искания за увеличаване на възнагражденията и подобряване на условията на труд, съобщи Ройтерс. Заради стачката, която може да стане най-голямата в историята на компанията, British Airways беше принудена да отмени 1500 полета. Най-малко 280 хиляди пътници ще бъдат засегнати, съобщава в. \"Дейли телеграф\". В хода на досегашните преговори синдикатът на пилотите БАЛПА (BALPA) отхвърли предложението на авиокомпанията за вдигане на заплатите с 11,5 процента за три години. Синдикатът настоява, че това е недостатъчно, защото финансовите показатели на компанията сега й позволяват да направи на пилотите по-добро предложение. British Airways от своя страна заяви, че стачните действия са неоправдани, защото предложението й за вдигане на заплатите е \"достойно\". Хиляди пасажери бяха принудени да търсят алтернативни варианти на пътуванията си, а авиокомпанията беше подложена на критики за начина си за комуникация с пътниците преди стачката, отбелязва Ройтерс. \"Тази стачка ще струва на компанията много повече, отколкото инвестициите, необходими за уреждане на този спор\", заяви генералният секретар на БАЛПА Брайън Стрътън в навечерието на стачката. \"Време е да се върнем на масата за преговорите и заедно да стигнем до сериозна оферта, която ще сложи край на този спор\", добави той. Говорител на британския премиер Борис Джонсън призова и двете страни да прекратят спора. Командирите на полети на British Airways сега получават средно 167 хиляди паунда /205 хиляди долара/ годишно. Средната годишна заплата на вторите пилоти възлиза на 70 хиляди паунда /86 хиляди долара/.", "date": "2019.09.09", "title": "Мега стачка на пилотите от British Airways"}
