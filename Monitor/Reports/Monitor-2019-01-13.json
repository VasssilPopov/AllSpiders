{"url": "https://www.monitor.bg:443/bg/a/view/germanija-raj-za-bg-begylcite-ot-zakona-154487", "text": "Германия се е превърнала в истински рай за българските бегълци от закона. Това показват данни на Главна дирекция „Охрана“ (ГДО) в Министерство на правосъдието, предоставени по искане на „Монитор“. Според цифрите 85% от всички екстрадирани през 2018 г. са от Федерална република Германия. Всичките тези екстрадиции пък са минали през летищата на Берлин, Франкфурт и Мюнхен. Пак тези аеропортове държат първенство и по друг показател – към тези дестинации България най-често екстрадира задържани у нас лица по искания за европейска заповед за арест или по такива за „гаранции“. „Връщането по гаранция означава, че тези лица излежават присъди в затвори в чуждата страна, връщат се тук за участие в съдебни дела, предават ни ги са срок от 2, 3 или 6 месеца. След изтичането на срока и отпадането на необходимостта лицето да бъде на територията на страната, го връщаме в другата страна за излежаване на присъдата“, обясни пред „Монитор“ Мариян Маринов, инспектор в сектор „Екстрадиции и конвой“ в Главна дирекция „Охрана“ (ГДО) в Министерство на правосъдието. Той посочи, че през 2018 г. общият брой на екстрадираните лица от чужбина в България и от България в други страни е 525 души. 298 са върнатите у нас, а 227 сме предали на чужди страни на аерогара София или на сухоземни граници.", "date": "2019.01.13", "title": "Германия – рай за  БГ бегълците от закона "}
{"url": "https://www.monitor.bg:443/bg/a/view/izvadiha-kucheshki-tenii-ot-dve-deca-spasiha-gi-154444", "text": "Две деца са били приети в болница в Пловдив с диагноза „кучешка тения”. Едното е момиче на 4 години, а другото е 6-годишно момче. Лекарите от Клиниката по детска хирургия към УМБАЛ „Св. Георги” вече са оперирали момченцето. От белия му дроб са били изкарани две големи кисти на кучешката тения, всяка една от които е била 5 см в диаметър. „Операцията бе сложна и рискова. Ако образуванието се пръсне, може да се стигне до перитонит или тежък алергичен шок. В момента малкият пациент е добре. Възстановителният период ще е около месец, но трябва непрекъснато да се наблюдава, тъй като паразитът може да рецидивира и да се появи в други органи”, каза началникът на Клиниката по детска хирургия проф. д-р Пенка Стефанова. Предполага се, че малчуганът се е заразил от улично куче. След като малкият е започнал да кашля и да се оплаква от болки под ребрата, общопрактикуващият му лекар му е назначил рентген. Изследването доказало, че момченцето се е заразило с кучешка тения. Лекарите съветват родителите на малки деца да ги научат добре да си мият ръцете след контакти с животни и да се спазва добра хигиена, за да не се допусне завръщането на коварната болест у нас.  ", "date": "2019.01.13", "title": "Извадиха кучешки тении от две деца, спасиха ги"}
{"url": "https://www.monitor.bg:443/bg/a/view/nadejda-drenska-edno-ot-deset-bebeta-se-rajda-nedonoseno-154472", "text": "Лични лекари отказват да приемат деца със специфични потребности, каза в интервю пред \"Монитор\" Надежда Дренска, съосновател на фондация “Нашите недоносени деца” и майка на недоносено дете. - Не бих казала, че се раждат по-често, просто се говори много повече по темата. Средният процент на преждевременно родените деца в световен мащаб е 10 на сто. В България нещата не са по-различни - 1 на всеки 10 бебета се ражда недоносено. Това в числа прави около 6000 недоносени бебета годишно. Има обаче градове, в които процентите са доста по-притеснителни - 17-18%. Лошото е, че няма единна система, където тази информация може да се следи по години и региони и това е сериозен проблем. - Причините са много и комплексни. Това може да се дължи на различни инфекции, аномалии в закрепването на плацентата, многоплодни бременности, хронични заболявания или такива, придобити по време на бременността. Възрастовият фактор също играе роля. Често до преждевременно раждане се стига поради прееклампсия - сериозно състояние, което се характеризира с високо кръвно и може да застраши както живота на бебето, така и на майката. То се появява по време на бременността, но може да се появи и скоро след раждането. Бих казала, че превенцията на прееклампсията не е на нужното ниво в България, особено в по-малките населени места, а това е една доста често срещана причина. Разбира се, начинът на живот също е от значение, но това не е единственият фактор. Във фондацията сме се сблъсквали със стотици жени, които полагат изключителни грижи за бременността си и въпреки това детето им се ражда преждевременно. - Да, липсата на регистър според мен е много сериозен проблем, защото на практика ние не знаем каква е реалната ситуация в страната. Да, знаем колко недоносени деца са се родили през дадена година, но не знаем какъв процент от тях страдат от някакви увреждания и какво е довело до това. Когато не разполагаме с тази информация, няма как да анализираме ситуацията и да бъдат предприети съответните мерки. Просто проблемите у нас се решават на парче, въпреки че държавата ни, поне теоретично, си е поставила за цел подобряване на майчиното и детското здравеопазване в периода до 2020 година. - Ако проследяваме цифрите само за България - нивата на детска смъртност за страната ни намаляват. Ако обаче направим съпоставка с нивата в Европа, ще видим, че всъщност детската смъртност в България е два пъти по-висока от тази в ЕС. Данните сочат, че детската смъртност в България е 6,4 на 1000 живородени деца, докато в ЕС е 3,6 на 1000. За съжаление обаче никъде не можем да открием актуална и достоверна информация относно смъртността при недоносените деца. Единствените данни, с които разполагаме, са, че 289 от недоносените деца през 2017 година са били мъртвородени, което представлява 73% от общия процент мъртвородени деца. Какъв процент от недоносените бебета обаче са починали на по-късен етап от техния живот и каква е причината за това - не знаем. - Проучвания показват, че значителна част от родителите на недоносени деца страдат не само от депресия, но и от посттравматичен стрес. Отделенията, които разполагат с психолози, работещи с родителите в болницата, са единици и това е по-скоро изключение. Затова в семеен център за недоносени деца “Малки чудеса” се стремим да запълним точно тази дупка, но истината е, че е нужен системен подход. Всъщност, за да бъде един родител пълноценен в грижите за детето си, трябва първо да се погрижи за себе си и психическото си състояние. Много майки споделят, че успяват да се справят със стреса от преждевременното раждане години по-късно. Тревогите за едно недоносено бебе не приключват след изписването му от неонатологичното отделение - те продължават с години. - Нашите специалисти обикновено съветват родилките да не мислят за детето си като за „бомба със закъснител“, тъй като често страховете и самовнушенията на родителите са по-опасни за самото дете от факта, че е родено преждевременно. Важно е да се осигурява достатъчно стимулираща среда за бебето, за да се компенсира периодът на болничен престой и интервенции - достатъчно общуване, подходящи игри и пълноценно хранене. Гушкането също е изключително важно за възстановяването и доброто развитие на малкото дете - бебетата, които се радват на достатъчно родителска близост, растат по-уверени, спокойни и общуващи. Когато родителят изпита притеснение за развитието на детето си, да потърси навременна консултация с педиатър или специалист в областта на детското развитие. - Със сигурност не е само апаратурата. Сериозен проблем е и липсата на качествено проследяване на бременността, особено в провинцията. Става дума за случаи, в които преждевременното раждане е настъпило вследствие на състояние на бременността, което може да бъде предотвратено. Между другото често се случва тези бебета да развиват тежка ретинопатия и вследствие слепота, просто защото съответното отделение не е разполагало с квалифицирани детски офталмолози, които да засекат проблема навреме. Самите неонатолози се свързват с фондацията и алармират, че това е сериозен проблем, за който до момента не е намерено никакво решение, а децата просто ослепяват. Освен това нямаме програма за проследяване на децата, родени преждевременно. За тях се полагат грижи в неонатологичното отделение, след това ги изписват и от там родителят е сам. А тези деца се нуждаят от проследяване от различни специалисти до училищна възраст. Някои родители водят децата си при неонатолози поне до 2-3-годишна възраст, но това става на добра воля от страна на лекарите, а не защото има системен подход. - За съжаление каквото и да ги посъветвам, това няма да реши проблемите им. Когато липсва инициатива от страна на държавата да направи всичко възможно за всяко едно дете, родено във всяко едно населено място. Все пак това, което мога да ги посъветвам, е да се образоват, да се интересуват много и когато се налага - да пътуват за нужните консултации. Не би трябвало никой родител да е принуден да пътува за всеки преглед до друг град, но за съжаление това е реалността. Самата аз съм пътувала абсолютно за всичко, свързано с дъщеря ми, до София - вече 8 години. И няма нито един преглед, който е бил необходим за нея, да ми е бил съобщен или препоръчан от личния ни лекар. Овен това много лични лекари отказват да поемат деца с по-специфични проблеми. -Да, много болници вече разполагат с такива гнезда. Преди години това беше по-скоро лукс, но вече е почти стандартна практика на много места. Фондация “Нашите недоносени деца” е дарила гнезда в десетки отделения в страната, а до края на месец януари ще се реализира още едно дарение до градовете Търговище, Велико Търново, Силистра, София, Пловдив, Сливен, Русе, Габрово, Пловдив, Монтана. Общо 11 болници ще получат гнезда. Всъщност те помагат за осигуряване на по-добра белодробна функция при деца с респираторни и дихателни проблеми, за двигателното развитие на новороденото. Освен това подобряват качеството и продължителността на съня. - Действително рискът от увреждания при тях е по-голям, защото недоносените деца се раждат с недоразвити органи и системи. Родителите трябва да следят за белодробни и неврологични заболявания. Често може да развият детска церебрална парализа. По-леките, но дългосрочни трудности в развитието, също не бива да се подценяват, тъй като оказват значимо влияние върху самооценката на детето. Става дума за обучителни трудности, езиково-говорни нарушения, трудности, засягащи фината моторика, и психосоциални проблеми, свързани с адаптацията и социалния живот на детето. - До момента благодарение на платформата са набрани 22 607,03 лв., разпределени в три каузи - закупуване на животоспасяваща апаратура, изграждане на семейни стаи и подкрепа за семеен център “Малки чудеса“. -Идеята за онлайн платформата се зароди съвсем естествено, тъй като от самото си създаване фондация “Нашите недоносени деца” се опитва да има един по-комплексен подход в грижата си за бебетата, родени твърде рано и твърде малки. Апаратурата е действително важна за тяхното оцеляване, но тъй като самите ние сме родители на недоносени деца, знаем от първо лице, че нещата, от които те имат нужда, далеч не се изчерпват само с кувьозите. Отделно от тези дарения в рамките на кампанията “Големи чудеса за малките герои” имахме възможността да присъстваме на немския коледен базар, където набраната сума е 1425 лв., както и традиционния ни базар в Сердика Център, където успяхме да наберем сумата от 3360 лв. Скоро очакваме и набраната сума от нашия ДМС номер. С това общата сума от кампанията ще бъде повече от 36 000 лв., но кампанията ще продължи да бъде активна през цялата 2019 г. Надежда Дренска - родена през 1985 г. - завършила връзки с обществеността в Софийския университет - един от основателите на фондация “Нашите недоносени деца” - работи в сферата на уебдизайна", "date": "2019.01.13", "title": "Надежда Дренска: Едно от десет бебета  се ражда недоносено"}
{"url": "https://www.monitor.bg:443/bg/a/view/hebyr-stana-shampion-na-bylgarija-po-volejbol-za-myje-154490", "text": "Волейболистите на пазарджишкия клуб \"Хебър“ с треньор Атанас Петров спечелиха купата на България. След оспорвана финала среща те победиха „Нефтохимик 2010“ (Бургас) 3:2  (27:25, 18:25, 23:25, 25:22, 15:7).  „Хебър“ стартира срещата със Стойко Ненчев, Венцислав Рагин, Иван Станев, Мартин Симеонов,  Александър Ляфтов, Брадли Гънтър и либеро Петър Каракашев. Наставникът на бургазлии Найден Найденов заложи на: Георги Петров, Ален Джорджевич, Георги Братоев, Николай Учиков, Николай Къртев, Илия Петков и Теодор Салпаров - либеро. Преди финала кметът на община Пазарджик Тодор Попов поздрави пуликата, препълннила залата, и гостите от Българската федерация по волейбол и спортистите. „Аплодирайте и двата отбора, защото и двата отбора заслужават нашето уважение, те доказаха това, достигайки до този финален мач“, заяви Попов. „Пазарджик по този начин ще покаже, че е единственият град в България, който показва, че не само цени собствения си отбор, но и уважава своя противник“, подчерта кметът на общината, която преди 4 години даде старт на волейболния проект с една цел: да върне спортната слава на града. Предишният най-голям успех на пазарджишкия волейбол в турнира за Купата на България бе през далечната 1992 година, когато тогавашният отбор та „Анди“ стана трети в надрепреварата. Това всъщност е и вторият най-голям успех в цялата история на пазарджишкия волейбол след шампионската титла, спечелена през 1947 г. от тогавашния „Чавдар“, чийто наследник се явява „Хебър“. От друга страна „Нефтохимик“ не можа да защити трофея си от миналата година и да спечели Купата за 5-и път. Това е едва втори загубен финал за бургазлии за националния трофей след 2010 година. Финалният мач за Купата на България в спортна зала “Васил Левски“ в Пазарджик премина при изключителен интерес, като капацитетът на съоръжението - 1800 зрители не успя да побере всички желаещи и извън залата останаха поне 300 души, за които нямаше места вътре.", "date": "2019.01.13", "title": "„Хебър“ с купата на България по волейбол за мъже"}
{"url": "https://www.monitor.bg:443/bg/a/view/saundtrakyt-na-naj-velikijat-shoumen-s-rekord-v-britanskite-klasacii-154483", "text": "Саундтракът към филма \"Най-великият шоумен\" отново зае първото място в британската класация за албуми. За него това е 26-и непоследователен път, което го прави рекордьор по престои на върха. Адел е предишната притежателка на рекорда, като задържа албума си „21“ цели 23 седмици на първа позиция. Албумът към \"Най-великият шоумен\" съдържа песни, изпълнени от Хю Джакман, Мишел Уилямс и Зак Ефрон и беше най-продаван във Великобритания през 2018 г. Той оглави и първата класация за 2019 г.  Тази седмицата на Острова се очертава като идеална за саундтраците, като третото и четвъртото място също са за албуми с филмова музика. Те са съответно за тавите от „Роди се звезда“ и „Бохемска рапсодия“. Интересът към тях се повиши след наградите Златен глобус, на които биографичната лента за Фреди Меркюри си тръгна с два приза – за „Най-добър филм“ и за „Най-добра мъжка роля“, а драмата с Лейди Гага и Брадли Купър се успокои единствено със статуетка за „Най-добра песен“.  Хегемонията на филмовата музика е разчупена само от Джордж Езра със \"Staying at Tamara's\", който протяга ръка към наградата БРИТ с тази тава. Ейва Макс за трета поредна седмица оглавява британската класация за сингли със \"Sweet but Psycho\". На второ място е Ариана Гранде с \"Thank U, Next\". Трети са Марк Ронсън и Майли Сайръс с \"Nothing Breaks Like a Heart\".", "date": "2019.01.13", "title": "Саундтракът на \"Най-великият шоумен\" с рекорд в британските класации"}
{"url": "https://www.monitor.bg:443/bg/a/view/lejdi-gaga-i-andjelina-djoli-v-bitka-za-roljata-na-kleopatra-154481", "text": "Лейди Гага и Анджелина Джоли си съперничат за една от най-желаните роли в Холивуд – тази на Клеопатра, съобщи в. \"Дейли Стар Сънди\". Римейкът на филма ще е с огромен бюджет. Анджелина Джоли води преговори с продуцентите от \"Сони\" за ролята от месеци. Лейди Гага също има претенции за нея след огромния успех на филма \"Роди се звезда\", с който дебютира в главна роля.  \"Клеопатра е известна като Кралицата на Нил. Елизабет Тейлър се утвърди като кралицата на Холивуд с тази роля във филма от 1963 г. Логично е, че който и да получи ролята, ще се радва на еднакво високо положение в киноиндустрията\", казава неназован източник от \"Сони\".  Филмът „Клеопатра\" навремето печели четири награди \"Оскар\". Връзката на Елизабет Тейлър и Ричард Бъртън по време на снимките предизвиква скандал и засилва любопитството. По-късно те се женят и развеждат два пъти. Навремето филмът е определян като \"епична историческа драма\", но продуцентите от \"Сони\" сега подготвят \"неприличен, кървав политически трилър, представен от женска гледна точка\". Възможно е Анджелина Джоли и Лейди Гага да се окажат толкова близо на финала, че да се наложи и двете да се явят на прослушване. Това се случва рядко на звезди от тяхната категория \"А\". Анджелина Джоли е носител на една награда \"Оскар\" за \"Луди години\" и три \"Златен глобус\". Лейди Гага има шест награди \"Грами\", три БРИТ и една \"Еми\". Тя спечели и \"Златен глобус\" за песен. Личният живот на Анджелина Джоли е по-объркан. Тя е на 43 години и се развежда за трети път. Има шест деца, три от които осиновени. Лейди Гага е на 32 години и тази година ще сключи брак с агента си Кристиан Карино.  Състоянието на Анджелина Джоли се оценява на 125,3 милиона британски лири, а на Лейди Гага - на 215,3 милиона лири.", "date": "2019.01.13", "title": "Лейди Гага и Анджелина Джоли в битка за ролята на Клеопатра"}
{"url": "https://www.monitor.bg:443/bg/a/view/spasiha-petimata-makedonski-snoubordisti-v-pirin-154491", "text": "Планински спасители от Банско спасиха петима сноубордисти от Македония, загубили се в Пирин. Към 18 часа е подаден сигнал за загубили се и пропаднали в Дамянишкия улей петима македонски граждани, излезли извън пистите под хижа Дамяница. Веднага са се отзовали 10 планински спасители от Банско, които са се включили в акцията, съобщи БНТ. При много тежки условия с помощта на въжета бедстващите са извадени от улея. Към 21.00 часа вече са били изтеглени с моторни шейни на безопасно място на междинната лифтова станция при Шилигарника. Те са в добро здравословно състояние. В рамките на три дни това е поредният случай на пострадали любители на зимните спортове, които са карали извън обозначените места. В петък под лавина в Пирин загинаха двама младежи.", "date": "2019.01.13", "title": "Спасиха петимата македонски сноубордисти в Пирин"}
{"url": "https://www.monitor.bg:443/bg/a/view/otlichna-ocenka-na-systezanie-otvarja-vratata-na-plovdivskija-prez-fevruari-154486", "text": "Зрелостниците, завоювали отлични оценки на националните състезания по български език и литература и по руски език в Пловдивския университет „Паисий Хилендарски“, могат да станат студенти на Филологическия факултет във ВУЗ-а още през февруари. Добре представилите се могат да избират от над 15 специалности, в които да продължат образованието си. Препитването по български език и литература е на 2 февруари и е с подобен на матурата формат. Така зрелостниците могат да пробват какво са усвоили от учебния материал няколко месеца преди държавния изпит. Отличниците могат да се запишат в специалности, в които освен български език се изучава история, корейски, китайски, испански, португалски, италиански, френски, немски, руски, новогръцки, турски, гражданско образование или пък „Славистика“. Състезанието е безплатно, а кандидатите трябва да подадат документи до 29 януари. Най-добре представителите се на Националното състезание по руски език за зрелостници „Я – знаток русского языка“ пък могат да влязат в „Руска филология“ и „Български и руски език“. Оценката от състезанието е равностойна и на другите балообразуващи оценки при кандидатстване в тези специалности. Участието е безплатно, а записването до 24 този месец. Икономическият университет във Варна също дава възможност на своите кандидат-студенти да бъдат приети още преди да са завършили. Всеки, който получи над много добър 5,00 на един от електронните изпити на ВУЗ-а, може да се запише още в началото на февруари. Лауреатите на национални, международни и организирани от университета олимпиади също могат да станат възпитаници на университета отрано. Класираните на първо място с резултат минимум 50% от максималния ще влизат в специалност по избор. От същата възможност могат да се възползват и участниците в национални олимпиади с постигнат резултат поне 50% от максималния брой точки. Възможност за ранно записване се дава и във Великотърновския университет „Светите Кирил и Методий“. Там от началото на декември кандидат-студентите могат да си запазят място в желаната от тях специалност срещу 40 лв., а ако до 1 юли не бъдат записани, ще го загубят. Висшето транспортно училище „Тодор Каблешков” пък дава възможност за ранен прием до края на март. За целта желаещите трябва да напишат мотивационно писмо, да изпратят оценките си от 11-и клас, както и сертификати за постижения.", "date": "2019.01.13", "title": "Отлична оценка на състезание отваря вратата на Пловдивския през февруари"}
{"url": "https://www.monitor.bg:443/bg/a/view/bivshata-godenica-na-fredi-merkuri-vzima-40-mln-liri-ot-bohemska-rapsodija-154479", "text": "Мери Остин – жената в живота на Фреди Меркюри, ще спечели 40 милиона британски лири от успеша на биографичния филм за него „Бохемска рапсодия“. Лентата, която спечели Златен глобус за „Най-добър филм“ и „Най-добра мъжка роля“ е заработил до момента около 600 милиона лири в кината в цял свят, а Остин, на която Фреди предлага брак в началото на кариерата си, и която остава с него до последните му дни, ще получи дял от парите заради авторските права. Когато се запознава с харизматичния Фреди Меркюри през 1970 г., Остин е на 19 години. Тогава той и Queen са едва в началото на кариера си. Певецът е толкова влюбен в нея, че й подарява годеж пръстен, а по-късно пише за нея един от най-големите хитове на групата „Love of my life“. Според сценария на “Бохемска рапсодия“, който е консултиран от друг член на Queen – китаристът Брайън Мей, връзката между Мери и Фреди приключва, когато той й признава, че е хомосексуалист. Тя остава цял живот близо до Фарук Булсара (както е истинското име на родения в Занзибар музикант) и се грижи за него, когато се разболява от СПИН.  Фреди Меркюри завещава на Мери Остин 50 процента от бъдещите си печалби. 25 процента получават родителите му и 25 процента сестра му. След смъртта на родителите му дялът на Остин става 75 процента. Тя наследява и къщата му в Западен Лондон на стойност 20 милиона лири, както и по-голямата част от състоянието му от 9 милиона лири. От бъдещите печалби на група „Queen“ Остин наследява около 19 процента. Мери Остин е на 67 години. Преди шест години тя определи огромното наследство от Фреди Меркюри като \"бреме\", предизвикало \"много яд\".", "date": "2019.01.13", "title": "Бившата годеница на Фреди Меркюри взима 40 млн. Лири от \"Бохемска рапсодия\""}
{"url": "https://www.monitor.bg:443/bg/a/view/evrodeputat-i-desetki-simpatizanti-na-vmro-pochetoha-geroizma-na-mara-buneva-v-skopie-154473", "text": "Днес по обед в Скопие евродепутатът Ангел Джамбазки и колегата му от българският парламент  Атанас Стоянов, заедно с няколко десетки симпатизанти на ВМРО почетоха с букети цветя 91 години от подвига на българската революционерка Мара Бунева на лобното й място, до стария Камен мост, на кея на Вардар в Скопие. Отслужена беше и заупокойна молитва в църквата \"Свети Димитър\" в центъра на Скопие. На 13 януари 1928 година, в 12:30 часа по обед 26 годишната Мара Николова Бунева ликвидира в центъра на Скопие сръбския сатрап на българите Велимир Прелич на крайречната улица “Войвода Путник” пред печатница “Стара Сърбия”. Тя хладнокръвно вади пистолета и изстрелва 3 куршума в тялото на Прелич. Подгонена от полицията, стреля в гърдите си и пада на стария мост на Вардар. И жертвата и отмъстителката са откарани във военната болница. Прелич умира на 15 януари по обед. Мара Бунева е свестена и разпитана от жупана Вилдович. Казва му, че отдавна е подготвяла покушението защото Прелич е измъчвал българите от Македония: “Направих го защото обичам Отечеството си”. След тези думи тя склопва очи. Сръбските вестници от онова време свидетелстват, че военният лекар генерал Костич възкликнал “Ево ти жена!” След което се поклонил над бездиханното й тяло пред другите присъстващи. Защо Велимир Прелич? По това време той е юристконсулт на Скопското жупанство, но преди това е заемал по-висши ръководни длъжности. Той е всъщност главният ръководител на сръбския варварски поход против българската народност в Македония като бивш Околийски и окръжен управител/главен жупан/. През 1927 година като юристконсулт ръководи полицейското дознание и следствие срещу 20-те студенти, заявили българското си самосъзнание в т.н. Скопски студентски процес. Зверски измъчвани младежите са осъдени на дълги години затвор.", "date": "2019.01.13", "title": "Почетоха героизма на Мара Бунева в Скопие"}
{"url": "https://www.monitor.bg:443/bg/a/view/hirsher-nedostijim-v-adelboden-albert-35-i-154475", "text": "Световният шампион Марсел Хиршер (Ав) спечели слалома от Световната купа по ски-алпийски дисциплини в Аделбоден. За него това е двойна победа в швейцарския зимен център, след като в събота триумфира и в гигантския слалом. Австриецът беше трети след първия манш на слалома, но направи страхотно каране във втория и спечели с общо време 1:47,37 мин. За него това е 67-а победа в кариерата за Световната купа, пета на слалом в Аделбоден, четвърта за сезона в тази дисциплина и трети двоен успех в швейцарския курорт. Втори на 50 стотни от секундата остана Клеман Ноел (Фр), а трети на 71 стотни се нареди Хенрик Кристоферсен (Нор). Лидерът след първия манш Марко Шварц (Ав) пропусна врата и не успя да завърши втория. Олимпийският шампион в дисциплината Андре Мирер (Шв) пък отпадна в първия манш. Българинът Алберт Попов се класира 35-и в първия манш, а съотборникът му Камен Златков остана 51-и и не стартираха във втория сред най-добрите 30. В генералното класиране за големия Кристален глобус води Марсел Хиршер с 976 т., следван от Кристоферсен с 571 т. и Алекси Пинтюро (Фр) с 494 т. Алберт Попов е 88-и с 26 точки, с които заема 34-о място за малката Световна купа в слалома. И там лидер е Хиршер с 436 т., пред Даниел Юле (Швейц) с 278 т. и Кристоферсен с 269 т.", "date": "2019.01.13", "title": "Хиршер недостижим в Аделбоден, Алберт 35-и"}
{"url": "https://www.monitor.bg:443/bg/a/view/jenskata-ni-shtafeta-po-dobra-ot-myjkata-v-oberhof-154477", "text": "Женската щафета на България се представи далеч по-добре от мъжката във вчерашните стартове от Световната купа по биатлон в Оберхоф (Гер). Даниела Кадева, Емилия Йорданова, Милена Тодорова и Десислава Стоянова завършиха на 14-о място от общо 22 тима с изоставане от 6:07,7 мин., 4 наказателни обиколки и 12 допълнителни патрона. Българките дори се движеха на втора позиция след САЩ в началото на състезанието, но грешки на трети и четвърти пост ги изпратиха назад. За разлика от тях Антон Синапов, Владимир Илиев и Димитър Герджиков бяха затворени с обиколка след общо 6 грешки и 14 допълнителни патрона и тимът ни отпадна преди Красимир Анев да потегли на последен пост. Нашите се класираха 24-и от общо 27 щафети. Победители и при жените, и при мъжете са квартетите на Русия. Германия и Чехия допълват тройката при дамите, а Франция и Австрия – при мъжете.", "date": "2019.01.13", "title": "Женската ни щафета по-добра от мъжката в Оберхоф"}
{"url": "https://www.monitor.bg:443/bg/a/view/izgrajdat-dva-centyra-za-vyzrastni-s-uvrejdanija-v-gabrovo-154478", "text": "Два центъра за денонощни грижи за възрастни и хора с увреждания ще бъдат изградени в Габрово. Финансирането е в размер на над 1 милион лева и е осигурено от Оперативната програма „Региони в растеж“. Центровете ще се помещават в сградата на бившия дом за медико-социални грижи за деца в габровския квартал „Велчевци“, съобщи БНР. За целта предстои ремонт и обзавеждане на четири етажа от неизползваем корпус. Планирано е и облагородяване на дворното пространство и доставка на специализирано оборудване. Срокът за изпълнение на дейностите е 2 години, като след това центровете ще могат да приемат 30 души. Единият от тях ще е за възрастни с деменция, а другият за хора, които не могат да се обслужват сами. Първоначално издръжката ще става чрез кандидатстване на общината за европейско финансиране, като в последствие средствата ще се осигуряват от държавата. Изпълнението на проекта е свързано с деинституционализацията на възрастните хора с увреждания, които са в домове чрез осигуряване на резидентни социални услуги. По този начин се очаква да се подобри социалното им включване.", "date": "2019.01.13", "title": "Изграждат два центъра за възрастни хора в Габрово"}
{"url": "https://www.monitor.bg:443/bg/a/view/kola-se-preobyrna-i-udari-parkirani-avtomobili-v-sofija-154474", "text": "Автомобил се обърна странично на централния булевард \"Мадрид\" в столицата днес следобяд. При катастрофата колата е ударила няколко паркирани автомобила. За щастие няма пострадали пешеходци, съобщи БГНЕС. Шофьорът на автомобила е настанен в болница. По обърнатия странично автомобил са нанесени сериозни материални щети. Колата не създава проблеми при движението по булеварда. На място има служители на полицията. Трамвайното движение се осъществява нормално.", "date": "2019.01.13", "title": "Кола се обърна върху паркирани автомобили в София"}
{"url": "https://www.monitor.bg:443/bg/a/view/kitajskite-banki-otpusnali-12-6-poveche-krediti-prez-2018-g-154476", "text": "През миналата година китайските банки са отпуснали 12,6% повече кредити, като общият им обем е достигнал 140,6 трлн. юана (20,89 трлн. долара), съобщава агенция „Синхуа“. По данни на Комитета за контрол и управление на банките и застраховането на КНР само 1,89% от кредитния портфейл на банките в страната се пада на безнадеждните заеми. Информацията сочи още, че към края на 2018 г. съвкупните активи на банковия отрасъл в Китай се оценяват на 261,4 трлн. юана (38,49 трлн. долара), като е отчетен ръст от 6,4% на годишна база. За миналата година сумата на отписаните от балансите на банките кредити е достигнала 988 млрд. юана (146,8 млрд. долара). За 2017 г. обемът е бил три пъти по-малък - 259 млрд. юана (почти 38,5 млрд. долара).", "date": "2019.01.13", "title": "Китайските банки отпуснали 12,6% повече кредити през 2018 г."}
{"url": "https://www.monitor.bg:443/bg/a/view/cvetan-vasilev-razdal-2-mln-lv-ot-ktb-kato-koledni-bonusi-obzor-154482", "text": "Над 2 млн. лева от КТБ под формата на коледни бонуси прибрали приближени на банкера беглец Цветан Василев. Това стана ясно по време на заседание на Специализирания наказателен съд по мерките за неотклонение на петима от въпросните сподвижници на мустакатия аферист. С обвинения за пране на пари в събота от ареста в спецсъда бяха докарани Васил Шуманов, Венцислав Тодоров, Иван Стойков, Красимир Зарев, както и финансовият директор на „Дунарит“ Никола Киров. Според прокуратурата обвиняемите са действали по поръчение на организирана престъпна група, ръководена от укриващия се от правосъдието Цветан Василев, източил 4 млрд. лв. от сметките на вложителите. След заседание, продължило цял следобед, съдия Пламен Панайотов реши да остави и петимата в ареста. на 18 декември 2013 г. в офис на бул. „Цар Борис III” №159, твърди държавното обвинение. Тогава всеки един от доверениците на Василев се разписал собственоръчно срещу суми, които били записани като „коледни бонуси“. Сумите варирали между 250 000 лева до 450 000 лева. Пачките били сложени в непрозрачни, подаръчни пликчета, уточниха вчера от спецпрокуратурата. Истинността на подписите била доказана чрез съдебно- почеркова експертиза, стана ясно още в съда. Всички задържани са били начело на дружества, свързани с банкера беглец, на които са давани десетки милиони лева заеми от фалиралия впоследствие трезор. Интересното в случая е, че за въпросните суми имало стриктно изготвен списък. В него фигурирали имената на хората, на които следвало да се дадат „коледни премии“. В кориците на делото има и кореспонденция между Василев и Киров върху цветно листче, с което пионката уведомява благодетеля си, че Така от държавното обвинение направиха извод, че петимата обвиняеми са знаели или предполагали, че парите, които взимат, са придобити чрез престъпление. От държавното обвинение обясниха, че наказанието за престъплението, в което са обвинени, предвижда затвор от 3 до 12 години. Прокуратурата поиска те да останат в ареста, защото има опасност да се укрият или да извършат друго престъпление. Прокурор Ангел Кънев подчерта, че четирима от задържаните са били засечени да излизат от държавата през Сърбия, където и до момента се укрива Цветан Василев. Всички обвиняеми до един са предани на благодетеля си и стриктно спазвали неговите заръки. Шуманов например от охранител на банкера беглец се превръща в крупен бизнесмен. Той е получател на десетки милиони от КТБ в дружеството \"Елизер\", завлякло допълнително 25 млн. лв. от парите в банката. Венцислав Тодоров, собственик на дружеството “Хидропонт М”, изтеглило над 20 млн. лв. от трезора. Той е в ръководството на още 2 свързани с банкера фирми - „Сън сити 03” и „Инвестиционно консултиране”. Иван Стойков пък първоначално е служител във „Фина-С“, а впоследствие става номинален директор на „Бромак“. Именно „Бромак“ е След като излиза от управлението на „Бромак“, Стойков управлява и още половин дузина дружества от кохортата компании, през които Василев е източил над 4 млрд. лева от трезора под формата на кредити срещу никакви или почти никакви обезпечения. „Дунарит“ пък, чийто финансов директор е Никола Киров, е купено от банкера беглец Цветан Василев с пари на вложителите в КТБ и все още е под негово владение чрез подставени лица като пионката си. Именно по тази причина „Дунарит“ е превърнат в лична касичка на Василев и е открита задгранична сметка на фирмата в Румъния, от която ежемесечно се отклоняват тлъсти суми в посока Белград, където мустакатият аферист има нужда от свежи пари. Никола Киров е свързан с управлението и на други фирми бушони около КТБ, като например „Фина-С“, „Шип инвест“, „Сън Сити 03“, „Хедж Инвестмънт“. който често се ползва за важни мисии. Преди да поеме военния завод в Русе, Киров дълги години е бил изпълнителен директор на свързаната с Василев „Афлик България“. През периода 2008–2013 г. фирмата е кредитирана от КТБ и е раздавала десетки милиони под формата на заеми от свързани дружества като „Бромак”, „ТЦ – ИМЕ”, „Критие”, „Юлинор”, „Киа Моторс България”, „Русе Индъстри” и десетки други. На 2 септември 2013 г. фирмата „Афлик“ е сключила договор за консултантски услуги с дружеството „Анторна“ ЕООД, което пък е собственост на дъщерята на Иван Костов Мина. На практика хранилката, която Цветан Василев е осигурил за щерката на своя патрон Костов, е била обгрижвана от Киров. Друг охранител е Красимир Зарев. Той създава през 2002 г. дружеството „Юлита 2002“, което е поредната куха фирма, източила над 50 млн. лв. от КТБ. Фирмата „Юлита 2002“ притежава и съществени дялови участия в дружества, включително в самата КТБ. Тя има пет заема от КТБ, получени след 2009 г., като дължи 49,4 млн. лева, без лихвите. Съгласно обвинението срещу Цветан Василев дружеството е разпределяло не само заеми, получени от КТБ, но и по негова сметка са постъпвали средства от офшорки. С получените средства от чужбина е погасена сума от 5 млн. евро по кредит, който БГ Мадоф получава от КТБ и нарежда по банкова сметка в Швейцария за закупуване на къща там. В началото на 2017 г. е вписано прехвърляне на фирмата „Юлита 2002“ на Снежана Недкова, ромка от село Крива бара, Монтанско. Адвокати на банкера беглец вчера прекрачиха границата на благоприличието и изнагляха в съда. Константин Симеонов и Лазар Карадалиев, който е обвиняем по три дела, присъстваха в залата, но не като защитници на обвиняемите, а уж като наблюдатели. Двамата обаче непрекъснато репликираха обвинителите и съдията. Смееха се и правеха коментари на висок глас. Когато съдия Панайотов помоли защитниците да уважават съда и им припомни, че „това не е средновековен театър“, Симеонов си позволи да го репликира, че било по-лошо. Адвокатите се кротнаха, когато съдията ги предупреди, че който не спазва реда в залата, ще бъде глобен и изгонен от нея. Преди заседанието пък част от защитниците, сред които и бившият прокурор от Сливница Емил Милев, нападнаха словесно журналист от друга медия, обвинявайки го, че работи за Делян Пеевски и заради това нямал мозък и отразявал дела за мизерни пари, без да си дава сметка, че съдебните репортери честно изработват парите си, а не правят пирамиди с откраднати 4 млрд. лв. от вложителите.", "date": "2019.01.13", "title": "Цветан Василев раздал 2 млн. лв. от КТБ като коледни бонуси (ОБЗОР)"}
{"url": "https://www.monitor.bg:443/bg/a/view/neucheben-den-za-gorjalata-v-kyrdjali-gimnazija-154485", "text": "Утре е неучебен ден за учениците от Професионална гимназия „Васил Левски“ в Кърджали, в която възникна пожар в петък. Решението е взето със заповед на кмета Хасан Азис. В документа е посочено, че вследствие на нанесени щети от възникнал пожар в сградата на учебното заведение е невъзможно да се осъществи учебен процес. Заповедта е издадена след уведомяване на началника на Регионалното управление по образование в Кърджали, допълват от общинската администрация. Пожарът в сградата на гимназията в петък наложи евакуацията на ученици и учители. Част от тях напуснаха самостоятелно горящото училище, но четири деца и две учителки бяха спасени със стълба от втория етаж. Общо петима от пострадалите пък бяха приети в МБАЛ „Д-р Атанас Дафовски“. Сред тях са две обгазени преподавателки, настанени в отделението по анестезиология и интензивно лечение, ученик с болки в гърба след падане при инцидента и двама пожарникари.", "date": "2019.01.13", "title": "Неучебен ден за горялата гимназия в Кърджали "}
{"url": "https://www.monitor.bg:443/bg/a/view/geri-nikol-njamam-prijatel-154471", "text": "Яката дупара на родната сцена Гери-Никол няма половинка до себе си. За липсата на мъжки ласки издаде самата тя пред Нова тв, но е категорична, че в момента няма нужда от такива. Изпълнителката на „Готина и луда“ отрече слуховете, че е във връзка с рапъра Мариан, известен сред меломаните като Капо Верде. \"С Мариан сме много добри приятели. Не прекрачваме тази граница. Не сме гаджета, както пише по медиите. Нямам приятел. В момента предпочитам да се развивам като самосиндикален артист. сподели тя. От няколко години Гери-Никол запълва свободното си време с тренировки по бокс, а треньорът й дори искал да я праща по състезания. „Бих нокаутирала някого. Ако някой прекрачи границите ми, просто ще му се усмихна“, заяви певицата. Гери-Никол издаде още, че в момента преговаря за участие в нова филмова продукция.  ", "date": "2019.01.13", "title": "Гери-Никол: Нямам приятел"}
{"url": "https://www.monitor.bg:443/bg/a/view/postojanen-arest-za-brat-i-sestra-obrali-trudno-podvijna-starica-154463", "text": "Постоянна мярка за неотклонение „задържане под стража“ постанови Районният съд в Дупница за брат и сестра от Рила, които обраха трудно подвижна старица в Дупница. Ловките крадци успяха да измъкнат от под дюшека на възрастната жена последните пари, които тя спестявала за лекарства. Наглата кражба е станала на 8.01.2019 г., когато в къща на ул. „Евтим Трайчев“ в Дупница, обвиняемият А.Ш. отнел парична сума от трудноподвижна 84-годишна жена. Мъжът действал в съучастие със сестра си, която отвличала вниманието на пострадалата. Тежкото умишлено престъпление е било извършено от двамата в условията на опасен рецидив. Освен това, срещу А.Ш. понастоящем е внесен за разглеждане от съда обвинителен акт за друга кражба.  ", "date": "2019.01.13", "title": "Постоянен арест за брат и сестра, обрали трудно подвижна старица"}
{"url": "https://www.monitor.bg:443/bg/a/view/teatyra-na-mechtite-pluvna-v-izprajnenija-154459", "text": "Забравете за \"Театъра на мечтите\", легендарният стадион \"Олд Трафорд\" вече е известен като \"Театъра на кошмарите\". Така описа пред „Сън“ съоръжението на “Манчестър Юнайтед” един от служителите на клуба, който работи в офисите. Причината е, че всички служебни помещения са се умирисали на канализация и отпадни води в последните седмици и това прави работата там непосилна. Касае се за офисите под трибуната за гостуващи фенове, които са подгизнали от отходни води и в тях мирише умопомрачително зле. Този проблем е възникнал още преди една година, когато фенове на градския съперник “Манчестър Сити” потрошили тоалетните на гостуващата трибуна и дори започнали да къртят плочки и да пукат тръбите. Но дори и толкова време по-късно аварията не може да бъде отстранена подобаващо и това създава истински кошмар за служителите, които ежедневно се трудят под трибуната. Те дори вече са започнали да покриват компютрите си с найлони, защото помещенията са започнали да протичат. Положението ставало трагично след мачове за ФА Къп, защото тогава се отпускали по-голям брой билети за гостуващи фенове, което водело и до по-мащабно ползване на тоалетните. Ръководството на „Манчестър Юнайтед“ призна за проблема и обяви, че се работи за пореден път по отстраняването на аварията, но може да се наложи и по-сериозен ремонт.", "date": "2019.01.13", "title": "„Театъра на мечтите“ плувна в изпражнения"}
{"url": "https://www.monitor.bg:443/bg/a/view/maradona-operiran-zaradi-kryv-v-stomaha-154462", "text": "Футболната легенда Диего Марадона се подложи на операция в Буенос Айрес, като сам отиде в болницата. Хуриргическата интервенция е свързана с кръвотечението в стомаха, заради което 58-годишният треньор на мексиканския “Дорадос” беше хоспитализиран в началото на годината. Тогава след направени прегледи световният шампион за 1986 година беше изписан след няколкочасов престой в лечебното заведение. „Това кръвотечение е от грижи. Нищо сложно. Диего се надява да реши неудобствата, които този проблем му причинява“, коментираха от обкръжението на Марадона в началото на годината. В събота той се е завърнал в клиниката, където е претърпял хирургична интервенция, информира „Ройтерс“. Операцията е била планирана и според медиците е преминала успешно. Марадона не за първи път има проблеми със стомаха, след като му беше открит гастрит през 2005 година. „Операцията на Диего Марадона приключи. Благодаря на Бог, всичко мина перфектно. Благодаря на медицинския екип от клиника „Оливос“ за техния професионализъм и човечност. Сега чакаме Диего да се възстанови и да се върне възможно най-бързо на работа“, написа адвокатът на Марадона Матиас Морла в „Туитър“, където пусна снимка на опериращия екип. Кръвотечението на стомаха на Марадона беше открито при стандартен преглед преди заминаването на футболната легенда за Мексико, където трябва да поднови работата си във втородивизиония „Дорадос”.", "date": "2019.01.13", "title": "Марадона опериран заради кръв в стомаха"}
{"url": "https://www.monitor.bg:443/bg/a/view/minchev-pyrvenstvoto-moje-da-ne-zavyrshi-154467", "text": "Старши треньорът на „Берое“ и на мъжкия национален отбор по баскетбол Любомир Минчев предупреди, че първенството може да не завърши, ако съдиите продължават да мерят с различни аршини отборите. Това той обяви след победата на неговия тим над „Левски Лукойл“ с 85:84 в мач в Стара Загора, завършил с грозни сцени. 8 секунди преди последната сирена феновете на старозагорци започнаха да хвърлят предмети по терена и по играчите на гостите, а спортният директор на „сините“ Тодор Стойков извади тима, за да предпази баскетболистите си. Повод за негодуванието на домакинската публика бе отсъдено нарушение в атака на Николай Стоянов при точка преднина за „Берое“. След завръщането на „сините“ на терена, играта бе подновена, но без Любо Минчев, който бе дисквалифициран заради спречкване с колегата си Константин Папазов. В последната атака гостите стреляха към коша и топката се разходи по ринга и не влезе. Така победата остана за беройци, но сега отново Дисциплинарно-административният съвет към НБЛ ще има тежката задача да реши какви наказания да наложи на провинилите се. „Ако това продължава, сезонът няма да завърши. Останалите отбори не сме слепи и глупаци. Ние също се състезаваме и искаме да има феърплей. Не мога да се съглася с критериите на съдийството спрямо един отбор и всички останали\", не сдържа нервите си Минчев след края на мача. \"Ясно е, че това са емоционални реакции, контрира Папазов. - В края просто исках да обясня на Любомир Минчев, че ще доиграем мача и че не съм искал прекъсване, а просто залата да се успокои. Нито аз, нито той заслужаваше техническо нарушение. Имаше грешки и към двете страни, съдийството не беше определящо. Когато Минчев гледа мача, ще види, че не е имало различен критерий\", допълни Тити в отговор на поредните нападки, че са толерирани от съдиите.", "date": "2019.01.13", "title": "Минчев: Първенството може да не завърши"}
{"url": "https://www.monitor.bg:443/bg/a/view/zasileni-merki-za-sigurnost-na-finala-za-kupata-na-bylgarija-po-volejbol-za-myje-v-pazardjik-154466", "text": "Засилени мерки за сигурност ще има тази вечер в спортна зала“ Васил Левски“ в Пазарджик, където ще се играе финалната среща за Купата на България по волейбол за мъже. За приза ще спорят волейболистите на бургаския „Нефтохимик“ и домакините от „ Хебър“ (Пазарджик). Момчетата на треньора Атанас Петров се класираха за финала, след като победиха с 3:0 гейма волейболистите от „Левски“. За осигуряване на обществен ред и нормално протичане на срещите досега бяха предприети мерки за засилено полицейско присъствие около и в зала „Васил Левски“, а тази вечер се очаква спортното съоръжение да е препълнено заради финала. При възникнала необходимост от МВР апелират гражданите да спазват стриктно разпорежданията на охраняващите спортното мероприятие униформени полицейски служители. Срещата започва в 18:30 часа и ще се излъчва на живо по \"Диема Спорт\". Организаторите апелират всички, които искат да присъстват на мача, да отидат в залата по-рано и да заемат своите места, тъй като интересът е голям. За притежателите на членски карти и спонсорите на „Хебър“ местата ще се пазят до 18:00 часа, 30 минути преди началото на срещата.  ", "date": "2019.01.13", "title": "Засилени мерки за сигурност на финала за волейболната купа"}
{"url": "https://www.monitor.bg:443/bg/a/view/vyv-vsjako-chetvyrto-priemno-semejstvo-njama-nastaneni-deca-154464", "text": "Във всяко четвърто от приемните семейства в България няма настанени деца, заявиха от Националната асоциация за приемна грижа. Според нейните данни към 31 декември 2018 година, от всички вписани в регистъра 2100 семейства, в 540 няма настанени деца. \"За нас като организация, която се занимава със защита правата на детето преди всичко, това ни притеснява поради простата причина, че в приемното семейство са инвестирани немалко средства за тяхното обучение, развитие и подкрепа и в същото време в социалната система, в която липсват качествени специалисти, да държиш всяко четвърто приемно семейство без настанено дете, е форма на пропилян държавен ресурс. В страната продължават да се търсят нови приемни семейства. В момента в българските домове за деца има над 600 деца, които се нуждаят от семейна грижа\", коментира пред БНР изпълнителният директор на Асоциацията Александър Миланов. Основната причина за незаетост на приемните семейства е фактът, че те са заявили желание да се грижат за дете с друг профил от наличния, обясниха от Агенцията за социално подпомагане.", "date": "2019.01.13", "title": "Във всяко четвърто приемно семейство няма настанени деца"}
{"url": "https://www.monitor.bg:443/bg/a/view/parlamentyt-reshava-za-novite-iztrebiteli-v-srjada-154470", "text": "Внесеното в НС предложение на кабинета за стартиране на преговори със САЩ за закупуване на изтребители F-16 за родните ВВС ще бъде разгледано в комисията по отбрана във вторник, а в сряда и в пленарната зала. Това заяви в ефира на bTV зам.-председателят на парламента Емил Христов. По думите му досега процедурата, която премина и през одобрение от МС на доклада на комисията, която оценяваше офертите за модернизиране на военния ни авиопарк и отличи като фаворит американската пред тези на Швеция и Италия за самолети Gripen и Eurofighter, е изпълнявана стриктно съгласно приетия проект от НС. „В него на първо място е посочен геополитическият фактор, на второ място военно-техническата експертиза, следват финансови, икономически и правни фактори“, подчерта Христов, който бе председател на временната парламентарна комисия за проучване на изпълнението на процедурата по избора на нов боен самолет за разчитащата все още на старите руски МиГ-ове бойна авиация на страната ни. Също като мнозина други свои колеги, сред които и шефът на военната комисия в НС ген. Константин Попов, той не спести суперлативи за най-масовия изтребител в света, който ни се предлага с пълен комплект от обслужване и въоръжение. Според Христов F-16 се оказва значително по-добър в много отношения от конкурентите си. \"Той е многоцелеви. Gripen предлагат една платформа и ни казват: направете си останалото до многоцелеви, т.е. трябва да водим разговори с производителя на съпътстващо оборудване и въоръжение, в случая САЩ, да ни продадат това, което след покупка на Gripen ще бъде монтирано на тях, А ако САЩ откажат, какво получаваме? F-16 има възможност да работи и по въздушни, и по земни цели благодарение на новия радар пето поколение. Има и два пъти по-голям боен радиус“, изброи депутатът някои от безспорните предимства при най-новото поколение на модела Блок 70, накланящи везните в негова полза. Христов категорично отхвърли варианта да е имало външен натиск върху страната ни за избора й да се насочи именно към покупката на американските изтребители. „В такива сделки натиск на такова ниво не се прави. Президентът се стреми да ни внуши, че нещо не е направено. Какво се стреми? Да върнем процедурата обратно? Да забавим процедурата? Да не се сключи сделка? Това влияе на две неща. Цената се увеличава. Ако бяхме направили покупката преди две години цената щеше да бъде друга. От друга страна забавяйки модернизирането на ВВС ние не работим за постигане на оперативна съвместимост с другите в НАТО. Кой печели от това? Просто казвам последствията, които могат да възникнат ако не продължим в тази посока, в която вървим\", обобщи Христов.", "date": "2019.01.13", "title": "Парламентът решава за новите изтребители в сряда"}
{"url": "https://www.monitor.bg:443/bg/a/view/viden-italianski-terorist-arestuvan-v-bolivija-vryshtat-go-na-rim-par-avion-154461", "text": "„Сладкият живот свърши!“ – така вицепремиерът на Италия и министър на вътрешните работи Матео Салвини коментира новината за задържането в Боливия на терориста Чезаре Батисти. Малко по-късно Салвини прати до боливийската столица Ла Паз държавен самолет, с който издирвания десетилетия от италианското правосъдие ляв екстремист да бъде върнат час по-скоро в родината. Междувременно вицепремиерът заплаши терориста, че няма да види бял ден до края на живота си, който със сигурност щял да завърши зад решетките. Чезаре Батисти е сред основателите и най-изявените активисти на крайно лявата терористична организация „Въоръжени пролетарии за комунизъм“, която сее смърт и страх в Италия през втората половина на седемдесетте години на миналия век. По онова време и по-точно през 1978 и 1979 г. роденият през 1954 г. и заформил се като професионален терорист младеж извършва лично две убийства и организира други две с общо четири жертви - двама полицаи, месар и бижутер. През 1979 г. той е арестуван и осъден на 12 години затвор за участие в нелегална въоръжена групировка, но негови съратници през 1981 г. му помагат да избяга от затвора в близкия до Рим град Фрозиноне. Бяга в Мексико, после го приютява Франция, където се възползва от закон на някогашния президент Франсоа Митеран за даване на политическо убежище на хора с леви възгледи. Жени се, раждат му се две дъщери, започва да публикува с известен успех криминални романи. Междувременно в Италия е осъден на доживотен затвор за убийствата на полицаите, месаря и бижутера – престъпления, за които Батисти винаги е твърдял, че е невинен. В началото на това хилядолетие обаче Италия подновява дипломатическия си натиск срещу Франция да й върне Чезаре Батисти и усетил опасността да се озове на Апенините, през 2004 г. той успява да емигрира в Бразилия, подпомогнат от френски интелектуалци. Там първо се радва пак на свободата, но през 2007 г. е арестуван и изкарва в затвора 4 години, след което е освободен лично по нареждане на президента Лула Да Силва, който му дава политическо убежище. Наследничката на Да Силва начело на Бразилия – Дилма Русеф, отказва категорично на Италия да естрадира Батисти, тъй като в родината си щял да страда заради политическите си убеждения. Този ход на президентката с български корени довежда до дипломатически скандал и до охлаждането за дълго на двустранните отношения. Както и да е, но за терориста започва отново сладък живот, той се жени за бразилка, която му ражда син и я кара безметежно до идването на власт на новия президент Жаир Болсанаро. Та той обещава на Италия да й го върне след като встъпи в длъжност и Батисти си плюе на петите, бягайки в Боливия. Именно синът на Болсанаро – Eдоардо, информира вчера пръв силния човек на правителството в Рим - Матео Салвини, че му пристига „малък подарък“, осигурен от Интерпол.", "date": "2019.01.13", "title": "Виден италиански терорист арестуван в Боливия, връщат го на Рим \"Par Avion\""}
{"url": "https://www.monitor.bg:443/bg/a/view/cska-tyrsi-zamestnik-na-despodov-154468", "text": "ЦСКА вече търси заместник на звездата си Кирил Десподов, който почти сигурно до края на месеца ще бъде продаден в чужбина. Това призна изпълнителният директор на „армейците“ Пламен Марков след първата за годината открита тренировка, на която ръководните фактори повдигнаха завесата за случващото се в клуба. Към момента евентуална продажба на Десподов продължава да бъде основна тема на „Армията“, а според Марков ЦСКА със сигурност ще привлече нов играч, ако Футболист номер 1 на България за 2018-а бъде продаден. „Работим по въпроса за евентуалното привличане на заместник на Десподов, но това ще бъде при условие, че се стигне до трансфер, сподели директорът. - Ние не можем да си позволим да се оголим на важни позиции. Ако има оферта, която отговаря на финансовите условия на клуба и подхожда на неговите лични разбирания и виждания, той ще бъде трансфериран. Това, че самият Кирил иска да бъде продаден, е добре. Говори, че е амбициозен относно персоналното си развитие“, допълни Пламен Марков. Треньорът на ЦСКА Нестор Ел Маестро също застана пред медиите за първи път тази година, като също не пропусна да коментира темата за Десподов. Спецът бе категоричен, че не желае да се стига до продажба на звездата, но никой не го пита. „Знам, че сте гладни за новини, но няма какво да ви кажа, сподели Ел Маестро. - Работим здраво всеки ден и се готвим за втората част от сезона. Няколко пъти повторих, че съм доволен от отбора си и се радвам, че сме сериозен тим. Със сигурност няма да сменяме 6-7 човека, което е позитивно. Кой е най-близо до това да бъде продаден? За съжаление няма да съм аз (смее се). Не знам дали Десподов ще бъде трансфериран, защото при интерес към наши играчи никой не ми казва. Не искам никой да бъде продаден, а да запазя отбора си. Аз обаче съм приятно изненадан от старанието на Десподов в тренировките и за концентрацията му, а освен това искам да похваля и Мауридес, който, изненадващо за мен, не е качил килограми по време на почивните дни“, сподели с усмивка треньорът на ЦСКА, който определи като чудо евентуално спечелване на титлата. Преди подновяването на битката в Първа лига разликата до лидера „Лудогорец“ е 6 точки.", "date": "2019.01.13", "title": "ЦСКА търси заместник на Десподов"}
{"url": "https://www.monitor.bg:443/bg/a/view/misi-eliyt-stava-pyrvata-rapyrka-v-zalata-na-slavata-na-avtorite-na-pesni-154457", "text": "Миси Елиът ще влезе в историята като първата рап изпълнителка, която ще бъде въведена в Залата на славата на авторите на песни. В дългия й списък с хитове са песни за имена като Бионсе, Уитни Хюстън и Алая. Тя е и едва третият представител в стила, който намира място в престижната зала, като преди това само Джей Зи (през 2018-та) и Джърмейн Дюпри (през 2017-та) са разписали имената си там. Тази година в Злата на славата ще влязат още британският певец Кат Стивънс и кънтри фолк иконата Джон Прайн. Сред нововъведените ще бъде също Том Т. Хол, наричан от Джони Кеш \"любим автор на песни за всички времена\", Джак Темпчин, писал за Eagles и Глен Фрей, Далас Остин, който стои зад хитове на Пинк, Boyz 2 Men, Мадона. За да бъдат номинирани, авторите трябва да са писали хитове поне 20 години. Тазгодишната церемония по въвеждането ще се състои през юни в Ню Йорк.", "date": "2019.01.13", "title": "Миси Елиът става първата рапърка в Залата на славата на авторите на песни "}
{"url": "https://www.monitor.bg:443/bg/a/view/naum-shopov-i-tea-minkova-lubov-na-skorost-154450", "text": "Всъщност заглавието на тази любовна история може би е леко подвеждащо. Но малкият отрязък от живота на Теа Минкова и Наум Шопов, което събира в себе си, е един от най-емоционалните им мигове като двойка – моментът на предложението да споделят целия си живот. Пък и в кръвта на двамата тече достатъчно количество бензин и са луди по високите скорости, мощните коли и дрифтът. Точно дрифтът е най-верният помощник на звездата от „Откраднат живот“, за да превърне последния рожден ден на своята любима в най-незабравимото и адреналиново предложение за брак. На 17 ноември миналата година, следобед, Наум води Теа на пистата за дрифт, където често гледат демонстрации, а този път тя трябва да получи като подарък возене от професионалисти. Качват се в две коли и започват лудешки да се въртят, докато автомобилите не правят маневра и спират един до друг. Дипломираният лекар слиза от своята кола и пада на коляно, още докато любимата му разкопчава колана. Оттам нататък всичко е ясно. Но преди да се стигне до заветното „да“ Наум трябва да пребори доста трудности, за да осъществи намеренията си така, както му се иска. „Имах тази идея от доста повече време, но не се бях решил“, призна преди време той. Бил краят на активния сезон и всички коли на състезателите вече били разбити и за ремонт. Дори в деня на голямото събитие се наложило да сменят единия автомобил. В същия напрегнат момент и Теа заявила, че не й се ходи, защото било много студено. Всичко изглеждало, че ще се разпадне. Тогава на помощ дошла майката на Шопов – Мариана. Тя, заедно с тъщата, били предупредени 2-3 дни предварително. Никой друг не бил посветен в намеренията на Наум, защото „беше ме страх да не ме издънят“. Преди да отидат на пистата двойката гостувала в дома на Христо Шопов, за да почерпи семейството за рождения ден на Теа, а Мариана успяла да навие красавицата да не се отказва от адреналина заради студа. Като на магия нещата на Шопов-младши се наредили и той успял да подари малкия диамант на годеницата си. Оказало се обаче, че пръстенът е огромен, защото Наум не успял да намери пръстен на любимата, който да ползва за мяра. Затова и а още на следващия ден го преправили, защото тя нямала търпение да си го носи. Въпреки че са заедно почти цял живот, 11 години учат в 134-то училище в София, а от повече от 6 години са двойка, актьорът с диплома на лекар и Теа не са говорили за брак. „От много отдавна я подвеждам, че не се интересувам от брака“, признава Наум. А тя споделя, че била свикнала с тази мисъл, дори вечерта преди предложението се задявала с него, като сложила детско пръстенче на ръката си и пяла и танцувала „Single Ladies” на Beyonce. В училище обаче не били нищо повече от съученици. Един ден, година след абитуриентския бал, днешната студентка в магистратури „Икономика, финанси и банково дело“ и „Управление на европейски проекти“ в СУ, която е и с една година по-голяма от Наум, се блъснала буквално в бившия си съученик пред Ректората. За пет минути си разменили няколко шеги и отминали. През целия ден след това Минкова си мислела „Абе този Наум е много готин“, а сестра й я обявила за луда. Последвал месец на онлайн комуникация между двамата. А откакто се видели отново на живо станали неразделни. Сега живеят в собствен апартамент, но преди това дълго делили времето си между дома на Христо Шопов и Мариана, и този на семейството на Теа. От този период идват и милите обръщения помежду им. точно както звездата от „Страсти Христови“ и жена му се обръщат един към друг. Бъдещото семейство Шопови планира да разпише брака си официално в началото на това лято, като за момента мислят за планинска сватба – нещо лежерно, в тесен кръг, без помпозност и медии. Кумове ще са най-близката приятелка на Теа – Анабел, и най-личният момък на Наум – Крис. Куриозното е, че и те научили от социалните мрежи за годежа и звъннали на двойката един след друг в рамките на три минути. Не се познават и са се виждали веднъж преди да поемат ролите си на най-важните хора в сватбения ден. Наум и Теа са от двойките, които излъчват хармония, като създадени един за друг, и постоянно по детски влюбени, целуващи се и прегръщащи се, красиви хора. Може би затова Любо Киров ги избра да заснемат клипа към последния му голям хит „Летим“. В него голотата на двамата е прецизно дозирана по ръба на нормата за стилно, а личните им страсти са перфектно отприщени от режисьора Кирил Киров - Кико и оператора Андрей Андреев. Намерили са баланса помежду си и в личния живот, и докато той излиза на преден план, познава го цяла България и се справя успешно на малкия екран в „Откраднат живот“, а явно и в обучението си в Медицинския, то Теа предпочита да е на заден план, извън прожекторите. „Нямам нищо против хората да ме занаят като приятелката на Наум Шопов“. И мечтае след 10 години да е жената до успешния лекар, с когото да имат няколко дечица. След като завърши снимките на шестия сезон на „Откраднат живот“ като една от най-големите звезди на сериала и положи Хипократовата клетва в университета, пред Наум Шопов стои предизвикателството - специализацията в отделението по детски изгаряния в Пирогов. Не е тайна, че мечтата му е да стане пластичен хирург, но не, за да слага гърди и да прави красиви носове. Въпреки че дамските носове са негова слабост от дете и днес първото, което прави като се събуди е да хване Теа за носа. Той иска да работи в сферата на регенеративната хирургия. Помага на деца и с благотворителност. Съвсем наскоро даде името си на голяма компания за пици и за две седмици събра 6000 лв за младежите в SOS Детски селища България, а кампанията продължава до края на януари. Делейки времето си между снимачната площадка, истинската операционна зала и прегръдките на любимата, той намира как и да спортува активно. Според родителите му именно те са го вкарали преди 6 години във фитнеса, но той съвсем не е съгласен с това. Като резултат на това му хоби, което е общо с Теа, излезе книгата му „Фитнес буквар“, в която е събрал опита си от залата и е описал всички грешки, които е допуснал при тренировки. За Теа е отредено да поеме рекламната агенция, която заедно с Наум и риалити младоженците Алекс и Дани Петканови стартираха съвсем наскоро. Целта им е да създадат нови млади инфлуенсъри, които да прокарват качествени и полезни идеи. Вече подбраха дори първите си двама кандидат, които изпратиха до Хавай. Другата цел на Минкова е да завърши двете си магистратури и признава: „Наум толкова много ме мотивира ежедневно, че половината от нещата, с които съм се захванала нямаше да ги има, ако не беше той“. Шопов е и голямата й гордост. Не го критикува никога, само го хвали. В началото не е било съвсем така. Първо, защото тя е ревнувала, че сериала отнема времето за нея. И второ, защото веднага са започнали да го разпознават и снимат навсякъде, където отидели. С времето обаче свикнала с всичко това и намерили златната среда. За себе си признава, че е мрънкало и мрънка за всичко. Но както тя е свикнала с избухливия нрав на Наум, така и той е свикнал с нейното дуднене.", "date": "2019.01.13", "title": "Наум Шопов и Теа Минкова: Любов на скорост"}
{"url": "https://www.monitor.bg:443/bg/a/view/dua-lipa-protjaga-ryce-kym-4-nagradi-brit-154460", "text": "И тази година Дуа Липа е сред най-големите претенденти за статуетки. Тя протяга ръце към 4 награди Брит с номинациите си за най-добър сингъл за „IDGAF“ и \"One Kiss\" с диджей Калвин Харис, както и за най-добро видео – отново към тези две парчета. Във врата й диша Ан-Мари, която също иска да грабне 4 приза и то в нейните категории. Тя ще се бори с за отличие при синглите и клиповете с хита си „2002“. За ралзика от Дуа Липа обаче, певицата ще премери мускули и в по-сериозните категории – най-добър албум, с току-що излезлия „Speak Out“, и за най-добър изпълнител. Джорджа Смит, която миналата година спечели наградата \"Изборът на критиците\", и Джордж Езра са с по три номинации. Езра обаче има да мери музикули с не кого да е, а със Сам Смит и Крейг Дейвид, за да се пребори за най-добър британски изпълнител. При албумите ситуацията изглежда доста заплетена, защото конкуренцията е малда и силна. Едното предложение идва точно от Езра и новата му тава \"Staying at Tamara's\". Второто предложение е на Florence and the Machine - \"High as Hope\". А освен тях за най-престижната статуетка ще се борят 1975 с \"A Brief Inquiry into Online Relationships\", Ан-Мари със \"Speak Your Mind\" и Джорджа Смит с „Lost & Found\". Едва за втори път в историята на наградите в тази категория бяха включени повече жени, отколкото мъже.  Наградата за най-добра британска група си оспорват Arctic Monkeys, 1975, Gorillaz, Little Mix и Years and Years, който миналото лято забиха на плажа във Варна с MTV presents Varna Beach. В международните категории са номинирани Дрейк, Еминем, Камази Уошингтън, Шон Мендес, Травис Скот, Карди Би, Камила Кабело, Ариана Гранде, Джанел Моне, Кристин енд дъ Куинс, Найл Роджърс и \"Шик\". Наградите БРИТ ще бъдат връчени на 20 февруари в Лондон.", "date": "2019.01.13", "title": "Дуа Липа протяга ръце към 4 награди БРИТ"}
{"url": "https://www.monitor.bg:443/bg/a/view/nabirat-mostri-na-nashi-stoki-za-ofisa-na-16-1-v-kitaj-154449", "text": "Производителите от Централна и Източна Европа (формат „16+1“) вече имат възможност да изпратят и изложат свои продукти в постоянния Павилион „16+1“ на Центъра за насърчаване на сътрудничеството в областта на селското стопанство между Китай и страните от ЦИЕ (ЦНСССКЦИЕ) към земеделското министерство на България, който се намира в Младежкия иновационен център в китайския град Нинбо. Той предоставя възможности за китайски канали за внос/износ, дистрибуция, търговия на дребно и канали за продажба чрез електронна търговия в насърчаването на търговията със селскостопански и други продукти между Китай и страните от Централна и Източна Европа. Нинбо е всеобхватна зона за тестване на Инициативата „Един пояс, един път“ в провинция Джъдзян. По този начин износителите и вносителите от България и другите страни от ЦИЕ се запознават чрез платформата eGTCP - онлайн уебсайт, разработен от „Джъдзян Грейт Тао и-Комърс Кампъни“ ООД, с предлаганите стоки. Компаниите от България и други страни от ЦИЕ, които желаят да проучат китайските пазари, получават възможност да открият свои офиси в Младежкия иновационен център Китай (Нинбо) – Централна и Източна Европа. Чрез периодични презентации, китайските потребители ще имат възможност непосредствено да се запознаят с изложената стока от ЦИЕ. Разходите по организацията, транспортирането и експонирането на мострите в изложбения Павилион „16+1“ е за сметка на Центъра за насърчаване на сътрудничеството в областта на селското стопанство между Китай и страните от Централна и Източна Европа. Младежкият иновационен център Китай (Нинбо) - Централна и Източна Европа е проект за сътрудничеството във формат 16+1, изпълняван пилотно по предложение на премиера Ли Къцян, за изграждане в Нинбо на „16+1 Демонстрационна зона за икономическо и търговско сътрудничество“. Този Център се занимава с електронна търговия, консултантски и финансови услуги, външна търговия, двупосочни инвестиции между Китай и страните от ЦИЕ, подпомагане на фирми от ЦИЕ да стъпят на китайския пазар и на китайски фирми да навлязат на пазара на страните от ЦИЕ. Създаването му се подкрепя финансово и политически от правителствата на община Нинбо и на район Дзянбей. Центърът се управлява от фирма „Нинбо Дзйеоу Бизнес Мениджмънт енд Кънсалтинг Кампъни“ ООД. Младежкият иновационен център Китай (Нинбо) – Централна и Източна Европа има преференциални политики спрямо фирми от страните от ЦИЕ, включително предоставяне на безплатен офис за определено време, данъчни облекчения, финансова подкрепа чрез предоставяне на start-up инвестиции и евентуално предоставяне на капиталово финансиране.", "date": "2019.01.13", "title": "Набират мостри на наши стоки за офиса на „16+1“ в Китай"}
{"url": "https://www.monitor.bg:443/bg/a/view/kazahstan-obmislja-uvolnenie-na-myri-154453", "text": "Българският треньор Станимир Стоилов ще си тръгне от Казахстан, прогнозират медиите в бившата съветска република. След страхотни 4 години и половина начело на “Астана” на 1 март 2018-а Мъри бе назначен за национален селекционер. Начело с българина обаче Казахстан не се представи добре и в турнира Лига на нациите, като в близките дни шефовете на местния футбол ще се съберат, за да решат бъдещето му. Информациите сочат, че най-вероятно Мъри ще бъде уволнен. Договорът на спеца с федерацията на Казахстан е за още една година и ако се стигне до уволнение, българинът със сигурност ще прибере повече от сериозна неустойка. Според местните медии той ще се завърне начело на шампиона „Астана“, но това е малко вероятно. Преди дни се появиха и поредните слухове, че Стоилов ще поеме „Левски“ след края на сезона. Мъри имаше няколко разговора със собственика Спас Русев, но до сделка така и не се стигна, като разминаванията са сериозни.", "date": "2019.01.13", "title": "Казахстан обмисля уволнение на Мъри"}
{"url": "https://www.monitor.bg:443/bg/a/view/tigyra-ludogorec-e-mnogo-nad-drugite-154448", "text": "Новото попълнение на “Лудогорец” Пламен Илиев отпътува днес сутринта за Белек, за да се присъедини към лагера на “орлите”. На летище София стражът сподели пред “Нова”, че вече е разговарял по телефона с треньора на вратарите Здравко Здравков. “Когато настъпи време да се изправя срещу “Левски”, може да се появят сантименти, но засега няма такива. За мен присъединяването към “Лудогорец” и връщането в българското първенство не е крачка назад. Ще бъда част от отбор, който е много над останалите в шампионата“, сподели Пацо Тигъра. В Румъния пък продължават да вадят подробности за сделката. Според местните медии българският шампион е платил 150 000 евро за правата на вратаря, за да го привлече веднага, а не да чака до края на сезона. Възможно е Илиев да направи неофициален дебют за новия си тим още на 15 януари в контролата с „Ботошани“. Вратарят на националния отбор е третият нов футболист в “Лудогорец” тази зима. През декември 2018 г. \"орлите\" привлякоха от “Рединг” румънския национал Адриан Попа, а освен това имат договор и с халфа на “Ботев” (Пд) Серкан Юсеин.", "date": "2019.01.13", "title": "Тигъра: „Лудогорец“ е много над другите отбори в България"}
{"url": "https://www.monitor.bg:443/bg/a/view/stop-the-schizo-podgrjavat-dream-theater-154454", "text": "Stop the Schizo е първата родна банда, която метъл величията Dream Theater лично избраха да излезе преди тях на концерта им в зала 1 на НДК на 3 юли. Престои да бъдат обявени още две български групи, които ще стъпят на сцената преди хедлайера. Както писахме наскоро всички наши изпълнители ще бъдат лично избрани от звездите. Цялото събитие ще мине под надслов Sofia Dream Fest 2019. Stop the Schizo е нестандартна банда извън мейнстрима. В нейния състав обаче влизат добре познати имена – Махаил Делирадев (ех Кълн, Lovers of the Bomb, Cigaretta, the Reunions), Владо Левиев (Балканджи, Ер Малък), Антон Велев (Mental Architects). Дечо Таралежков (ех Кълн, Lovers of the Bomb, Cigaretta, the Reunions) и новата певица Валя Барлев. Групата току-що пусна и нов ними албум „Extended Glorious Splendor“. Концертът е част от летните фестивални участия на Dream Theater в Европа, които ще последват излизането на четиринайсетия им студиен албум -”Distance Over Time”. Въпреки това акцентът в шоуто ще падне върху легендарния „Metropolis Pt. 2: Scenes From A memory“, които те ще изсвирят целия по повод 20-ата годишнина от неговото излизане.", "date": "2019.01.13", "title": "Stop the Schizo подгряват Dream Theater"}
{"url": "https://www.monitor.bg:443/bg/a/view/s-vyzstanovka-otbeljazaha-141-godini-ot-osvobojdenieto-na-dupnica-154458", "text": "За втора поредна година с възстановка беше отбелязано честването на 141 години от Освобождението на Дупница от турско робство. Както и през 1878 година, посрещането на Освободителя на Дупница беше в района на Рибарника, макар, че от съображения за сигурност възстановката беше направена в район на ПГ „Акад. С. П. Корольов“, където майор Орлински пристигна заедно с войниците си на коне и в автентични униформи. В ролята на Орлински се превъплъти Влади Христов. Той беше посрещнат от свещеник, като диалогът между двамата бе автентично произведен пред зрителите. Шествието на свободата, такова, каквото е било, пое по стъпките, по които са вървели тогава освободителите и хилядите дупничани. В него се включиха депутатът Радослава Чеканска, кметът Методи Чимев, общински съветници, кметове на села, зам.- кметове, стотици граждани. Шествието спря на паметната плоча на майор Орлински, където бяха поднесени венци и цветя, в знак на признателност. Директорът на Исторически музей-Дупница, Анелия Геренска припомни факти от онзи ден през 1878 година, а след това шествието продължи по стъпките на освободителите до паметната плоча на дупнишките опълченци, където отново бяха поднесени венци и цветя.", "date": "2019.01.13", "title": "С възстановка отбелязаха 141 години от Освобождението на Дупница"}
{"url": "https://www.monitor.bg:443/bg/a/view/jabylkite-na-edro-za-sedmica-poevtinjaha-s-8-4-154455", "text": "Ябълките поевтинявха през миналата седмица с 8,4 на сто до 0,94 лв./кг, сочат последните данни на Държавната комисия по стоковите борси и тържищата (ДКСБТ). Цената на портокалите се понижи с 4,9 на сто до 1,20 лева за килограм. Мандарините се търгуваха по 1,36 лева за килограм. Бананите поскъпнаха с 0,5 на сто до 1,92 лева за кило, а лимоните поевтиняха с 5,8 на сто до 1,80 лева. Доматите от внос поскъпнаха през миналата седмица с 6,03 на сто до 2,03 лева за килограм. Цената на краставиците от внос се покачиха с 4,3 на сто и се търгуваха по 1,83 лева за килограм. Картофите пък поевтиняха с 4,7 на сто и се продаваха по 0,81 лв./кг на едро. Морковите поскъпнаха с 6,7 на сто и се търгуваха по борсите по 0,80 лв./кг. Зелето увеличи цената си със 7,1 процента до 0,75 лева за килограм. За периода кравето сирене поскъпна с 0,2 на сто и се търгуваше по 5,90 лв./кг; кашкавалът, тип \"Витоша\", се купува по 10,06 лв./кг, а олиото се купува по 1,92 лева за литър. Каймата се търгуваше по 4,73 лева за килограм. Пакетче краве масло от 125 грама струваше на едро средно по 2,33 лева. Пилешкото замразено месо през миналата седмица поевтинява леко с 1,3 на сто и в петък се продаваше по тържищата по 3,82 лв./кг. Захарта се търгуваше по 1,11 лв./кг, а брашното тип \"500\" - по 0,85 лева. Яйцата се продаваха по 0,20 лева за брой. Индексът на тържищните цени (ИТЦ), който отразява цените на хранителните стоки на едро, се повиши тази седмица с 1,03 на сто до 1,453 пункта. Базовото ниво на индекса - 1,000, е от 2005 година.", "date": "2019.01.13", "title": "Ябълките на едро за седмица поевтиняха с 8,4%"}
{"url": "https://www.monitor.bg:443/bg/a/view/mitkova-i-vasilev-sa-1-na-turnira-akademik-154446", "text": "Милена Миткова и Алекс Василев са №1 на 48-ото издание на международния турнир по лека атлетика „Академик” в столичната „Асикс Арена”. Миткова се приземи на 6,26 м за победата в скока на дължина при жените, изпреварвайки Симона Симеонова – 5,84 м, и Десислава Йорданова – 5,65 м. Резултатът на Милена беше най-добър сред тези в останалите дисциплини при дамите според сравнителната таблица на ИААФ. С постижение №1 при мъжете си тръгна Алекс Василев. Той пробяга дистанцията от 800 м за 1:52,46 мин. Над 200 атлети се състезаваха на турнира, по време на който бяха наградени с плакети именити атлети и деятели в 70-годишната история на атлетическото направление на „Академик“. Веселин Живков постигна две победи и едно второ място в надпреварата. Възпитаникът на Христо Стоянов първо завърши втори на 60 метра с 6,93 сек., където победата бе за Петър Пеев с 6,90 сек. След това Живков триумфира на 200 м с 22,09 сек., а в последната дисциплина от програмата - щафетата на 4 по 200 м, постигна национален рекорд с щафетата на „Академик“ за юноши под 20 години. Шампионският квартет, който спря хронометрите на 1:31,36 минути, бе в състав Теодор Сопотски, Мартин Живков, Иван Бонев и Веселин Живков. Радин Вълчев направи ударно завръщане на атлетическата писта. След дълго лечение на контузия младият хърделист спечели бягането на 60 м с препятствия за юноши под 20 г. с резултат от 8,01 сек. Това е пето постижение в света за сезона в ранглистата при 20-годишните и второ в Европа. Първи старт след 10-месечно наказание заради неразбирателство с предишния си клуб записа и талантливата ни бегачка Лиляна Георгиева. Макар че бе измъчвана и от здравословни проблеми в последните дни, тя завърши втора в бягането на 800 м с 2:13,24 мин. Победителка в надпреварата стана националната рекордьорка за девойки в стийпълчейза Силвия Георгиева, която триумфира във финалния спринт с 2:13,04 мин. Нова бе първо изпитание за атлетите ни за новия зимен сезон.", "date": "2019.01.13", "title": "Миткова и Василев са №1 на турнира „Академик“"}
{"url": "https://www.monitor.bg:443/bg/a/view/gatuzo-prizna-che-iguain-otiva-v-chelsi-154456", "text": "Времето на аржентинския нападател Гонсало Игуаин в “Милан” изтича, призна треньорът на \"росонерите\" Дженаро Гатузо след трудната победа с 2:0 над “Сампдория” в 1/8-финалите за Купата на Италия. Младият специалист на практика призна, че аржентинецът напуска \"Сан Сиро\" в посока “Челси”, където е желан от мениджъра Маурицио Сари. \"Когато един играч направи избора си, то е трудно да бъде убеден да размисли, каза Гатузо. - Разговарях с него, но не мога да му давам съвети, тъй като той е наясно, че кариерата на футболиста продължава 13-14 години. Най-важното е, че си говорим като мъже очи в очи. Не смятам, че Игуаин е нещастен в “Милан”, той много добре се вписва в съблекалнята и е ангажиран с клуба. Ако зависеше от мен, бих го заключил вкъщи\", добави Гатузо, който се надява аржентинецът да е на 100 процента за мача за Суперкупата на Италия срещу “Ювентус” в сряда и едва след това да обяви решението си. Игуаин играе в “Милан” като отдаден под наем от “Старата госпожа“ и евентуален негов трансфер трябва да бъде съгласуван с ръководството на торинци.", "date": "2019.01.13", "title": "Гатузо призна, че Игуаин отива в „Челси“"}
{"url": "https://www.monitor.bg:443/bg/a/view/ivajlo-zahariev-trenira-s-novak-djokovich-154452", "text": "Актьорът Ивайло Захариев, прочул се с ролята си в успешния сериал „Под прикритие“, получи шанса да тренира редом с тенис звездата Новак Джокович. Не става въпрос за разиграване на корта, а за помпане на мускули във фитнес залата. Захариев разказа пред Нова тв, че е бил на ръка разстояние от Джокович, докато снима сръбския филм „Южен вятър“. \"Засякох го във фитнеса в една от почивките на снимките. Той си има програма и е много старателен\", сподели актьорът. Ивайло издаде още, че в лентата се разхожда до олтара на сръбски терен, като сцената показва уж кадри от България. „Южен вятър“ се появи в родните киносалони на 11 януари. Режисьор е Милош Аврамович, а в ролите ще видим и някои от известните актьори на сръбското кино, сред които Милош Бикович, Драган Белогърлич и Небойша Глоговац. Освен Захариев, във филма с участие се разписва Христо Шопов, който влиза в ролята на негов баща.    ", "date": "2019.01.13", "title": "Ивайло Захариев тренира с Новак Джокович"}
{"url": "https://www.monitor.bg:443/bg/a/view/studenti-sybirat-pari-za-bolno-dete-154438", "text": "Студенти от Великотърновския университет събират пари за болно дете. Младите хора добротворци са от четвърти курс на специалността Социални дейности. Те били силно затрогнати от историята на тригодишния Преслав Тодоров, който страда от детска церебрална парализа и си нуждае от средства за лечение и рехабилитация в московска клиника. Общата стойност на лечението е 200 хил. рубли или 5800 лв. Студентите организират на 12 февруари благотворителне концерт, който ще се проведе в голямата зала на община Велико Търново. В концерта ще вземат участие местни музикални и танцови детски, ученически певчески, музикални и танцови формации. За желаещите да помогнат на тригодишния Преслав, банковата сметка е:   FiBank  BG 90 FINV 91511316820648 Преслав Тодоров   Повече информация може да се намери и във фейсбук групата: По-добро бъдеще за Преслав.", "date": "2019.01.13", "title": "Студенти събират  пари за болно дете"}
{"url": "https://www.monitor.bg:443/bg/a/view/aleksandyr-georgiev-geroj-za-uspeh-na-rejdjyrs-154440", "text": "„Ню Йорк Рейнджърс“ спечели с 2:1 градското дерби с „Айлендърс“ от редовния сезон на НХЛ. С основен принос за успеха бе изигралият пореден мач за тима Александър Георгиев. Роденият в Русе вратар спаси 24 изстрела, един от които в последните секунди на двубоя. „Рейнджърс“ бе в серия от 5 поредни загуби, а освен това до момента нямаше нито една победа в \"Барклис Център\" в Бруклин откакто съперникът играе там. Това обаче се промени, след като Матс Зукарело отклони изстрел на Тони Деанджело за 2:1. Преди това Антони Бовилие откри за „Айлендерс“ 8:40 минути след началото на втората част. Той бе на близката греда и се възползва от пас на Джош Бейли, за да преодолее Георгиев. Това обаче бе единственият момент, в който израсналият в Русия вратар бе преодолян, пише gong.bg. Филип Ситил изравни още във втората част с първия си гол в 10 мача. Звездният момент на Георгиев дойде при оставащи 14 секунди, когато с изключителен рефлекс успя да реагира на отклонена була от капитана на съперника Андерс Лий. \"Това щеше да ни съкруши по много начини\", сподели след мача треньорът на „Рейнджърс“ Дейвид Куин. \"Георгиев стоеше високо тази вечер. Ако ще печелиш хокейни мачове, се нуждаеш от големи спасявания.\" В останалите мачове: Ню Джърси - Филаделфия 3:2, Бъфало - Тампа Бей 3:5, Монреал- Колорадо 3:0, Торонто - Бостън 2:3, Вашингтон - Кълъмбъс 1:2 след продължение, Минесота - Детройт 2:5, Чикаго - Вегас 3:4 след продължение, Далас - Сейнт Люис 1:3, Едмънтън - Аризона 2:3, Сан Хосе - Отава 4:1, Лос Анджелис - Питсбърг 5:2.  ", "date": "2019.01.13", "title": "Александър Георгиев герой за успех на „Рейджърс“"}
{"url": "https://www.monitor.bg:443/bg/a/view/malyk-muzikant-obgorja-ot-voltova-dyga-154439", "text": "Волтова дъга  обгори 14-годишно дете от Стара Загора, което се покатерило на покрива на вагон-цистерна в района на жп гара Калитиново, хлапето е настанено с 53 – процентови изгаряния по тялото в специализираната пловдивска клиника. Волтова дъга  обгори 14-годишно дете от Стара Загора, което се покатерило на покрива на вагон-цистерна в района на жп гара Калитиново, хлапето е настанено с 53 – процентови изгаряния по тялото в специализираната пловдивска клиника. Инцидентът с осмокласника от музикалното училище „Христина Морфова“ Божидар Николаев е станал около 17,40 часа в събота , заедно с пострадалия са били две по-малки от него деца, които дошли на коловозите от крайния старозагорски квартал „Зора“. Най-вероятно целта им е била да си направят селфита, предполагат участвали при спасяването на Божидар. По думите на директорката на НУМСИ „Христина Морфова“ Розета Величкова детето било изключително добро , свирело на акордеон , имало добри оценки и не е създавало до сега проблеми на преподавателите си. Грижи за него полагала баба му, тъй като таткото работел в Чехия, а майката от години си имала свой живот. „В неделя се чух с лекарите от пловдивската клиника, разбрах за състоянието му, надявам се да оцелее. Много пъти сме си говорили с децата за опасността от такива екстремни селфита, уж всички разбират, но ето че пак има инциденти…“, коментира дългогодишната ръководителка на музикалното школо. В неделя кметът на село Калитиново, Иван Енчев, който пръв съобщи в социалните мрежи за случилото се на гарата обяви акция за набирането на средства, с които да бъде помогнато на бабата на Божидар да отпътува за Пловдив.", "date": "2019.01.13", "title": "Малък музикант обгоря от волтова дъга"}
{"url": "https://www.monitor.bg:443/bg/a/view/antonija-petrova-imam-naj-prekrasnata-svekyrva-154437", "text": "Мис България 2009 Антония Петрова тушира множеството слухове, плъзнали напоследък по неин адрес. Сред тях са твърденията, че не е в добри отношения със своята свекърва и че е подписала предбрачен договор, преди да каже заветното „да“ на медика Ивайло Батинков. Изявлението си бъдещата майка направи в социалните мрежи: „Призовавам за журналистическа етика и коректност! дори не ни е хрумвало, защото се оженихме истински влюбени и се обичаме. А освен това си имам най-прекрасната възможна свекърва, която ми е невероятна подкрепа и приятелка и която с нетърпение очаква първото си внуче. Семействата ни са в прекрасни отношения и празници, като Бъдни вечер, Коледа и Иванов ден отпразнувахме заедно и сме в трепетно очакване на най-щастливото събитие в нашето семейство- раждането на първородното ни дете.“, написа тя. Припомняме, че Антония, която е носителка и на титлата Мисис Русия 2012, ще посрещне на бял свят рожбата си този месец. Тя е избрала датата 17 за раждането си, тъй като това число е много важно за нея и съпруга й. Влюбените се запознали на 17 март, а точно два месеца по-късно вдигнаха пищна сватба на морския бряг в Гърция. И до днес двамата си правят романтични вечери на всеки 17 ден от месеца. Не е изключено бебчето да избърза и да проплаче по-рано от очакваното.", "date": "2019.01.13", "title": " Антония Петрова: Имам най-прекрасната свекърва"}
{"url": "https://www.monitor.bg:443/bg/a/view/v-stara-zagora-zapaliha-mercedes-na-partien-aktivist-154441", "text": "Почти нов лек автомобил „Мерцедес  CL 350“, притежание на 29-годишен , наскоро завършил хуманна медицина мъж е бил запален пред  дома на собственика му. Сигналът за горящото скъпо возило е бил подаден от минувачи по централната градска улица „Цар Симеон Велики“ около 1,30 часа на 12 януари. Пожарът е бил загасен от дежурен екип огнеборци, изцяло е унищожен двигателят. Колата е на д-р Еднан Метин Аликов, който специализира хирургия, но е и сред членовете на националното ръководство на партия ДОСТ. Запознати с бизнеса на Аликов твърдят, че отскоро е представител на турския холдинг CAMBAZ DENIZCILIK, собственик на кораби за превоз на насипни товари, плаващи под различни флагове. Д-р Аликов отрича палежът да е свързан по някакъв начин с партийната му дейност, името му стояло в партийния сайт по неизвестни за него причини, макар реално да е напуснал организацията преди година. Не коментира дали е получавал заплахи, очаква полицията да установи кой е извършител, смята че престъплението има връзка с бизнеса му, но не пожела да навлезе в конкретика. Автомобилът е оставен на тротоара пред входа на 6-етажната кооперация, където живее семейството в очакване на повторен оглед. От ОД на МВР – Стара Загора съобщиха само, че е образувано досъдебно производство за умишлен палеж по член 330 от Наказателния кодекс. Не се изключвали никакви версии относно мотивите на извършителя. Това е първата запалена кола от началото на годината на територията на Старозагорска област.", "date": "2019.01.13", "title": "В Стара Загора запалиха „Мерцедес“ на партиен активист"}
{"url": "https://www.monitor.bg:443/bg/a/view/nepoznati-bih-s-buhalki-vyzrasten-myj-v-pavel-banja-154442", "text": "64-годишен жител на курортното градче Павел баня е приет по спешност в казанлъшката болница, след като малко след полунощ в неделя е получен сигнал на телефон 112 от дъщеря му Катя. Мъжът е с наранявания от твърди предмети по главата, но няма пряка опасност за живота му. Според дадените от него показания пред пристигналите на домашния адрес полицаи нападателите са били 5-6 непознати за него мъже, които нахлули в двора на къщата му и без никакви предисловия започнали да го налагат с бухалки. Мъжът е от ромски произход, кръстен е Красимир, но всички в Павел баня го познават като Калото. Не е конфликтен, няма криминални прояви, за разлика от сина му, който бил доста агресивен, коментират местните жители. Според тях възможно било това да е „акция“ за отмъщение спрямо сина, но все още липсвали доказателства за подобен вариант. Работим по различни версии, на този етап Красим твърди, че биячите са били българи, но че не ги познавал, заяви началникът на РУ „Полиция“ Казанлък Стойчо Крачолов по-късно в неделя.", "date": "2019.01.13", "title": "Непознати биха с бухалки възрастен мъж в Павел баня"}
{"url": "https://www.monitor.bg:443/bg/a/view/pravjat-povtorna-proverka-na-uvredenite-duni-na-kymping-smokinja-snimki-154431", "text": "Регионалната инспекция по опазване на околната среда и водите (РИОСВ) в Бургас ще извърши повторна проверка на увредените дюни на къмпинг \"Смокиня\" край Созопол. Това ще се случи на 14 януари, съобщиха от пресцентъра на РИОСВ. В понеделник ще бъдат определени точните координати от засегнатия имот, добавиха от екоинспекцията. От там информираха, че на проверката ще бъде поканен концесионерът или наемателят на плажа. Той ще бъде подведен под административно-наказателна отговорност.   Първата проверка бе извършена на 12 януари след постъпил сигнал за разкопаване на дюните на плажа. От РИОСВ казаха, че нарушеният терен представлява дюнни местообитания, попадащи в Защитената територия \"Природна забележителност пясъчни дюни местност \"Каваци\".   Към момента не е установен извършителят на деянието. Увреденият имот е изключителна държавна собственост. Дюните са част от морския плаж \"Смокини-север\".   Ивицата е отдадена на концесия или под наем от Министерство на туризма.", "date": "2019.01.13", "title": "Правят повторна проверка на увредените дюни на къмпинг „Смокиня“ (СНИМКИ)"}
{"url": "https://www.monitor.bg:443/bg/a/view/tvorchestvoto-zavladja-blizo-1000-dushi-na-lidl-nedelja-v-muzejko-154443", "text": "Творчеството завладя близо хиляда души на януарското издание „Lidl неделя в Музейко”. Традиционната втора неделя от месеца в детския научен център насърчи артистичната страна на посетителите със серия от работилници, съобщиха от търговската верига. За да вдъхнат живот и образ на любимите си герои от приказки, малчуганите развихриха въображението си и изпъстриха в цветове проведеното ателие за илюстрации. Деца и родители се потопиха в приказния свят на вълнуващи истории за принцеси, пирати и снежни човеци. Последните бяха и основни тематични герои в специална работилница за изработка на зимни картички. Любителите на изкуство с кауза се отдадоха на традиционната научна работилница „Зрънце любов“ и изработиха десетки хранилки за птици, с които да се погрижат за крилатите обитатели в своя квартал, и ще им помогнат да имат храна през студените зимни дни. В рамките на „Lidl неделя в Музейко“ билетът за детския научен център традиционно е на цена от 2 лв. за всички посетители. „Lidl Неделя в Музейко“ е част от най-голямата инициатива на „Лидл България“, насочена към децата - „Lidl за твоето дете“.", "date": "2019.01.13", "title": "Творчеството завладя близо 1000 души на „Lidl неделя в музейко“"}
{"url": "https://www.monitor.bg:443/bg/a/view/sara-mishel-gelar-izpada-v-koma-154445", "text": "Актрисата Сара Мишел Гелар грабна главна роля за нов сериал, в който героинята й ще е изпаднала в кома. Поредицата „Понякога лъжа“ е адаптирана по едноименна новела от 2017 година на журналистката Алис Фини. Освен, че ще е звездата на шоуто, Гелар ще го продуцира заедно с тв водещата Елън Дедженеръс. „Понякога лъжа“ разказва историята на Амбър Рейнолдс, която се събужда в болница след инцидент. Героинята е будна, но в полукома – не може да отвори очите си, да говори и не помни какво се е случило с нея. Амбър единствено чува околните, поради което започва да се съмнява, че е в това състояние по вина на съпруга си. Добрата новина е, че екранната убийца на вампири Бъфи няма през цялото време да играе на легло. Сюжетът се развива в три времеви периода – настоящето, малко преди инцидента и в далечното детство на героинята, което ще се окаже ключово за развитието на историята. Сценарият е поверен на Дейвид Финчър, отговорен за успеха на блокбастъра „Странният случай с Бенджамин Бътън“. Това е първата голяма роля за Сара Мишел Гелар от пет години насам. Последно феновете я видяха в ситкома “Лудите“ с Робин Уилямс през 2014-а, който се задържа само за един сезон време на малкия екран.", "date": "2019.01.13", "title": "Сара Мишел Гелар изпада в кома"}
{"url": "https://www.monitor.bg:443/bg/a/view/62-000-evro-sybraha-za-proteza-na-18-godishnija-krum-154423", "text": "   Жители и ниституции от Петрич и района събраха необходимите 62 000 евро за бионична протеза на 18-годишния Крум Николов от с. Първомай. Преди 5 месеца през месец август, на връх Успение Богородично в центъра на Петрич  младежът беше ударен от самозабравил се джигит, докато той и приятели чакали автобус: “Даже парите са в повече! Благодарение на общите усилия на всички нас – граждани, институции, НПО, сдружения, фирми, училища, клубове, сумата, необходима за протезата на Крум Николов, е събрана, съобщиха за struma.bg от сдружение „Заедно можем повече“! В най-скоро време ще бъде съобщено как ще бъдат изразходвани и разпределени останалите средства – отново за благородни каузи в помощ  на спешно нуждаещи се”, допълниха от сдружението.      Тогава aвтомобил, шофиран от сина на бившия полицай  Пламен Попстоянов – Георги, връхлетя върху автобусна спирка и помете група тийнейджъри, сред които и 18-годишния  Крум от Първомай. Хирурзи в София извършиха животоспасяваща операция на Крум, но се наложи да му бъде ампутиран левия крак:   Много хора се включиха в дарителската кампания по събирането на парите за протезата и успяха за по-малко от 5 месеца.", "date": "2019.01.13", "title": "62 000 евро събраха за протеза на 18-годишния Крум"}
{"url": "https://www.monitor.bg:443/bg/a/view/api-tyrsi-shef-na-it-otdela-na-tol-sistemata-sreshtu-zaplata-ot-510-lv-154436", "text": "АПИ Агенция \"Пътна инфраструктура\" публикува обява за работа за държавен служител на ръководна длъжност, който да отговаря за системата за електронните винетки. Обявата е пусната и в популярен сайт за набиране на персонал, а заплатата за нея е 510 лева. Конкурс за назначаване на държавен служител е за длъжност Началник отдел \"Управление на информационна система и инфраструктура\" в Национално ТОЛ управление. То отговаря за винетките и тол таксите по пътищата. От кандидатите се изисква да имат висше образование със степен магистър в областите компютърни технологии и системи; информатика и компютърни науки; комуникационна и компютърна техника, както и поне 4 години професионален опит. Друго изискване е да познават нормативната уредба (КТ, ЗДСл, ЗОП, ЗФУКПС, ЗА, Правилник за структурата, дейността и органицазията на работа на АПИ, ЗП, Вътрешни правила за работа в агенцията, Вътрешните правила за реда и организацията на документооборота в АПИ, Кодекс за поведение на служителите в АПИ, Системна архитектура и хардуерна инфраструктура на решението, ITIL V3 и по-висока, стратегия за поддръжка на системата на КАПШ, стратегии за събиране на такси и правоприлагане, стратегия за обслужване на клиенти) и да имат добра компютърна компетентност (Linux, Windows Server, SQL, MC Office и др.). Длъжностна характеристика включва управление и координиране на дейностите по техническа експлоатация и дейностите по поддръжката, свързани с целия софтуер и хардуер на електронната система за събиране на таксите за ползване на държавните шосета. Засега Националното ТОЛ управление е без ръководител, след като първият директор на звеното Антон Антонов си отиде веднага след фалстарта на системата за продажба на електронните винетки.", "date": "2019.01.13", "title": "АПИ търси шеф на IT-отдела на тол системата срещу заплата от 510 лв."}
{"url": "https://www.monitor.bg:443/bg/a/view/dnes-e-denjat-na-bylgarskoto-kino-154422", "text": "На 13-ти януари отбелязваме деня на българското кино. През 1915 г., на същата дата, се провежда първата прожекция на първия български игрален филм „Българан е галант“.  Датата е утвърдена от 2005 година, по инициатива на Националния филмов център, за професионален празник на българската филмова общност. В чест на този празник Националният филмов център в сътрудничество със Столична община и Националния дворец на културата организира прожекции на български филми в пет софийски киносалона – „Одеон“, „Дом на киното“, „Люмиер-Лидл“ G8, El, Евросинема, както и във ФКЦ Варна и Lucky Дом на киното - Пловдив. Зрителите ще имат възможност да видят новия филм на Костадин Бонев „Далеч от брега“,семейния „Смарт Коледа“, боксофис хитовете „Възвишение“ и „Дъвка за балончета“, носителя на голямата награда „Златна роза“ за 2017 г. „Вездесъщият“ и много други. Билетите ще са на специалната цена от 5 лв. 2019 година започва оптимистично за българското кино, което през 2018 година спечели множество международни награди и участия в конкурсни прогами, както и сърцата на българските зрители. Филмът „Ага“ на Милко Лазаров беше селектиран да закрие 68-ото издание на Берлинале и спечели голямата награда „Златна роза“ във Варна. Копродукцията с българско участие „Не ме докосвай“ на Адина Пинтилие получи „Златна мечка“ в Берлин, а копродукцията „Дивата круша“ на Нури Билге Джейлан беше част от конкурсната програма на фестивала в Кан. „Ирина“ на Надежда Косева беше селектиран във Варшава и спечели множество отличия. Новият документален филм на Тонислав Христов „Тайният живот на Вера“ ще се състезава в престижния конкурс на фестивала в Сънданс. През 2018 година Законът за филмовата индустрия беше адаптиран към Европейските изисквания, беше възстановено финансирането на български филми чрез Национален филмов център и бюджетът за кинопроизводство за 2019 беше увеличен за пръв път от шест години насам с два милиона лева.", "date": "2019.01.13", "title": "Днес е денят на българското кино    "}
{"url": "https://www.monitor.bg:443/bg/a/view/zaharieva-kazusyt-s-tankera-ne-biva-da-povlijae-na-otnoshenijata-ni-s-libija-154420", "text": "Спорът за либийския кораб е гражданско-правен и не трябва да повлияе на двустранните ни отношения. Това каза вицепремиерът и министър на външните работи Екатерина Захариева.  „Няма нищо, което министерството крие. Още от началото либийската страна с ноти е информирала българската чрез Министерство на външните работи. Ние веднага сме предприели действия и сме информирали всички компетентни институции в България. На ниво директори са провеждани срещи през годината с либийската страна. От 21 декември, когато започват действията по смяна на екипажа на кораба, сме в постоянен контакт“, коментира Захариева пред Нова телевизия и допълни, че представител на либийската страна е бил в България.  България не е официално информирана за заповед от капитана, ръководител на либийското пристанище, че български кораби ще бъдат задържани, каквато информация се появи в публичното пространство. „Не сме информирани официално за това нещо. Не успяхме да открием въпросната заповед на нито един от публичните канали за комуникация на либийската страна, нито на Министерство на външните работи, нито на съответното пристанище. Тогава, когато беше представителят тук, изрично го попитахме това вярно ли е и той отрече. Това обаче, което е стремеж на българската страна, е този казус да се реши възможно най-скоро“, подчерта външният министър. „Дано този казус да се реши възможно най-бързо и да не повлияе върху отношенията между двете страни. МВнР се опитва по всякакъв начин за помогне за това. Понякога тихата дипломация е много по-добра”, каза още Захариева. На въпрос дали тази дипломация ще успокои инвеститорите, които страната се опитва да привлече от арабския свят, министърът на външните работи уточни, че този казус трябва да се реши в съда. „Опитът да се вдигне на държавно ниво, така или иначе това стана, за съжаление не беше желаното от нас. Това е частно-правен спор, има съдебни дела, доста решения, дълга процедура“, обясни министърът. По думите на Захариева пакетът „Мобилност” не помага за единението на Европа и нарушава някои принципи, с които толкова много се гордеем. Според нея т.нар. „закон Макрон” разделя Стария континент, чисто географски, на периферни държави и такива, които са в центъра. Министърът подчерта, че неизгодните за България мерки са свързани със сериозните интересите на големи превозвачески компании от Франция, Австрия, Германия.", "date": "2019.01.13", "title": "Захариева: Казусът с танкера не бива да повлияе на отношенията ни с Либия   "}
{"url": "https://www.monitor.bg:443/bg/a/view/blizo-250-arestuvani-po-vreme-na-protestite-vyv-francija-154430", "text": "Около 84 000 \"жълти жилетки\" в цяла Франция участваха в протестите срещу икономическите реформи на президента Еманюел Макрон, предаде Франс прес, позовавайки се на данни на вътрешното министерство. Това означава нарастване на обществената мобилизация в сравнение с миналата събота, когато в протестите се включиха 50 000 души, но по-малко от рекордните 282 000 души, участвали в първия ден на протестите. В Париж демонстрантите бяха около 8000. Общо в цялата страна бяха задържани 244 души, от които 201 останаха в ареста. 149 бяха арестувани в Париж за носене на забранено оръжие или принадлежност към група, готвеща се да извърши насилствени прояви, от тях 108 останаха в ареста. По данни на Асошиейтед прес силите за сигурност са използвали сълзотворен газ и водно оръдие край Триумфалната арка, където няколко протестиращи замерваха силите на реда с камъни и други предмети. Бронирани автомобили попречиха на протестиращите да излязат на булевард \"Шанз-елизе\". По телевизията бяха показани протестиращи на различни места, включително на площада на Бастилията, които носеха жълти жилетки и плакати с надписи \"Спрете полицейското насилие\" и \"Макрон оставка!\", отбелязва ДПА. Полицията в Бурж забрани на протестиращите да преминат през центъра на града, но около 500 участници в шествието нарушиха забраната и влязоха в сблъсъци със силите на реда. Журналистка на телевизия Бе Еф Ем съобщи, че екипът е бил замерван с камъни. \"Жълтите жилетки\" са недоволни от начина, по който Бе Еф Ем отразява протестите. Вътрешният министър Кристоф Кастанер приветства работата на полицията, която е позволила да бъдат избегнати сериозни сблъсъци. Той порица остро насилието срещу журналисти, заявявайки в Туитър, че то е посегателство както срещу свободата на медиите, така и срещу свободата на информацията, отбелязва АФП.", "date": "2019.01.13", "title": "Близо 250 арестувани по време на протестите във Франция"}
{"url": "https://www.monitor.bg:443/bg/a/view/brojat-na-jertvite-na-eksplozijata-v-parij-narasna-154424", "text": "Четирима души са жертвите на вчерашния взрив в хлебарница в центъра на Париж, предаде ДПА, цитирайки говорителка на френското вътрешно министерство. Броят на жертвите нарасна до три по-късно снощи, а в неделя спасителните екипи откриха тялото на още една жена. Преди това бе съобщено за три жертви - Двама пожарникари и испанска туристка. При взрива са били ранени 47 души, от които 10 са в тежко състояние, а 37 са пострадали по-леко.  Експлозията стана вчера сутринта на улица \"Тревиз\", недалеч от Парижката опера. По първоначални данни става дума за нещастен случай. Полицията каза, че преди взрива пожарникари са се отзовали на сигнал за изтичане на газ в пекарната.   Експлозията стана в момент, когато Париж беше под засилени мерки за сигурност заради деветата поредна събота от протестите на \"жълтите жилетки\", отбелязва Ройтерс.", "date": "2019.01.13", "title": "Броят на жертвите на експлозията в Париж нарасна"}
{"url": "https://www.monitor.bg:443/bg/a/view/nap-proverjava-tyrguvashtite-s-kriptovaluti-154432", "text": "НАП започва проверки на дружества, чийто предмет на дейност е покупко-продажба на криптовалути, съобщават от приходната агенция. Целта е да се установи дали фирмите и техните клиенти спазват законодателството, касаещо данъците и осигуровките. Данъчните ще изследват също принципа на работа на платформите за покупко-продажба на такива активи. Според НАП тъй като трансакциите, свързани с търговия с виртуални валути, са анонимни, има риск от укриване на приходи и неплащане на данъци. От приходната агенция е направено проучване на български дружества, които притежават уеб сайтове за покупко-продажби на криптовалути и вече са възложили контролни действия спрямо 9 фирми. След приключване на проверките, данъчните ще анализират събраната информация и за клиентите на тези платформи, за да установят дали са декларирали доходите от извършените от тях сделки. От НАП напомнят още, че доходите на физически лица от продажба или замяна на виртуална валута се декларират с годишната данъчна декларация и върху тях се дължи данък върху общата годишна данъчна основа (10%). За целите на данъчното третиране, доходите от продажба на валутата се третират като доходи от продажба на финансов актив. Печалбите, които фирмите реализират от тази дейност, също подлежат на облагане по реда на Закона за корпоративното подоходно облагане. От приходната агенция напомнят, че доходите на физически лица от продажба или замяна на виртуална валута се декларират с годишната данъчна декларация Срокът за подаване на годишните декларации за облагане на доходите на физическите лица, придобити през 2018 г., изтича на 30 април. В същият срок трябва да се плати и дължимия данък за довнасяне. Срокът, в който фирмите подават годишни декларации за облагане с корпоративни данъци е 31 март.", "date": "2019.01.13", "title": "НАП проверява търгуващите с криптовалути"}
{"url": "https://www.monitor.bg:443/bg/a/view/makedonija-dokara-politicheska-kriza-v-gyrcija-154433", "text": "Министърът на отбраната на Гърция и лидер на партията \"Независими гърци\" Панос Каменос обяви, че неговата партия ще се оттегли от коалиционното правителство, след среща с премиера Алексис Ципрас, съобщи агенция АНА. Срещнах се с премиера, имахме доста дълъг разговор. Имахме сътрудничество, което продължи цели четири години в правителство на националното единство. Ние успяхме да извадим страната от меморандумите. Първата цел бе постигната. Но темата за Македония не ми позволява да не пожертвам поста си. Благодарих на премиера. По националния въпрос това сътрудничество не може да продължи. \"Независими гърци\" се оттегля от правителството, заяви Каменос и подаде оставка. Панос Каменос, чиято партия Независими гърци крепи правителството на премиера Алексис Ципрас, отдавна се противопоставя на споразумението със съседна Македония, подписано от двете правителства миналата година. Ципрас заяви, че е приел оставката на Каменос, а Министерството на отбраната ще бъде ръководено от началника на генералния щаб адмирал Евангелос Апостолакис. Засега не е съвсем ясно как ще се отрази разпадането на управляващата коалиция в Атина, която заедно с „Независими гърци“ наброяваше 153 депутати от 300 в гръцкия парламент. Без хората на Каменос премиерът Ципрас ще разполага с 145 гласа, но не и ясно колко от депутатите от „Независими гърци“ ще последват лидера си. Според Алексис Ципрас случващото се не е заплаха за правителството му. Относно оставките на министрите, които Каменос е призовал да се оттеглят, Ципрас заяви, че ще ги приеме. Гръцкият премиер разчита да продължи да управлява с подкрепата на независимите депутати и представители на по-малките партии в парламента. През седмицата Ципрас ще поиска вот на доверие от парламента и при поражение, вероятно ще бъдат проведени предсрочни избори. Следващият редовен вот за парламент в Гърция предстои през октомври. Според последни допитвания партията на Ципрас Сириза все повече губи подкрепата на избирателите.", "date": "2019.01.13", "title": "Македония докара политическа криза в Гърция (обновена)"}
{"url": "https://www.monitor.bg:443/bg/a/view/boj-za-odejala-v-stolicata-na-kulturata-154435", "text": "Безплатните 30 000 одеяла, шалчета и шапки с логото на „Пловдив 2019” доведоха до мелета в празничната вечер на откриването на Пловдив – Европейска столица на културата. На пунктовете за раздаването им се заформил бой, в който според очевидци, главни действащи лица били възрастни хора. Те се блъскали и натискали, за да се доберат до рекламните материали. В мелетата имало много малки деца и жени, които се оказали притиснати от тълпата. Доброволците, които трябвало да раздават одеялата на специално обособените пунктове, се принудили да започнат да ги хвърлят върху хората. Срамните сцени били запечатани на видео и снимки, с които пловдивчани в деня след откриването напълниха социалните мрежи. Основното меле било на пункта за раздаване пред Пощата, където било и най-голямото стълпотворение. „Защо не бе направена по-добра организация за раздаването им? Примерно да ги бяха раздавали на входовете, където имаше полицаи?”, питаха хората. „Голям бой станал за тези одеяла. Резил. Срам и позор. Все едно раздават банани, тези пенсионери ще се избият за одеялата. Все едно си нямат вкъщи”, коментираха свидетели на грозните сцени. „Представете си да бяха раздавали олекотени завивки”, се кодошеха други. „Такава агресия от пенсионерите не съм виждала. Тълпата започна да скандира, че си иска одеялата и доброволците започнаха да ги хвърлят”, разказва жена, която е видяла с очите си случващото се. „Беше наистина много гадно. На една жена й счупиха очилата. На мъж му изчезна маратонката. Имаше притиснати от тълпата много деца”, продължават с разказите си очевидците на мелето. Масовите критики продължиха и за начина на откриване на Европейската столица на културата. Най-доволни са били само тези, които са били в близост с кулата и са можели да наблюдават всички подробности на спектакъла „Ние сме всички цветове”. Всички останали, които са били на повече от 100 метра, твърдят, че нито са виждали, нито са чували добре какво се случва на сцената. Най-големите критики за проявата обаче бяха свързани с 3-те милиона лева, които бяха налети в кулата и откриването. То бе сравнявано с рецитал от близкото соц.минало, именно защото на по-отдалечените от кулата позиции не се е чувало, а и виждало почти нищо. „3 милиона за сцена, вместо да реставрират тютюневите складове”, се ядосва друг пловдивчанин. Колко точно хиляди са присъствали на спектакъла, анонсиран, като грандиозен, не е много ясно. Официална статистика липсва, но според униформени, които имат опит с охрана на протести и други масови мероприятия, на откриващата церемония не е имало повече от 15 000 души. Спектакълът „Ние сме всички цветове” бе открит с изпълнение на Теодосий Спасов, след който последваха официалните речи. На сцените на кулата се качиха 1500 доброволци, сред които 200 кукери, ансамбъл „Тракия”, от чието изпълнение почти нищо не се видя, въпреки големите екрани над сцената. В откриването участваха с рецитация и ученици от Гимназия за сценични кадри, АМТИ, хористи от пловдивските храмове и 20-ина гайдари. Спектакълът бе закрит от великата Валя Балканска и гайдаря Петър Янев, като на фона на тяхното изпълнение на „Излел е Дельо Хайдутин”, започна зарята. Тя бе 5-минутна и приключи точно в 20 часа, когато свърши и самото откриване на Европейската столица на културата. След това на кулата, която наистина блестеше в светлини, се качи ди джеят Шилер, който започна да пуска електронна музика. Излизането от охраняваната зона също не мина без проблеми. Хиляди искаха по едно и също време да напуснат мястото и да се придвижат или към огненото шоу на Пеещите фонтани, или към домовете си.", "date": "2019.01.13", "title": "Бой за одеяла в Столицата на културата"}
{"url": "https://www.monitor.bg:443/bg/a/view/germanski-skiori-zaginaha-pri-lavina-v-avstrijskite-alpi-154429", "text": "Трима германски скиори бяха убити от лавина в австрийските Алпи, а четвърти е в неизвестност, съобщи германската полиция. Телата на тримата мъже, на възраст 57, 36 и 32 години, били открити снощи близо до курорта Лех, няколко часа след като съпругата на единия съобщи за изчезването им. Полицията във Форарлберг, най-западната австрийска провинция, заяви днес, че трябвало да прекъсне издирването на друг германец, на 28 години, поради силния снеговалеж и опасност от лавини.", "date": "2019.01.13", "title": "Германски скиори загинаха при лавина в австрийските Алпи"}
{"url": "https://www.monitor.bg:443/bg/a/view/chetiri-dni-bez-voda-v-dobrich-prashtat-vodonoski-154426", "text": "Жителите на няколко квартала в Добрич останаха четири поредни дни заради аварии по водния цикъл. Наложи се днес от Общината да изпратят водоноски в кварталите „Строител” и „Христо Ботев”. Водата бе спряна в няколко квартала и две улици преди четири дни поради авария при направа на  водопроводна връзка  на кръстовищeто на  ул. \"Орфей \" и  ул. \"Димитър Ковачев\". Дейностите по отстраняване на аварията продължиха на следващия ден. Последва изграждане на връзката на водопровода на улиците  \"Орфей \" и   \"Димитър Ковачев\" и водоподаването в прилежащите квартали възстановено. За много кратко обаче, защото изби авария на водопроводната връзка със стария водопровод на кръстовищeто на  ул. \"Орфей \" и  ул. \"Димитър Ковачев\", което отново наложи спиране на водоподаването в същите квартали и улици. Дейностите по отстраняване на аварията продължават и днес, а от Общината осигуриха две водоноски, с вода само за санитарни нужди. Водата не е годна за пиене и готвене, може да се ползва само за хигиенни нужди, предупредиха от Общината. Потърпевшите добричлии взривиха социалните мрежи с гневни коментари. „Ненормалници нещастни. От водоноската в пералнята ли да вкарам вода или в бойлера”, пише един потребител. Други пък изказват подозрения относно предварително изядени пари за водния цикъл и измиване на ръце. Интересен е и следният коментар: „Да тръгнеш да правиш воден цикъл, без техническа експертиза дали старите водопроводи ще издържат на повишеното налягане на водата, означава още много пъти по четири-пет дни без вода за добричлии и много левчета,които ще излетят от джобовете им, заради некадърни управленски решения.”", "date": "2019.01.13", "title": "Четири дни без вода в Добрич, пращат водоноски"}
{"url": "https://www.monitor.bg:443/bg/a/view/margi-hranova-cherpi-s-bob-plakija-154434", "text": "Боб плакия, зелник и парена туршия – това е част от менюто, което ще ни представи естрадната певица Маргарита Хранова. С тези ястия, както и с питка, тя ще посрещне популярни гости в рамките на готварското риалити „Черешката на тортата“. Изпълнителката на „Устрем“ ще отведе компанията и зрителите пред малкия екран до Граовския край, където се намира потомствена 100-годишна къща на нейния пра-прадядо свещеник. За десерт любимката на няколко поколения българи е заложила на печена тиква с орехи. Готварските умения на Марги ще оценяват историкът Петър Стоянович, дъщерята на българския оперен артист Никола Гюзелев - Адриана, пиар специалистът Мария Пръмова и журналистът Георги Милков. По традиция, петимата ще творят в кухнята под зоркото око на кулинарния гуру шеф Иван Манчев, който ще връчи награда на един от тях.  ", "date": "2019.01.13", "title": "Марги Хранова черпи с боб плакия"}
{"url": "https://www.monitor.bg:443/bg/a/view/popeto-otreche-za-ludogorec-154415", "text": "Ивелин Попов категорично отхвърли появилата се в руските медии информация, че има възможност да премине в българския шампион \"Лудогорец\". \"Лудогорец\"? Не вярвайте на нищо, което се пише в момента\", отговори българинът по повод въпросния слух. Според различни информации най-близо до Ивелин Попов е тимът на \"Ростов\", който е вдигнал сериозно офертата си за капитана на националния отбор. Останалите кандидати за трикратния Футболист №1 на България са друг руски тим - \"Динамо\" (Москва), клуб от Обединените арабски емирства, отбор от Китай, както и турския \"Трабзонспор\".    Ивелин Попов се раздели по взаимно съгласие със \"Спартак\" (Москва) в началото на новата година.", "date": "2019.01.13", "title": "Попето отрече за \"Лудогорец\" "}
{"url": "https://www.monitor.bg:443/bg/a/view/armenskata-zvezda-hajko-vdiga-gradusa-na-nastroenieto-v-plovdiv-tazi-vecher-154425", "text": "Един от най-популярните изпълнители в Армения Хайк Гевондян, по-известен като Спитакци Хайко, ще даде тон за песен тази вечер в пловдивския клуб Megami. С двучасов сет от своите най-големи хитове и арменски фолк песни, изпълнени в изцяло нов аранжимент, той ще излезе на сцената точно в 20 ч. Разбира се, пред верните си фенове в града под тепетата, той ще изпълни и парчето Mi Gna (Не си отивай), което бързо се утвърди като световен хит и оглави класациите в над 30 страни, включително и в България. Гърба на сцената на Хайко ще пазят друг любим арменски певец Артур Надосян и неговият бенд. Концертът им в Пловдив е част от световното турне на звездите. Сред дестинациите, през които музикалната обиколка вече премина, са Русия, Гърция, Германия и Франция. ", "date": "2019.01.13", "title": "Арменската звезда Хайко вдига градуса на настроението в Пловдив тази вечер"}
{"url": "https://www.monitor.bg:443/bg/a/view/turist-pochina-ot-infarkt-pri-izkachvane-na-cherni-vryh-154421", "text": "51-годишен турист е починал от инфаркт при изкачване на Черни връх, съобщиха от Планинската спасителна служба (ПСС). Инцидентът е станал в събота. Отново тогава екипи на Планинската спасителна служба са оказали помощ на млад мъж със счупен крак в местността Карандила край Сливен. Туристът е пострадал при подхлъзване. Акцията е продължила около два часа. От ПСС предупреждават, че в студеното време рискът от инфаркт се увеличава.", "date": "2019.01.13", "title": "Турист e починал от инфаркт при изкачване на Черни връх    "}
{"url": "https://www.monitor.bg:443/bg/a/view/vreme-e-za-surva-154417", "text": "В България 13-и януари преминава под знака на зимния фолклорен обичай „Сурва“. Той съществува от повече от два века. Групи от мъже, преоблечени като невеста, младоженец, свекър, свекърва, обикалят по къщите за здраве и берекет и благославят домакините. А те пък черпят с традиционни гозби. Сурвакари играят хоро около буен огън, за да изгонят злото, посочва NOVA.   Колоритният обичай е включен в списъка на ЮНЕСКО за нематериалното културно наследство.   В пернишкото село Кошарево нощта на 13 срещу 14 януари е най-чаканият момент в годината.   Звънът на чанове, феерията от цветове, кожи и пера носи здравето, веселието, плодородието във всяка къща.   Преди да сложи на раменете си ученическата раница, всяко момче в селото слага първо сурвакарска маска. Родовата традиция в Кошарево повелява: всеки сам да изработи маската си. Така оставя своя отпечатък в историята на сурвакарските игри. Момчетата от дружината се превъплъщават в сватбарски персонажи – невеста, младоженя, девер, байрактар, мечка и мечкар. Най-отпред е войводата им – наричан още болюбашия.   В нощта срещу Сурва или Сурова никой не спи. Младите мъже обикалят цялото село. Във всяка къща болюбашията пожелава здраве, плодородие и щастие , мечката гази стопанина, а попът ръси за здраве. Домакините ги черпят с домашни гозби и греяна ракия.", "date": "2019.01.13", "title": "Време е за „Сурва“"}
{"url": "https://www.monitor.bg:443/bg/a/view/tereza-mej-predvijda-katastrofa-za-velikobritanija-154427", "text": "Британската премиерка Тереза Мей предупреди депутатите, че евентуално отхвърляне на предложения от нея план за напускане на Европейския съюз би имало катастрофални последствия за страната, предаде Ройтерс. Мей отправи призива си за подкрепа само два дни преди гласуването в парламента, което се очаква да загуби. През декември правителството отмени насрочено гласуване по договореното с Брюксел споразумение, след като стана ясно, че то няма да получи подкрепата на достатъчен брой депутати. Няма признаци премиерката да е много по-близо до спечелването на необходимата й подкрепа. Депутатите не трябва да разочароват хората, които гласуваха за Брекзита, заяви Мей в статия във в. \"Сънди експрес\". \"Подобно нещо би накърнило катастрофално и непростимо доверието в нашата демокрация\", пише тя. \"Затова моето послание към парламента този уикенд е просто: време е да забравим игрите и да направим това, което е добро за страната\". В петък външният министър Джереми Хънт заяви, че ако споразумението бъде отхвърлено, може изобщо да не се стигне до Брекзит. Според в. \"Сънди таймс\" недоволни депутати смятат през идната седмица да се опитат да прекъснат или отложат Брекзита.", "date": "2019.01.13", "title": "Тереза Мей предвижда катастрофа за Великобритания"}
{"url": "https://www.monitor.bg:443/bg/a/view/gripyt-idva-154414", "text": "Осем области в страната, сред които и София, са на косъм от обявяване на грипна епидемия. Това става ясно от данните на Националния център по заразни и паразитни болести. От началото на годината заболеваемостта от грип и остри респираторни заболявания се покачва в цялата страна. Според последните обработени данни областите с най-високи нива на грип са Силистра и Стара Загора, следвани от Бургас и Ямбол, където е имало над 150 болни на 10 хиляди души. Веднага след тях по честота на заболяването се нареждат София, Смолян, Сливен и Пловдив. Увеличение на заразени от грип отчетоха и в Пазарджик, Враца и Плевен. „Пикът на грипа се очаква да бъде в края на януари – началото на февруари, когато ще бъде обхваната почти цялата страна“, прогнозира главният епидемиолог д-р Ангел Кунчев пред „Монитор“ още преди няколко дни. За грипна епидемия се говори тогава, когато средната за страната заболеваемост мине 280-300 болни на 10 000 души. По думите на д-р Ангел Кунчев в момента у нас върлуват щамовете H1N1 (Калифорния) и H3N2. Вследствие на заразата родните медици пък се борят с пневмонии и с усложнения, довели до сериозни заболявания на нервната система, съобщи bTV. Усложненията след грип вече препълниха болниците в Бургас. Най-засегнати са възрастните и малките деца. \"В момента от последните две седмици рязко се повиши заболеваемостта и при 25 налични легла в отделението в момента имаме 30-35 деца. Изписваме и приемаме непрекъснато и всички са с усложнения на някакви остри респираторни заболявания като пневмонии, ларингити, ангини, поддържат високи температури дълго време\", посочва д-р Хрипсиме Каспарян от УМБАЛ-Бургас. Експертите подчертават, че случаите на заболяване и усложнения може да намалеят драстично при поставяне на ваксина. Те са по желание и все още не са безплатни. От следващия сезон ще осигуряват безплатни ваксини на възрастните над 65 години. Атакуващият щам „Калифорния“ е много близък до т. нар. свински грип. Очаква се той да засегне хората в активна възраст между 30 и 50 години. Най-висока е смъртността от грип при хората над 65 г., като достига до 90% от смъртните случаи, предимно при тези с придружаващи заболявания. По данни на здравното министерство по време на всяка епидемия поне 250-300 хиляди души се разболяват. Едва 2% от населението на България обаче си поставя противогрипна ваксина, въпреки оценката на експерти, че тя би предотвратила поне 2/3 от случаите на грип. Според последните данни на Европейската система за наблюдение H3N2 пък имал по-широко разпространение в Португалия, Швеция и Турция.", "date": "2019.01.13", "title": "Осем области пред грипна епидемия (ОБНОВЕНА)"}
{"url": "https://www.monitor.bg:443/bg/a/view/poslanikyt-na-sa-sht-v-berlin-plashi-nemski-firmi-sys-sankcii-zaradi-severen-potok-2-154428", "text": "Посланикът на САЩ в Германия Ричард Гренел е изпратил писма до германски компании, в които предупреждава за възможността да им бъдат наложени санкции от Вашингтон заради подкрепата за изграждането на газопровода „Северен поток-2“, пише в. „Билд”. „Подчертаваме, че ако компаниите, които подкрепят руския енергиен сектор, участват в каквито и да е [подобни проекти], това може да доведе до санкции“, пише Гренел. Според него, \"ако европейските доставки на газ през Украйна станат излишни поради пускането на \"Северен поток 2 \"и\" Турски поток \", Киев ще загуби значението си в областта на политиката за сигурност, което ще увеличи риска от интервенция на Русия.\" Според Гренел \"фирми, подкрепящи двата проекта, подкопават сигурността на Украйна и Европа\". Неделното издание информира, че писмата, съгласувани с американските власти, са изпратени до много германски компании, които от своя страна ги приемат за изнудване. \"Писмата не трябва да се възприемат като заплаха, а като ясен израз на политическата позиция на САЩ\", заяви представител на американското посолство във връзка с тази публикация. В същото време сп. „Шпигел” твърди, че Ричард Гренел в момента е в политическа изолация в Германия и това е резултат от опитите му да влияе на вътрешните работи на Германия. Канцлерът Ангела Меркел също го държи настрана, а мнозина немски политици и бизнесмени смятат, че Гренел прекалено малко знае за Европа и Германия.", "date": "2019.01.13", "title": "Посланикът на САЩ в Берлин плаши немски фирми със санкции"}
{"url": "https://www.monitor.bg:443/bg/a/view/kakvo-vreme-ni-ochakva-dnes-i-prez-novata-sedmica-154411", "text": "Тази сутрин ще е студено, с минимални температури от минус 9 до минус 4 градуса. На места в низините и котловините ще има мъгла или ниска слоеста облачност.  Постепенно от северозапад облачността ще се увеличава, най-късно привечер - в югоизточните райони. Само на отделни места в Северозападна България след обяд ще превали слаб сняг. Ще духа слаб, в Дунавската равнина - до умерен, вятър от запад-северозапад, който привечер ще се ориентира от югозапад. Максималните температури ще са предимно между 0 и 5 градуса, сочи прогнозата на НИМХ.   Над Черноморието в сутрешните часове ще е предимно слънчево, но след обяд облачността ще се увеличава, най-късно привечер - над южното крайбрежие. Преди обяд ще духа слаб северозападен вятър, който по-късно през деня ще се ориентира от югозапад. Максималните температури ще са 1-4 градуса. Температурата на морската вода е около 6 градуса. Вълнението на морето ще бъде 1-2 бала. Над планините облачността ще е променлива, по-значителна след обяд, но само на отделни места ще превали слаб сняг. Ще духа умерен до силен северозападен вятър. Максималната температура на височина 1200 метра ще е около 0 градуса, на 2000 метра - около минус 7 градуса.   След временно разкъсване и намаление на облачността през нощта срещу понеделник, през деня тя отново бързо ще се увеличи, но само на отделни места, главно в Западна България, ще превали сняг. Вятърът все още ще е югозападен и температурите слабо ще се повишат. По-късно от северозапад с усилване на вятъра отново ще започне да нахлува студен въздух. Във вторник ще бъде доста ветровито, сравнително студено, с променлива облачност. На отделни места отново са възможни слаби превалявания от сняг. Минималните температури ще са предимно между минус 6 и минус 1 градус, дневните - между минус 4 и 1 градус.   ", "date": "2019.01.13", "title": "Какво време ни очаква днес и през новата седмица?"}
{"url": "https://www.monitor.bg:443/bg/a/view/bosch-pravi-starite-mebeli-umni-154416", "text": "Изглежда, че всичко в дома ни може да стане „умно”. На CES тази седмица, Bosch представи устройство, което може да бъде монтирано на мебели, за да оборудва обикновените стари рафтове в Интернет на Нещата (Internet of Things). Модулът BML100PI, проектира сензорен екран върху рафтовете, помагайки на потребителя да си избере дрехи или да ги изпрати на химическо почистване. Това устройство не е предназначено директно за потребителите, като Bosch ще предлага модула на производителите. Това показва, какво може да се очаква от следващото поколение интелигентни мебели. Според Bosch, прожектираното изображение става интерактивно благодарение на лазерен лъч, който сканира изображението линия по линия, засичайки кога и къде пръстите или други жестове го прекъсват. Какво точно ще е приложението на устройството, все още не е ясно, но със сигурност някои производители на електроника ще му намерят приложение. Вече съществува подобна технология, която превръща телевизионните екрани и дори пода в сензорен екран, най-вече с развлекателни цели. Bosch казва, че BML100PI ще се предлага от средата на 2020 година.", "date": "2019.01.13", "title": "Bosch прави старите мебели умни"}
{"url": "https://www.monitor.bg:443/bg/a/view/77-snegorina-na-rabota-v-sofija-154418", "text": "Във връзка с ниските температури в София са извършени обработки със смеси срещу заледяване на опасни и стръмни участъци, съобщи пресцентърът на Столична община. Общо 77 снегопочистващи машини са работили през нощта в райони като Нови Искър, Панчарево, Овча купел и др.Обработена е и Южната дъга на Околовръстен път. В планината Витоша е извършено опесъчаване на пътищата Драгалевци - Алеко и Бояна - Златни мостове. В момента градският транспорт се движи навсякъде по обичайните си маршрути. В Кризисните центрове за хора, останали без дом, са настанени 156 души. Осигурен е непрекъснат режим на работа на центровете. Гражданите могат да подават сигнали за нуждаещи се на тел. 070017310 или на 112.", "date": "2019.01.13", "title": "77 снегорина на работа в София  "}
{"url": "https://www.monitor.bg:443/bg/a/view/kitaj-s-vpechatljavashti-celi-za-lunata-154412", "text": "Китай ще продължи да развива националната програма за лунни изследвания. Следващият етап от нея е изстрелването на сондата \"Чанъе-5\", чиято основна задача ще бъде да вземе 2 кг грунт от повърхността на Луната и да ги върне на Земята. \"Разработване планове за нови програми за изследване на Луната, включително и мисии в полярните райони на спътника\", каза У Вейжън. По негови думи китайски изследователи планират да построят научна станция в южната полярна област на Луната. Тази станция ще работи в автоматичен режим, като хората ще я посещават за кратки периоди.   Една от основните цели в китайската космическа програма е да бъде проектирана и разработена тежкотоварна ракета-носител, която да може да бъде използвана за пилотирани космически полети, включително до Марс и Луната. \"Да се изследва неизвестното, е в човешката природа. Луната за нас е загадъчен свят, отговорни сме за неговото изучаване и разбиране\", отбеляза У Вейжън.  Китайският космическият апарат \"Чанъе-4\" кацна на 3 януари на обратната страна на Луната и след няколко часа изпрати първите снимки. Основната задача на мисията, състояща се от спускаем модул и роувър, е да изследва минералния състав и структура на лунната повърхност, както и да направи нискочестотни радиоастрономически наблюдения.", "date": "2019.01.13", "title": "Китай с впечатляващи цели за Луната"}
{"url": "https://www.monitor.bg:443/bg/a/view/sa-sht-smjanata-na-imeto-na-makedonija-shte-dade-vyzmojnost-da-zaeme-mjasto-si-v-nato-i-es-154413", "text": "Съединените щати приветстват гласуването в парламента на Македония в подкрепа на смяната на името на страната, което ще й позволи да заеме своето законно място в НАТО и в Европейския съюз. Това заяви в разпространено комюнике държавният секретар на САЩ Майк Помпейо, цитиран от ТАСС.   \"Лидерите на Македония показаха далновидност, мъжество и упоритост в стремежа да бъде решен спорът за името на страната, което сега ще позволи на Македония да заеме своето законно място в НАТО и ЕС като Република Северна Македония\", се казва в съобщението. Македонският парламент гласува с 81 гласа от общо 120 депутати за внасяне на поправки в конституцията, според които името на страната се променя от Република Македония на Република Северна Македония.", "date": "2019.01.13", "title": "САЩ: Смяната на името на Македония ще даде възможност да заеме място си в НАТО и ЕС"}
