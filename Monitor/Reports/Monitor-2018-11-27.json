{"url": "https://www.monitor.bg/bg/a/view/fibank-nagradi-naj-dobrite-bylgarski-firmi-snimki-150803", "text": "На тържествена церемония тази вечер Fibank награди най-успешните български компании, показали стабилност и конкурентност на пазара през 2017 г. Конкурсът е част от традициите на банката и се провежда за седми пореден път. Категориите, в които се състезаваха предприятията, бяха: “Малка и микро фирма”, “Средна и голяма фирма”, “Награда на публиката” и “Най-успешна българка в бизнеса”. Близо 300 компании с над 80 вида дейности взеха участие в конкурса. Победители в категорията “Микро и малка фирма” са “Ивелико” ЕООД на 3-то място, “Палинико” ООД на 2-ро и Мебелна фабрика “Гадевски” ООД на 1-во място. За “Средна и голяма фирма” победителите отново са 3: на 3-то място “Радиком” ЕООД, “Велпа” ЕООД на 2-ро и на първа позиция “Прогрес” АД. Всяка една от фирмите е с български капитал, мениджмънт и представя български бранд - компаниите са и устойчив пример за успешно предприемачество, което е причината да са отличени. “Награда на публиката” е друг вид награда, в която отличеният печели благодарение на гласовете, които получава онлайн. Наградата се връчи на фирмата за разработка на софтуерни приложения “Мобайл Системс” ООД, която държи 20% пазарен дял и е конкурент на Microsoft и Google. Последната награда - “Най-успешна българка в бизнеса”, бе връчена на Симона Сребранова за фирмата “Симона кардс”, която произвежда банкови и небанкови карти. За ден компанията произвежда над 150 хил. карти, а за 2017 година - близо 13 млн. като 70% от тях са за европейски клиенти, а 30% - за българи.", "date": "2018.11.27", "title": "Fibank награди най-добрите български фирми (СНИМКИ)"}
{"url": "https://www.monitor.bg:443/bg/a/view/cenata-na-jajcekletka-stigna-1500-leva-150801", "text": "Цената на яйцеклетката на черно достигна 1500 лева, като може да се договори и за един бон, установи проверка на „Монитор“. Алъш-веришът се осъществява с обяви в някои от популярните сайтове за онлайн пазаруване, както и в сайтовете за майки. В Гърция яйцеклетки от българка могат да се купят приблизително за същата цена. Там се търгуват между 850 и 1000 евро, споделят жени, които търсят материал, за да заченат in vitro. На пръсти се броят тези, които действително даряват. Жените трудно се наемат да станат дарителки тъй като изискванията са строги и е необходимо време, което означава отсъствие от работа, поясни проф. Иван Козовски, един от пионерите в метода асистирана репродукция у нас. Проблем е и дарителската сперма. Тя вече е предимно внос от специални лицензирани банки в чужбина, каза изтъкнатият специалист в областа на in vitro проф. Атанас Щерев и поясни, че от там може да се вземе материал от всякакви националности, дори от българи, които са дарили в чужбина. Изискванията към донорите са много и се спазват стриктно. Затова и кандидатите, които стават, са пренебрежимо малък брой. Обикновено тези, които идват, са хора с нисък социален статус, необразовани, дори неграмотни, психическата им характеристика е лоша, каквито не се приемат за дарители, поясни той и допълни, че дори мераклията да отговори на условията, може да се окаже, че спермата му не отговаря на изискванията за качество. Според специалисти, работещи in vitro, проблем за отлива на желаещи е и фактът, че по смисъла на Закона за за трансплантация на органи, тъкани и клетки, Закона за здравето, както и на Наредбата за дейностите по асистирана репродукция даряването на сперма и яйцеклетки за асистирана репродукция е безвъзмезден акт за който не следва да има заплащане. На дарителите се броят само пари, колкото е дневната им надница заради отсъствието от работа, командировъчни и пътни разходи, ако са от друго населено място. Така желаещите взимат не повече от 80 лева. До преди петнадесет години на сперматодарителите не само се покриват дневните разходи, но им се плаща и процент от минималната работна заплата за страната. По време на соца, когато ин витро процедурите у нас прохождат, на калпак се броят по 75 лева, което представлява половината от минималната работна заплата тогава. За да има достатъчно дарители в България както на сперматозоиди, така и на яйцеклетки, трябва да се заплаща определен процент от минималната работна заплата. Така хората ще бъдат стимулирани, заяви един от пионерите в асистираната репродукция у нас проф. Иван Козовски, който има свой медицински център във Варна. Проблем е и оскъпеният транспорт, ако се налага една епруветка с материал да бъде превозена от столицата до друг град. Веднъж се плаща за изминатите километри и втори път - за специалния преносим дюаров съд, поддържащ температура минус 196 градуса по Целзий, при която сперматозоидите се замразяват, без да губят оплодителните си способности след размразяване. Така превозването на епруветка със сперматозоиди за оплождане ин витро от София до Пловдив излиза около 300 лева, до Варна и Бургас цената скача до 550-600 лева. Бъдещите родители не плащат веднага. Направените разходи по доставката им се калкулират впоследствие в цената на асистираната репродукция.", "date": "2018.11.27", "title": "Цената на яйцеклетка стигна 1500 лева (ТЕМАТА)"}
{"url": "https://www.monitor.bg:443/bg/a/view/art-skandal-s-privkus-na-surovo-meso-150789", "text": "Скандал с привкус на сурово месо тресе от няколко дни арт средите у нас. Повод е ретроспективната изложба „Сърцевина“ на работещата в Париж българска художничка Михаела Дановска с псевдоним Ода Жон в Националната галерия. Или по-скоро – банкетът за 100 ВИП персони в Балната зала на Двореца след откриването в четвъртък, когато на 2 дълги маси бяха подредени „блюда“ с формата на голи женски тела от парчета колбаси. Всъщност този пърформанс, наречен от авторката „Вечеря натюрморт“, бе покрил с резени месо сътворени от Ода човешки фигури от гипс и метално фолио. На снимки и видеа в социалните мрежи, които набързо бяха изтрити след разразилата се там полемика, те буквално приличаха на трупове, а хората възмутени коментираха, че подобен разгул на фона на протестите е като пир по време на чума. Освен всичко мястото на подобна „месарница“ не е в галерията, а и в момента са Коледни пости... Вчера и.д. директорът на НГ, изкуствоведът Яра Бубнова, трябваше да свика спешен брифинг за медиите, за да обясни, че намерението на художничката не е било да дразни обществеността, а арт акцията е отражение на идеята й, че жената е обект за ползване и консумация в нашия свят. Самата Ода Жон, която лично поела финансирането на кетъринга, и доста от гостите били вегетарианци и усещането за тях било неприятно. А в балната зала картини нямало... Чуха се и призиви Бубнова да бъде уволнена. Изкуствоведката е временно изпълняващ длъжността директор до провеждането на конкурс и може шумотевицата около името й да ускори насрочването му. От културното ведомство обаче поясниха, че нямат становище по този въпрос, тъй като от неделя министър Боил Банов е в Брюксел на заседание на Съвета на министрите от ЕС и трябва да се е върнал оттам едва късно тази вечер. Знае се, че няма лоша реклама: скандалът привлича публика към галерията. Уредниците там отчитат средно по 180 посетители дневно за „Сърцевина“, докато стандартният брой за други изложби е около 100. А, между другото, представянето на експозицията на Ода Жон е договорено още миналата година, при управлението на предишния директор Слава Иванова. Пърформансът, прекръстен от виделите снимките от него „Голямото плюскане“, сякаш отклони вниманието от самите картини. Повечето от тях са монументални платна (3 х 5 м, 2,70 х 4 м). „Със стил, който препраща към старите майстори, сюрреализма и немския експресионизъм, художничката създава свят, неподчинен на условности, отвъд рационалното, навлизайки дълбоко в подсъзнанието. Алтернативна вселена, която завладява с красота и спокойствие, поезия и романтика, но същевременно е изпълнена с насилие, еротика и ирония и много посетители“, постановяват изкуствоведите. Но доста зрители се оплакват от позиви за повръщане при вида на сурови меса и интерпретации на вътрешни органи, които изникват вместо цветя от вази или от разчленени и трансформирани човешки тела и неопределими хибридни създания, рисувани сякаш от някой много изгладнял и озверял Йеронимус Бош... Не е задължително, разбира се, изкуството да бъде приятно и красиво, то може да буди отвращение и потрес, както се сепва човек, когато види червата си или нечия чужда карантия...Точно такъв е случаят с работите на Ода Жон, която навярно рисува най-упоритите кошмари на модерното (под)съзнание. Изложбата, организирана със съдействието на галерия „Темплон“, Париж, ще остане до 13 януари, билетите за нея са на цена 6 лв., за пенсионери – 3 лв., а в четвъртък – 2 лв. за всички. „Коя е Ода Жон?” – отговор на този въпрос търси германската режисьорка Камила Пфефер в своя документален филм, който ще бъде прожектиран в Двореца на 1 декември. Михаела Дановска е родена е през 1979 г. в София. Завършва с отличие Художествената академия в Дюселдорф в класа на Йорг Имендорф, за когото по-късно се омъжва. От 2007 г., след като овдовява, живее и твори в Париж. През 2012 г. става носител на наградата за живопис „Пиер Карден”, Франция.", "date": "2018.11.27", "title": "Арт скандал с привкус на сурово месо"}
{"url": "https://www.monitor.bg:443/bg/a/view/30-ot-predpriemachite-v-evropa-sa-jeni-150792", "text": "30% от предприемачите на Стария континент са жени, а 32% от общия брой са икономически лидери. Това показват данни на Европейската комисия (ЕК), изнесени от цифровият еврокомисар Мария Габриел в писмо до участниците в събитие по случай Международният ден на жената предприемач. 52% от европейското население се състои от представители на нежния пол и въпреки това едва 32% от общия брой жени предприемачи стават икономически лидери. От друга страна, множество проучвания показват, че предприятията на жените предприемачи получават по-високи доходи и са по-дълготрайни. “Това е парадокс, който показва, че най-големият предприемачески и лидерски потенциал не се използва”, каза още Габроел в писмото си към дамите. По нейни думи, за да се промени това, на първо място трябва да се преборят всеобщите стереотипи: “Те пречат не само да се види, но и да се реализира целият потенциал на жените”, завърши еврокомисарят. На второ място като крачка, която трябва да бъде направена, тя изтъкна насърчаването на жените да вървят по пътя на науките, математиката, технологиите и дигитализацията. Това ще стане чрез подобряване на цифровите умения. “Един такъв пример е стратегията “Жените в технологиите”, който пуснах през март”, похвали се българският цифров еврокомисар. Като друг пример тя даде инициативата WeHub, подкрепяна от StartUp Europe, която води жените и дава бизнес наставления. “Международен ден на жените предприемачи” е събитие, което се провежда в 144 страни, а тази година се отбелязва за пръв път в България. “Равнопоставеността в България е по-развита в сравнение с други страни, но все още има проблеми, които трябва да бъдат решени”, коментира председателят на Асоциацията на жените предприемачи и български посланик на глобалната инициатива “Ден на жената предприемач” Славянка Стойкова. По нейни думи събитието е важно не само за жените, е важно не само за жените, а за всички.", "date": "2018.11.27", "title": "30% от предприемачите в Европа са жени"}
{"url": "https://www.monitor.bg:443/bg/a/view/horata-s-uvrejdanija-bez-obuchenie-pri-polzvane-na-asistent-150797", "text": "Хората с увреждания няма да имат право на обучение за ползване на асистентката услуга, както беше заложено в Закона за личната помощ. Това стана ясно, след като депутатите от социалната комисия премахнаха текстовете, които уреждаха въпроса. Това стана на второто четене с тези промени в социалната комисия. С него се целеше ползвателите на услугата да бъдат обучени как да управляват часовете и личната помощ. Доводът за решението на социалната комисия бе, че в законопроекта няма заложени пари и е по-добре да се махне, а когато те бъдат осигурени, да се направи промяна и да се вкара отново в закона. Отпадна и предложението на Надя Клисурска от БСП, която поиска да се създаде Национална електронна система, през която може да се кандидатства за личен асистент. Омбудсманът Мая Манолова реагира остро, защото при обсъждането законопроектът се отрязвал в следствие на отпадащите текстове. Депутатите гласуваха още финансирането на личната помощ да се определя със Закона за държавния бюджет. „Това е първият закон, в който се лимитират средства“, каза Манолова. Междувременно никой от присъстващите представители на финансовото и социалното министерство не успя да каже колко точно са предвидените средства за 2019 година по законопроекта за личната помощ. От думите на социалния министър Бисер Петков стана ясно, че в началото на септември догодина ще се разбере колко от допълнителните средства за хора с увреждания ще останат за личната помощ по закона. Предоставянето на личната помощ трябва да започне от 1 септември, като за максималните 8 часа на ден асистентите ще получават месечно минималната работна заплата от 560 лева. Когато ползвателят е дете с увреждане с 90 и над 90 процента степен на увреждане от месечната помощ от 930лв., която получават ще се приспадат по 380 лева месечно в полза на общината-доставчик, независимо от броя на определените часове за лична помощ. По думите на Мая Манолова това означавало, че законът ще се финансира предимно със средства от хората с най-тежки увреждания. Тя добави още, че в резултат от текстовете хората ще останат без лична помощ от 1 септември и това е в резултат на работата на екипа на финансовото министерство със съдействието на социалния министър. Става дума за това, че в закона за личната помощ не са предвидени допълнителни средства, а парите били лимитирани. В законопроекта е записано, че предвидените пари са 71.5 млн. лв. от централния бюджет. Според Манолова те щели да свърша до септември, защото част от тях ще се използват и по сега действащите програми за асистенти и домашни помощници. Промените не се понравиха и на майките на деца с увреждания. Затова те заплашиха, че ако законопроектът бъде гласуван в този вид, ще търсят отговорност лично от премиера Бойко Борисов. Те обявиха още, че подготвят нов протест.", "date": "2018.11.27", "title": "Хората с увреждания без обучение при ползване на асистент"}
{"url": "https://www.monitor.bg:443/bg/a/view/semejstvo-petkanovi-risuvat-za-decata-v-strelcha-150779", "text": "Даниел и Александра Петканови ще хванат четка в ръка, за да станат част от благотворителната кампания „Звезди рисуват за децата в Стрелча“. Бъдещите родители, които сключиха брак по време на любовния сезон на „Вип Брадър“ миналата година, ще си партнират заедно с Ники Сотиров, Софи Мариножва, Тони Стораро, Ивана, Рени и др., а събраните средства от инициативата ще бъдат разпределени между 20 деца - сираци, полусираци и деца с увреждания от общината. Над сто души вече са заявили участие в „Звезди рисуват за децата на Стрелча”, като акцията ще се проведе на 2-и декември от 14 ч. в столичен хотел. На всеки от участниците ще бъдат предоставени материали, с които те да пресъздадат своята визия за най-малките членове на нашето общество. Организаторите – кмета на общината Стойно Чачов и съпругата му Дони Чачова очакват представители на бизнеса и политиката, както и най-популярните носителки на титлите Мисис България и Мисис Баба. Средствата ще бъдат събирани посредством дарения, както и от таксите за участие в благотворителното събитие. Към тях ще бъде добавена сумата от събраните средства при продажбата на билети от традиционния концерт \"Стрелчанската коледа\", който ще се проведе на 20 декември в Стрелча. Съпътстващата програма предвижда забавления за най-малките благотворители, които ще създадат своя обща рисунка на тема „Коледа”, която ще подарят на децата на Стрелча.", "date": "2018.11.27", "title": "Семейство Петканови рисуват за децата в Стрелча"}
{"url": "https://www.monitor.bg:443/bg/a/view/rumynija-iska-da-ogranichi-pravoto-na-rabota-v-chujbina-do-5-godini-150791", "text": "Румънският министър на финансите Еуджен Теодорович представи спорно предложение, като заяви, че румънците трябва да имат право на работа в чужбина въз основа на само едно разрешение за работа, валидно за срок от макисмум 5 години в една страна, пише в. \"Адевърул\". Министърът твърди, че ако един румънец получи право на работа в друга европейска страна и разрешителното му продължава да се подновява, той никога няма да се върне в родината си. \"Повдигнах този въпрос и пред моите колеги, министрите на финансите в рамките на Европейския съюз. Може да е по-рестриктивна тази мярка, но това е. Трябва да разберем в Европа, че колкото една зона става по-бедна, толкова друга става по-богата, но някъде нещата се пропукват. Трябва наистина да има социална кохезия, не да зареждаш и подсилваш западната част и да оставиш останалата част на Европа отвън\", заяви министърът по време на парламентарни дебати. Той посочи, че според него разрешението за работа в чужбина трябва да важи до 5 години.", "date": "2018.11.27", "title": "Румъния иска да ограничи правото на работа в чужбина до 5 години"}
{"url": "https://www.monitor.bg:443/bg/a/view/djoni-dep-sviri-na-svatbata-na-shejn-makgouan-ot-pogues-150786", "text": "Джони Деп бе сред специалните гости на дългоочакваната сватба на музиканта Шейн Макгауан от популярната грепа Pogues и приятелката му Виктория Мери Кларк. Церемонията се състоя в кметството в Копенхаген, а за музикалния фон се погрижи именно звездата от „Карибски пирати“, който свири на китара по време на събитието. Музикантът и журналистката се врекоха във вечна вярност след 32-годишна връзка. Двамата са сгодени от 11 години. „И двамата сме интровертни и решихме, че единственото решение е да избягаме заедно на място, където не познаваме никого и никой не ни познава – в случая Копенхаген, и да запазим това място в тайна. Констатирах обаче нещо, за което не си давах сметка - хората действително искат да покажат, че обичат човека, за когото се грижат. Тъй като настоявахме около сватбата ни да не се вдига излишен шум и след като установихме, че запазването й в абсолютна тайна е невъзможно, решихме на нея да присъстват само малък брой близки приятели и семействата ни“, коментира малко преди сватбата 52-годишната булка. Приятелство, датиращо от преди повече от две десетилетия, свързва Макгауан и Деп. Венчавката не е първият път, в който холивудският ас свири на китара за важен повод на вокалиста на Pogues. Музикалният си талант актьорът демонстрира и на празника по случай 60-ия рожден ден на Макгауан в Дъблин тази година.", "date": "2018.11.27", "title": "Джони Деп свири на сватбата на Шейн Макгоуан от Pogues"}
{"url": "https://www.monitor.bg:443/bg/a/view/lozan-izbjaga-ot-vyprosi-na-vss-za-politicheskite-mu-rechi-150794", "text": "Скандалният шеф на Върховния касационен съд Лозан Панов буквално избяга от въпросите на съдийската колегия на Висшия съдебен съвет за политическите му речи. 10 от кадровиците на Темида вкараха в дневния ред на колегията точка с 14 въпроса към магистрата. Основното питане в тях беше свързано с публичните политически изявления на Панов, насочени срещу съвета и съдебната власт. От както оглави ВКС Панов отявлено държи политическа линия в поведението си, която обаче му е забранена по закон. Повечето от публичните му изяви са свързани с изказвания в защита на сенчести политико-икономически кръгове у нас, с които съдия №1 е свързан. Освен с речи, Панов дори си позволи да подкрепи и с присъствието си политически митинг, организиран от партии на хранилка при олигархията. като възможен кандидат за президент на кръга „Капитал“. Това, което спъна кандидатурата му обаче, не бе положението му на съдия, а съпругата му Елисавета Панова. Според инсталирания за лидер на „Да, България“ Христо Иванов тя била Черен лебед и затова Панов отпадна от номинациите на разградския олигарх Иво Прокопиев за държавен глава. Вместо да говори с колегите си и да обясни поведението си, Панов, който председателстваше заседанието на колегията, обяви точката, която беше последна в дневния ред, и веднага обяви, че няма да присъства. „Няма да участвам, защото това е от една отминала епоха. Заставам на позицията, че когато демокрацията и основните права и свободи са застрашени, ограниченията на съдията да говори отпадат. Колеги, считам, че нямате правно основание да държите сметка на мен, както и на друг съдия, че изразявам мнение в публичен дебат“, заяви Панов и напусна заседателната зала. Веднага без да отговори на журналистически въпроси. Членовете на съдийската колегия обаче продължиха заседанието. „Това са едни въпроси, по които искахме уточнения. Колегата Панов трябваше да остане и да присъства, за да ни обясни неговите притеснения. Като председател на ВКС той е поставил на остра критика състоянието на съдебната власт. Той трябваше да обясни. Ние питаме не за да му държим сметка, а да дадем шанс на една публична дискусия“, заяви кадровикът Вероника Имова. Председателят на ВАС Георги Чолаков каза, че трябва да бъдат изчетени въпросите, които 10-имата членове на съдийската колегия са му задали, за да бъдат чути публично и след това го направи. Повод за самосезирането на съдебните кадровици са отправените от съдия №1 твърдения и обвинения срещу съдебната власт, в това число и срещу ВСС, както и срещу Европейската комисия (ЕК) в поредната негова политическа реч, произнесена на форум, организиран от Съюза на съдиите в България на 16 ноември т.г. в столицата. на отправените от Панов обвинения към \"представители на съдебната и останалите власти, включително и към ВСС: \"В последно време чувам само своя глас, а след мен вече няма да има кой да нарушава идилията. В новия ВСС тишината определено дебне отвсякъде\". Панов досега не е представял доказателства за тези си думи, поради което бе призован да го направи. Кадровиците са възмутени и от обвиненията на Панов по отношение на мониторинговия доклад на Брюксел. \"В изказването си алегорично сте сравнили Европейската комисия с невярна и със съмнителен морал съпруга, стремейки се да дискредитирате заключението от доклада, че съдебната система в България е независима с оглед установения напредък през последния отчетен период - 2017 г.\", пишат в позиция кадровиците. Членовете на съдийската колегия напомнят на Панов основополагащите принципи, залегнали в конституцията и в Закона за съдебната власт, които регламентират независимостта на магистратите. В позицията си кадровиците за първи път официално повдигат темата и за неустановения произход на средствата, открити след ревизия на доходите и активите на семейството на председателя на ВКС, както и кампанията по дискредитиране на данъчната администрация и Антикорупционната комисия, която Панов води в последните месеци. Внимание е отделено и на безпрецедентното дело, с което Панов поиска от съда да отмени наложената му от Сметната палата глоба в размер на 1000 лв. за неподадена имуществена декларация за 2016 г. Преди седмица стана известно решението на Софийския районен съд, с което глобата му бе потвърдена. На няколко места в текста членовете на кадровия орган на съдебната власт недвусмислено изтъкват, че с изказванията и поведението си Позицията на 14-те кадровици е депозирана на 23 ноември т.г. във ВСС. Освен Панов, под въпросите не са се подписали само още трима от членовете на колегията – Атанаска Дишева, Олга Керелска и Цветинка Пашкунова. Подписалите писмото са: председателят на ВАС Георги Чолаков, представляващият ВСС Боян Магдалинчев, Боян Новански, Боряна Димитрова, Красимир Шекерджиев, Вероника Имова, Севдалин Мавров, Димитър Кояджиков, Стефан Гроздев, Даниела Марчева. 1. Защо считате, че всички български съдии са зависими и пристрастни в своята дейност? 2. Защо считате, че всички български съдии не прилагат един от основните принципи в съдебния процес - да дирят обективната истина? 3. Кои фундаментални принципи в наказателния процес нарушават българските съдии? 4. Бихте ли пояснили кои държавни органи на наказателната политика не работят и как това конкретно засяга независимостта на съдиите? 5. Как създаването на \"алтернативни институционални конструкции\" влияе върху независимостта на българските съдии? 6. Кои са зависимите хора на най-високите етажи на съдебната власт, които разтварят чадър над политици и \"отнемат чадъра на противниците\"? 7. Считате ли, че политическото говорене като форма на осъществяване на политическа дейност, която е забранена изрично по силата на императивната норма на чл.18 ал.1 т. 6 от ЗСВ за изборните членове на ВСС, е допустимо за председателите на ВКС и ВАС, и главния прокурор? 8. Допустимо ли е като един от най-висшите представители на независимата съдебна власт, говорейки именно в служебното си качество, а не като гражданин или политик, да твърдите следното: \"казвал съм и преди, че в България сме изправени пред една система, която е вербувала големи човешки и материални ресурси в изграждането на добре действаща машина, която умело си служи със службите, медиите, икономиката, политиката и, разбира се, съдебната система. Действията й не се огласяват, а се държат в тайна. Грешките й не се изваждат на показ, а се премълчават и укриват; противниците й се преследват докрай, а тайните й - то те са грижливо пазени и не могат да бъдат разкривани\". 9. Кои от задълженията си по закон, имащи пряко отношение върху независимостта на съдебната власт, Висшият съдебен съвет не е изпълнил, считано от 03.10.2017 г. насам и защо считате, че ЕК не е права в последния си доклад, в който изрично е констатирала професионализъм в работата на съвета през първата година от мандата на настоящия състав? 10. Мислите ли, че сегашният състав на ВСС трябва да повтори модела на работа на предходния състав на ВСС? 11. Считате ли, че скандалите и противопоставянето са основен критерии за професионализъм и постижения в работата на колективния орган? 12. Кои свои задължения СК на ВСС по отношение отстояване независимостта на съдиите не е изпълнила от началото на мандата си досега? 13. По какъв начин личните Ви взаимоотношения с институции извън съдебната власт като НАП и КПКОНПИ се оказват индикатор за зависимост на съдебната власт? Считате ли в тази връзка, че заведените от Вас дела няма да бъдат разгледани безпристрастно? 14. Какъв е Вашият личен принос в дейността по отстояване на независимостта на съдебната власт?", "date": "2018.11.27", "title": "Лозан избяга от въпроси на  ВСС за политическите му речи"}
{"url": "https://www.monitor.bg:443/bg/a/view/taksidjiite-izlizat-na-protest-za-poveche-pari-150795", "text": "Столичните таксиметрови шофьори излизат на протест пред общината утре на обяд. Исканията им отново са съсредоточени върху по-високи цени, на които да возят клиенти. Недоволството им насочено и към частните автомобили, спиращи на стоянките им. С общо предложение таксиметровите шофьори ще поискат стоянките им да заемат 2% от \"синя зона\", 4% от \"зелена зона\" и 25% от местата за паркиране в останалата част на столицата. Сред предложенията е и разрешителните за таксиметров превоз да бъдат на името на водача. Също така да им бъде позволено, Исканията си браншовиците споделиха с лидера на червените Калоян Паргов, който е и зам.-председател на Комисията по транспорт и туризъм на СОС. По негов съвет таксиметровите шофьори ще изготвят обща декларация за тарифите, която ще поставят на вниманието на Столична община, подкрепена от всички организации. Таксиджиите имат различно виждане колко трябва да бъде минималната цена на километър – 0,94 до 1,30 лева. Според тях и при всяко нейно увеличение да се повишава и услугата им. Столичният общински съвет е органът, който по закон трябва да определи минималните и максималните тарифи за таксиметровите услуги за населеното място. както и жълта маркировка за мястото им на платното, са част от исканията им. По думите на Боян Василев, зам. председател на организацията на таксиметровите превозвачи в България, заемащите местата им за чакане частни автомобили трябва да бъдат принудително премахвани от паяците на Центъра за градска мобилност. Сред исканията са нова стоянка на летище „София“, която да бъде достъпна не само за една фирма, за място на нея са готови да плащат такса. Таксиметровите шофьори искат поставяне на химически тоалетни и въвеждане на европейското законодателство, което Готови са и да приемат промяна в регулацията, която включва разрешителните за таксиметровите шофьори да бъдат на името на водача, а не на колата. Но искат премахване на вече поставените велоалеи по някои от булевардите, защото задръствали движението. Ще поставят въпроса и за промяна в законодателството, което да им даде възможност да поставят видеорегистратори в колите, които да използват като доказателство при ПТП. Отново се повдига и темата за практиките, предлагани в социалните мрежи подобни на споделеното пътуване. Паргов подкрепи таксиметровите шофьори, че тези услуги също струват пари на ползващите ги и отнемат от клиентелата им.", "date": "2018.11.27", "title": "Таксиджиите излизат на протест за повече пари"}
{"url": "https://www.monitor.bg:443/bg/a/view/prosjak-vyzpitava-bashar-rahal-150767", "text": "„Някакъв просяк ми досажда, миличка“ - тези думи излизат от устата на Башар Рахал в премиерното му заглавие „Хамелеон“. Във филма, който зрителите ще имат възможността да изгледат за първи път на 5 декември в кино „Одеон“, актьорът влиза в ролята на бизнесмена със спорен морал Иво Николаев. Да се налива с алкохол на работното място и да ухажва други жени, докато собствената му го чака търпеливо у дома – това са само част от недостатъците на Рахал в късометражната лента. Именно срещата с „досадния“ просяк, в чиито дрипи се облича Китодар Тодоров, ще се окаже съдбоносна за високомерния мъж, а какви ще са последствията от сблъсъка помежду им, ще разберем съвсем скоро на двойната премиера на заглавието. гласи анонсът на режисирания от Георги Мартев филм. „Хамелеон“ ще посрещне първите си зрители следващата сряда от 18 и 30 ч., а билетите за събитието са вече разпродадени. Малък брой пропуски са останали за следващата прожекция, която по график трябва да започне половин час по-късно. Освен Рахал и Тодоров родните любители на седмото изкуство ще разпознаят на големия екран още актьорите Райна Караянева, Тезджан Ферад-Джани, Крис Атанасов, Васил Витанов, Кирил Недков и Христо Илиев. Преди да започне работата на терен от позицията на режисьор пък Мартев се труди и по сценария на проекта, на който е съавтор с Теодора Василева. Оператор е Христо Лазаров, а продуценти - Елени Декидис, Мартев и Рахал. Премиерата на „Хамелеон“ идва броени седмици, след като звездата от „Стъклен дом“ и „Привличане“ търпя критики покрай промовидеото за набиране на нови кадри за университетската телевизия на СУ „Алма матер“, на която е директор. След като зрители и преподаватели изразиха недоволството си от клипа, в който актьорът се заглежда в късата пола на студентка и обвързва работата в медията с носенето на кафе и „сметанка“, Рахал отмени националните кастинги за млади надежди. „Целта е да правим пълноценна телевизия, да се развиват паралелно не само образователните програми, но също сатиричните, новинарските емисии и т.н. До този момент всеки е говорил от името на студентите, сега искаме те сами да имат трибуна, от която да говорят. И идеята е крайният продукт да не се гледа само от студенти“, обясни пред „Монитор“ директорът на „Алма матер“ в зората на скандала. Няколко дни по-късно той се извини за проблематичния клип.", "date": "2018.11.27", "title": "Просяк възпитава Башар Рахал"}
{"url": "https://www.monitor.bg:443/bg/a/view/sajtovete-na-oligarhijata-prepechatvat-stari-fejkove-s-novo-mastilo-150799", "text": "Акция по претопляне на старите манипулации по адрес на депутата и наш издател Делян Пеевски стартира Фабриката за фалшиви новини. Явно изчерпани откъм идеи за спуснатия от менторите им олигарси норматив от поне един фейк срещу Пеевски, сайтовете от машината за манипулации започнаха да вадят от архивите си брадясали фалшиви новини. И да ги препечатват едни от други с ново мастило. Акцията стартира още в понеделник, когато основните рупори на фабриката започнаха да пробутват познатата и опровергавана стотици пъти опорка за имагинерни връзки между депутата и дружеството „Булгартабак“. Че става въпрос за фалшива новина, лъсва при елементарна проверка в търговските регистри на страната. Това обаче явно не смущава фабриката, която залага не на истината, а на повторението на манипулациите. С надеждата, че хората ще ги приемат за истина. Така след понеделнишката атака, поведена от „Клуб Z“ на подсъдимия олигарх Огнян Донев и от „Медиапул“ на бившата говорителка на Иван Костов Стояна Георгиева, които завъртяха за пореден път (но първи за седмицата) инсинуацията за „Булгартабак“, манипулациите продължиха и във вторник. Този път с рупор „Медиапул“. Сайтът публикува материал, правещ внушения за фирми, уж свързани с Пеевски, които – според твърденията в публикацията – искали да строят осем нови сгради на терена на бившата цигарена фабрика на бул. \"Цар Борис ІІІ\" в София. Само ще припомним, че издателят ни още в началото на 2016 г. продаде миноритарния си дял от 5% в „Булгартабак“ и няма нищо общо с цигарения холдинг – факт, който лесно може да бъде проверен в Търговския регистър на страната. Достъп до него с абсолютна сигурност има всеки от сайтовете на олигарсите. Изключение не прави и „Капитал“ на другия подсъдим скандален бос Иво Прокопиев, който обаче без каквито и да било доказателства също подхваща новия фейк от „Медиапул“. Впрочем, строителството е една от любимите теми на машината за манипулации на олигархията. Навремето същите тези медии на подсъдими и обвиняеми олигарси тиражираха неистини за нашия издател и за това, че той щял да строи магистрали, после пък го намесиха и в строителството на жп линии. Все инсинуации, непочиващи на каквито и да било факти. Факти няма и как да има, но пък има конкретна причина за всички атаки – че Пеевски води последователна битка срещу олигархията. Част от нея са и медийните поправки, внесени от него и колегите му от ДПС Хамид Хамид, Велислава Кръстева и Йордан Цонев, които бяха приети от парламента и целят да се изсветли собствеността и финансирането на медиите у нас. Промените ще извадят на светло и как олигарсите използват медиите си, за да тиражират опорки срещу враговете си и да манипулират обществото.", "date": "2018.11.27", "title": "Сайтовете на олигархията препечатват стари фейкове с ново мастило"}
{"url": "https://www.monitor.bg:443/bg/a/view/mlad-tatko-na-kolene-poiska-rykata-na-majkata-na-deteto-si-150782", "text": "Млад татко направи романтично предложение за брак на своята половинка пред погледите на екипа и посетители в частна АГ болница в Пловдив. Той застана на колене пред любимата си след раждането на първородната им дъщеря и естествено, получи положителен отговор. Борислав и Христина се запознали в София и са заедно от 3 години. Той планувал предложението от известно време, признал той пред екипа на здравното заведение. До последно младата майка и нейните родители, към които също била насочена изненадата, не подозирали за намеренията на Борислав, но за щастие всичко минало по план. Бебето е било изродено от д-р Илия Амалиев, който е проследил цялата бременност на Христина. Именно в неговите ръце проплакала за първи път първородната дъщеря на Борислав и Христина – Катерина. Малката се родила по естествен начин на 24 ноември – денят на Света Екатерина с тегло 2830грама и ръст 47 сантиметра.", "date": "2018.11.27", "title": "Млад татко на колене поиска ръката на майката на детето си"}
{"url": "https://www.monitor.bg:443/bg/a/view/ikea-izteglja-45-000-defektni-masi-v-sveta-150790", "text": "Шведската мебелна компания Ikea обяви днес изтегля около 45 000 разтегателни маси, продадени по света, тъй като има рискове дъската им за удължаване да падне, предаде Франс прес. \"Изтеглянето се отнася единствено за белите маси GLIVARP, продадени след 1 януари 2017 г.\", уточняват от веригата. Съобщението идва след около 50 сигнала на потребители, които алармираха за откачването и падането на дъската за удължаване на масите. Шестима души са били ранени, като трима от тях се нуждаели от \"медицински грижи\", каза говорителката на компанията Терезе Фагерстедт пред АФП. 45 563 от масите \"Гливарп\" са продадени в света от януари 2017 г. - на цена от 249 евро всяка (199 евро за модела с най-малък размер), уточни компанията. Собствениците на маси \"Гливарп\" са поканени да ги върнат в магазините, за да бъдат обезщетени. На сайта на магазина на шведската фирма в България се уточнява, че става дума за следните 2 модела: 20334700 GLIVARP и 50334708 GLIVARP. ИКЕА приканва потребителите, които са закупили съответната маса в един от двата налични размера (125/188x85см и 125/115x70см) след февруари 2017, да я върнат в магазин ИКЕА, където средствата за закупуването й ще бъдат възстановени в пълен размер или ще могат да я заменят с друг сходен продукт. Не е необходимо да представяте касова бележка срещу възстановяване на сумата или замяна на продукта.", "date": "2018.11.27", "title": "ИКЕА изтегля 45 000 дефектни маси в света"}
{"url": "https://www.monitor.bg:443/bg/a/view/kiborgite-na-venelin-shurelov-vlizat-v-galerijata-150783", "text": "Експозиция SubHuman Theatre на един от най-изявените и нестандартни български сценографи – Венелин Шурелов, представя столичната галерия Credo Bonum („Кредо Бонум“ - вярвам в доброто, лат.). Изложбата се открива в четвъртък, 29 ноември, от 18.30 ч. и ще продължи до 11 януари. Тя се осъществява с любезното съдействие на наградата „Гауденц Руф“. Венелин Шурелов е мултифункционална личност, съчетаваща призванието на художник, сценограф, преподавател, куратор и организатор на фестивали, музеен дизайнер и т.н. Художествената му продукция е значима по обем и разнообразна по жанрове и форми. В нея са вплетени теоретичните търсения на артиста, различни дигитални технологии, интерактивни пърформанси и инсталации, кибер лекции, театрални практики, улични акции, видео арт и видео инсталация, скулптура, електроника и рисунка. Свързващата нишка е мястото на човека в технологизирания свят, хибридната форма между човек и машина (киборг) и интересният резултат от тяхното взаимодействие. Поетични и често метафорични, работите му са насочени към човешките желания, утопии, емоции и социално поведение в дигиталната епоха. Изложбата в галерия Credo Bonum ще включи селекция от произведения, създадени в рамките на SubHuman Theatre – платформа, която художникът разработва от почти 15 години насам. Тази платформа е еманация на философско-екзистенциалните му размишления и неговата интерпретация на все по-технологизиращото се битие на съвременния човек.", "date": "2018.11.27", "title": "Киборгите на Венелин Шурелов влизат в галерията"}
{"url": "https://www.monitor.bg:443/bg/a/view/valeri-bojinov-otrjaza-cska-chervenite-go-majtapjat-150781", "text": "Бившият национал Валери Божинов бе категоричен, че никога не би играл за ЦСКА. В момента нападателят на „Ботев“ (Враца) е особено актуален на трансферния пазар, след като заби два гола на бившия си тим „Левски“ за победата с 3:1 на „Герена“ през уикенда. Божинката обаче се обясни в любов на „сините“ след двубоя и увери, че не би носил екипа на големия съперник от Борисовата градина. \"Емоционална вечер, не можах да спя цяла нощ след двата ми гола срещу „Левски“, коментира нападателят пред „Канал 3“. - Това беше една голяма победа, пишем история. От друга страна, ми е тежко, защото вкарах два гола на любимия си отбор. Така е било писано. Не съм предател и никога няма да играя за ЦСКА, защото “Левски” ми е на сърцето. “Левски” се нуждае от качества и от лидер, който да поведе отбора. Познавам Славиша като треньор, но може би липсва манталитетът на победител. Не казвам, че струва пари, но трябва да се селектира и да се намерят правилните хора. Нивото на българското първенство е добро и се вдига, защото всеки може да победи всеки. Изключваме “Лудогорец”, сподели колоритният футболист. Малко след като Божинов изключи възможността да премине в ЦСКА, последва и реакция от „Армията“. Административният директор Милко Георгиев призна, че се забавлява на това, защото така или иначе оферта към Божинов не е имало и няма да има. „Слушам, че Валери Божинов никога нямало да дойде в ЦСКА. ОК, но от днес се отказвам от националния отбор!\", написа той във \"Фейсбук\", иронизирайки нападателя. Иначе „червените“ започнаха подготовка за шампионатния мач със „Славия“ през уикенда. На облекчен режим се готви звездата Кирил Десподов, който най-вероятно ще бъде запазен за дербито с „Лудогорец“ на 6 декември. За двубоя с „белите“ цената на билетите е 10 и 20 лева, като вече са в продажба. Колкото до сблъсъка с „орлите“, от ЦСКА обмислят възможността да поискат чужд съдия, тъй като се опасяват от подпиране на „Лудогорец“. Искането им обаче най-вероятно ще остане без последствия, тъй като председателят на Съдийската комисия Йордан Сталев заяви преди дни, че няма да се викат рефери от чужбина, а ще се разичта на българските. Мачът е от огромна важност в битката за титлата, като в момента разликата между ЦСКА и „Лудогорец“ е само 3 точки.", "date": "2018.11.27", "title": "Валери Божинов отряза ЦСКА, „червените“ го майтапят"}
{"url": "https://www.monitor.bg:443/bg/a/view/ministyr-angelkova-planira-ryst-na-turistite-ot-5-za-2019-g-150780", "text": "Очакваме да приключим 2018-а също с ръст на туристите и приходите, както бе в предходните години. Тази тенденция ни представя като устойчива дестинация, надграждаща постигнатото след създаването на самостоятелното Министерство на туризма. Аз и моят екип разчитаме основно на бизнеса в осъществяването на тези резултати. Това заяви министърът на туризма Николина Ангелкова на работна среща с ръководството и представители на Българската хотелиерска и ресторантьорска асоциация (БХРА). В нея участваха председателите на Управителния съвет на организацията Атанас Димитров, Бранимир Миланов и Георги Щерев. Министър Ангелкова припомни рекордните данни за сектора след създаването на самостоятелното Министерство на туризма. За периода от януари до септември 2018 г. посещенията на чужди туристи у нас са с 31% повече от същия интервал на 2015 г., а приходите са нараснали с 38%. През 2017-а визитите на чужденци са били около 8,9 млн. Надявам се и следващата година да запазим високите нива и да реализираме ръст от 5%, както сочат анализите, каза тя. По отношение на рекламната политика, която туристическата администрация провежда, министърът акцентира, че тя ще продължи да се фокусира върху основните ни генериращи пазари, сред които Германия и Великобритания, и посочи, че за следващата година се очаква 15-19 на сто ръст на британските туристи. Имаме също много добри ръстове от Полша, Чехия, Израел и ще продължим активно да промотираме България на тези дестинации. Освен балканските и европейските пазари за нас много важни са и далечните и перспективните пазари, като обръщаме специално внимание на китайските туристи. За да бъде рекламата ни още по-ефективна, продължаваме съвместните проекти със световни медии, а кампаниите за насърчаване на вътрешния туризъм постигнаха ръст на туристите. Ще продължим и с присъствието си на основните борси, съобщи още министър Ангелкова. Тя коментира промените в Закона за туризма, които ще насърчат процеса на устойчиво развитие на сектора, и се спря подробно на ползите от бъдещата Единна система за туристическа информация (ЕСТИ), която ще заработи много скоро. С нея ще изсветлим сивия сектор в туризма и ще направим пребиваването на туристите по-сигурно, подчерта министърът. Основна задача е и постоянното повишаване качеството на туристическите услуги и намаляване на административната тежест за бизнеса и гражданите. С 19 вида вече са намалени документите на хартиен носител, които трябва да подават предприемачите. Министерството насърчава активно използването на електронните услуги и освен с е-подпис ще въведе сред първите администрации у нас лицевата идентификация при ползване на поддържаните регистри. До тях ще има достъп всеки, който се е регистрирал чрез смартфона си. Това ще улесни и ускори работата и за двете страни. Друг голям проблем, който можем да решим само заедно, е дефицитът на изпълнителски кадри в туризма, категорична бе министър Ангелкова. Тя припомни, че заедно с Министерството на труда и социалната политика бе подписано споразумение за партньорство, което ще подпомогнем квалификацията на работната сила - както за безработни, така и за работещи, включително и чрез дуалната система. Много бе постигнато и с промените в Закона за трудовата миграция и трудовата мобилности, за да се наемат при облекчени условия работници от трети страни. С МТСП и Българо-германския център за професионално обучение ще се обучават кадри за туризма по пилотен проект в центровете му в Царево и Смолян, информира министър Ангелкова и допълни, че разчита на бизнеса своевременно да заявява конкретните си нужди от кадри. Председателят на УС на БХРА Атанас Димитров благодари за активния диалог с министерството. Той подчерта, че са отчели проблема с кадрите, които трябва да бъдат стимулирани да работят в страната. Членовете на асоциацията приветстваха новите инициативи за квалификация и преквалификация на заетите в туризма и обещаха съдействие от работодателите.", "date": "2018.11.27", "title": "Министър Ангелкова планира ръст на туристите от 5% за 2019 г."}
{"url": "https://www.monitor.bg:443/bg/a/view/opasna-bakterija-v-toaletnite-na-mks-150761", "text": "Тоалетните на Международната космическа станция (МКС) са били заразени с опасната бактерия Enterobacter, която може да причини заболяване на астронавтите, пише в. \"Мирър\". Изданието цитира изследване на д-р Нитин Сингх, публикувано в сп. \"Майкробиолоджи\". Учените са открили пет щама на Enterobacter, които са заразили тоалетните и бягащите пътеки на орбиталната станция. Специалистите преценяват, че съществува 79% риск екипажите на МКС да станат обект на заболяване. Ситуацията може да се окаже доста тревожна, ако откритите в орбита микроорганизми се окажат резистентни на антибиотици. Три от изследваните щамове от МКС принадлежат на видове, които могат да причинят заболявания при новородени бебета.", "date": "2018.11.27", "title": "Опасна бактерия в тоалетните на МКС заплашва космонавтите"}
{"url": "https://www.monitor.bg:443/bg/a/view/talibanite-ubiha-trima-amerikanci-v-afganistan-150776", "text": "Трима американски войници от мисията на НАТО в Афганистан \"Решителна подкрепа\" бяха убити, а трима - ранени, при експлозия на самоделно взривно устройство близо до град Газни в Централен Афганистан, предаде Ройтерс, като се позова на съобщение на Алианса. При взрива е пострадал и един цивилен американец. Ранените са получили незабавна медицинска помощ, се казва в изявлението. Отговорност за нападението поеха талибаните. В комюнике в комуникационното приложение УотсАп, техният говорител Забихула Муджахид каза, че мишена е бил американски конвой. Мисията на НАТО не съобщи подробности за обстоятелствата около нападението, след което американските войници, убити в Афганистан от началото на годината, вече са 12. Над 2400 американски военнослужещи бяха убити в Афганистан от началото на американската военна интервенция през 2001 г., която целеше свалянето от власт на управляващите тогава талибани. САЩ и НАТО официално приключиха бойната си мисия в Афганистан през 2014 г., но продължават да оказват помощ на афганистанските сили при антитерористичните им операции. В страната понастоящем служат около 15 000 американски войници, припомня Асошиейтед прес. Също днес талибани са отвлекли 21 пътници, които пътували в два микробуса в северната афганистанска провинция Сари Пул, предаде още АП, като се позова на местен полицейски началник. Засега причината за похищението не е ясна. Няма и коментар от страна на талибаните.", "date": "2018.11.27", "title": "Талибаните убиха трима американци в Афганистан"}
{"url": "https://www.monitor.bg:443/bg/a/view/smenjat-rykovodstvoto-na-bdj-do-sedmica-150774", "text": "Промените в ръководствата на „Холдинг БДЖ“ и двете му поделения „Пътнически превози“ и „Товарни превози“ ще станат факт до седмица, веднага след като бъде получен одитният доклад, съобщи в Стара Загора министърът на транспорта Росен Желязков, който представи там проект за цялостната модернизация на гаровия комплекс. По думите на министъра досегашните ръководители, които подадоха оставки по негово искане на 7 ноември продължават да бъдат на работните си места в изчакване на крайното решение. „Искам да прочета одита, защото тези смени не са по субективни преценки, а на базата на обективни основания“, подчерта той след което призна, че изпълнението на годишните графици за превози на товари и пътници е „на ръба на изпълнението“. На първо място министърът постави ремонта на локомотивите, като успоредно се върви към изпълнението на процедурата за доставка на нови локомотиви и вагони, което обаче изисквало много време за производство и доставка. Ремонтът на гара Стара Загора, който ще струва 11 млн. лв и на гарата в Нова Загора за 2 млн. лв трябва да бъде извършен до май на 2021 г., този срок е напълно реалистичен, смята министър Росен Желязков. Средствата за тези ремонти са осигурени по Оперативна програма „Транспорт и транспортна инфраструктура“ на 85 % и още 15 на сто от националното съфинансиране. Изготвен е идейният проект, до пролетта на следващата година трябва да се проведе тръжната процедура за избор на изпълнител. Идейният проект е дело на обединение „КИГ – ИПС-ЕКА“, включващо три експертни екипа. Сегашната сграда е проектирана през 70-те години на миналия ХХ век, въведена е била в експлоатация през 1982 г. и на практика в момента не отговаря на съвременните изисквания. Проектът предвижда подмяна на част от конструктивните елементи, монтиране на асансьори и ескалатори, промяна на фасадата и осигуряване на достъпна среда. Документите за този проект вече са внесени в Агенцията за обществени поръчки, вече са стартирани процедурите за ремонтите на гарите Подуене, Казичене и Искър, в процес на подготовка е документацията за реновирането на гаровия комплекс и в Карнобат. Около 1 млрд. лева са били инвестирани в досегашния програмен период за модернизиране на жп инфраструктурата, коментира Росен Желязков, очакванията му са през следващия период сумата да бъде не по–малка.", "date": "2018.11.27", "title": "Сменят ръководството на БДЖ до седмица"}
{"url": "https://www.monitor.bg:443/bg/a/view/psihichno-bolen-plashi-jeni-iz-plovdiv-sys-zvynche-v-djoba-150768", "text": "Психичноболен пловдивчанин на 41 години вдигна на крак цял пловдивски квартал, откъдето засипаха полицията в града на тепетата със сигнали. Според хора от район „Смирненски” добре облеченият мъж е влизал в магазини и фризьорски салони, като е размахвал нож. От полицията в Пловдив уточниха, че хладно оръжие в него не било намерено. В джоба си той носел звънче, с което плашил жените. Първият сигнал в полицията за неадекватното поведение на непознатия бил в понеделник. Подали го чистачки по улиците, към които мъжът се насочил и се опитал да им проповядва вяра в неговата религия. Жените се изплашили и уведомили отговорника си, който подал сигнал на 112. След този случай психично-болният се развихрил и влизал в магазини и фризьорски салони, където постъпвал по почти един и същи начин. Размятал звънчето и се опитвал да проповядва. Бил забелязван да се движи из почти целия квартал „Смирненски” – около кметството и улиците „Звезда”, „Белица” и околните им пресечки. Според свидетели той бил агресивен и им размахвал нож без никаква причина или провокация. Сигнали за случващото се имало и във Фейсбук групата „Забелязано в Пловдив”, част от потребителите на която също се оплакали от поведението на мъжа. Още след първия сигнал, постъпил в полицията в Пловдив този понеделник, мъжът бил установен и задържан. Ден по-късно той бил отведен в Центъра по психично здраве, където ще му окажат специализирана помощ.", "date": "2018.11.27", "title": "Психичноболен плаши жени из Пловдив със звънче в джоба"}
{"url": "https://www.monitor.bg:443/bg/a/view/vryshtat-s-beleznici-banevi-u-nas-do-10-dni-150788", "text": "Това означава, че в близките дни бизнесменът и жена му ще бъдат върнати у нас, където ще бъдат съдени. Според правилата Баневи най-вероятно ще бъдат върнати у нас с граждански полет от Франция под конвой на българската съдебна охрана. У нас започна разследване срещу тях заради предполагаемо присвояване на пари от приватизирани предприятие, документни измами и т.н. Обвиняемите имаха 3-дневен срок да обжалват решението, но са решили да не го правят. Следва процедура по тяхната екстрадиция, която ще се осъществи в следващите 10 дни. Още след обявяване на решението на Апелативния съд френският адвокат на фамилията заяви, че независимо от това, което ще решат, Баневи държат да се знае, че няма да опитат да се укрият от българските власти. В България бизнесмените могат да бъдат съдени единствено по точките от двете европейски заповеди за арест, но не и за други провинения. Към момента Евгения и Николай Баневи се намират в арести - мъжки и женски. Тя в Марсилия, а той в Люин. Двамата бяха арестувани на 26 октомври на летището в Ница, на път за София, в присъствието на техните деца. Баневи са разследвани в България за източването на завод „Полимери”. Те ще отговарят пред Темида за приватизирането, източването и довеждането до фалит на завода. Разследващите имат данни и за източването от тях на други фирми. Преди два месеца в спецпрокуратурата получили сигнал от Главна дирекция „Национална полиция“, образувано е досъдебно производство. Делото е за престъпно сдружение в периода 2009 – 2018 г. Баневи са обвинени освен за сдружението и за присвояване и данъчни престъпления в периода 2010-2011 г., като общият размер на присвоеното имущество е над 1,5 млн. лв., а общият размер на щетата за хазната е над 500 000 лв. съобщи един от наблюдаващите прокурори Мария Дойчева.", "date": "2018.11.27", "title": "Връщат с белезници  Баневи у нас до 10 дни"}
{"url": "https://www.monitor.bg:443/bg/a/view/miranda-ker-iska-oshte-deca-150746", "text": "Манекенката Миранда Кер, която има две деца, иска още едно бебе. Второто си момченце - Харт, тя роди преди шест месеца и не планира веднага да забременее, но определено това влиза в плановете й. каза манекенката пред сп. \"Мари Клер\". Големият син на Миранда Кер е от актьора Орландо Блум. Той е на седем години. Вторият й син е от сегашния й съпруг Еван Спигъл.  Миранда Кер, която е манекенка на \"Викторияс сикрет\", е известна с красивото си тяло. Тя обаче каза, че се харесва как изглежда след двете раждания и не се чувства задължена да прилича на момиче.", "date": "2018.11.27", "title": "Миранда Кер иска още деца"}
{"url": "https://www.monitor.bg:443/bg/a/view/slash-i-aksel-pak-se-skaraha-150765", "text": "След две безоблачни години, в които Аксел Роуз и Слаш успяха да заровят дългогодишната вражда и да възродят Guns 'N Roses в почти оригинален състав, двамата лидери в бандата пак са се скарали. Това се е случило зад кулисите преди концерта им в Абу Даби. Според източници на британския таблоид „Сън“ китаристът и вокалистът са възродили враждата си заради хонорара от 3 милиона британски лири. Това станало и повод да съкратят концерта си. Свирили са два часа, изпълнили са 16 песни и са слезли от сцената. Говорителите на рок бандата обаче заявяват като причина за съкращаване на шоуто здравословно неразположение на Аксел Роуз, заради което повръщал цял ден и не успял да изпълни всички обещани хитове. 23 години Слаш и Аксел не си говореха, дори не се появяваха на едно място, а ако станеше въпрос за отношенията им използваха повече от пиперлив език. Те прекратиха отношенията си веднага след турнето Use Your Illusion през 1993 г., като слуховете усилено носят, че причината е била жена. През всички тези години и двамата бяха категорични, че няма сила, която да ги събере отново в една група. Но 2016 г. се оказа преломна и те възродиха Guns 'N Roses (която съществува през всички тези години, но само под ръководството на Аксел) за фестивала Коачела. В последните две години те правят предимно фестивални участия с колосални хонорари. Дали освен големите пари двамата няма пак да разделят групата, обаче?", "date": "2018.11.27", "title": "Слаш и Аксел пак се скараха"}
{"url": "https://www.monitor.bg:443/bg/a/view/bylgarija-s-naj-golemija-podvoden-muzej-v-sveta-150778", "text": "България разполага с най-големия подводен археологически музей в света. Останки от близо 65 корабокрушения от различни епохи – от дълбоката праистория до наши дни, повечето отлично запазени, са открити в акваторията на Западно Черно море край родните брегове, стана ясно при отчитането на резултатите от мащабния международен проект „Изгубеният свят – Black Sea Map“ по време на пресконференция в Археологическия музей днес. В нея участие взеха проф. Джон Адамс от Центъра за морска археология към Университета за подводна археология в Саутхамптън – Англия, д-р Крум Бъчваров от Университета в Кънектикът – САЩ, шефът на НАИМ към БАН доц. Людмил Вагалински, д-р Калин Димитров от Центъра за подводна археология в Созопол и др. Работата по този проект – най-големия подобен в света от 2002-ра насам, е започнала преди 4 години. Със специална апаратура първо е фотографирано праисторическото морско дъно под вековните наноси и е създаден триизмерен модел на черноморския шелф. След това чрез сонда, действаща на 6-метрова дълбочина в него, са взети седиментни „ядки“, документиращи геофизични и исторически промени, настъпили в продължение на няколко хиляди години. Те съдържат данни за мощни вулканични изригвания отпреди 22 500 и 3500 години, второто от които е (ІІІ-ІІ хилядолетие пр. Хр.), твърдят изследователите, които за пръв път вчера в София обявиха това свое откритие. Откритите потънали кораби са съсредоточени върху малка площ – около 2000 кв. км, и проф. Адамс очаква същата гъстота и при по-нататъшни претърсвания със 100-метровия научно-изследователски кораб, снабден с 2 роботни системи. Останките се намират на дълбочина от 40 до повече от 2000 метра и са от Античността до Османския период, от ХІХ век, а има и един потънал плавателен съд от ХХ век. На 95 метра дълбочина водолазите например са се натъкнали на корабокрушение от Х век, но повечето „местопроизшествия“ не са достъпни за хора, а само за роботи. Така на 1100 метра се открива напълно запазен, навярно генуезки средновековен кораб, напомнящ представите за кораба на легендарния пътешественик Марко Поло. Учените изтъкват, че никога досега не са виждали цялостно съхранен такъв съд. „Знаехме, че ще открием останки на кораби, но техният брой и състоянието им ни изуми. Същото важи и за факта, че там долу имаше и видове бактерии, които са непознати за науката и са все още активни след хиляди години. Тези открития ще обогатят нашето разбиране за специфичната аноксична (безкислородна) среда, където чакат да бъдат открити някои от най-важните парчета от световното културно наследство“, коментира проф. Адамс. Оцелял наполовина корпус на византийски кораб от 950-а г. е бил най-старото намерено от екипа на проекта корабокрушение – до 2016 г., когато попадат на плавателен съд от римската епоха на 2100 м дълбочина. Той е от І-ІІ век, Запазен е толкова добре, че на първите снимки учените го приемат за съвременен. Скоро след това намират и с 400 години по-стар, полегнал на единия си борд кораб, напомнящ рисунките по керамичните вази от класическа Гърция. Проф. Адамс и колегите му предполагат, че е бил пиратски (абсолютно идентичен пиратски кораб е изобразен върху съд от епохата в Британския музей) и правят извода, че Черно море не е било безопасно място за търговия и корабоплаване. Открита е и потънала при буря ескадра от няколко еднакви лодки, за които се смята, че са били казашка флотилия, каквито често предприемали набези срещу османските кораби през ХVІІІ век. В 4-те години на експедицията изследователите са прекарали 100 дни на море и 40 под вода. Определят мисията си като изключително успешна. Изваждане на някои от потъналите съдовете на сушата обаче не се предвижда, тъй като материалите са загубили органичната си здравина и този акт не би се разминал без сериозни повреди. Така че подводното историческо наследство ще остане там, където е, но пък има идеи за създаване на музей с виртуална реалност на о. Св. Кирик, издаде ръководителят на проекта доц. Вагалински.  ", "date": "2018.11.27", "title": "България с най-големия подводен музей в света"}
{"url": "https://www.monitor.bg:443/bg/a/view/750-leva-globa-za-deputat-pri-otsystvie-pri-poimenno-borene-150770", "text": "Депутатите да бъдат глобявани със 750 лева всеки път, когато отсъстват при поименно броене в пленарна зала. Това предложение направи шефът на правната комисия Данаил Кирилов от трибуната на НС Той ще защити идеята си на следващото заседание на правната комисия, когото трябва да обсъждат и промените в правилника на парламента, предложени от лидера на БСП Корнелия Нинова. Кирилов лансира предложението си за промяна в правилника след поредната полемика между БСП и ГЕРБ относно кворума в залата. Тя бе поискана от ГЕРБ по време на гласуването на бюджета на НЗОК за догодина. Тя се превърна в практика последните няколко седмици като отговор към опозицията, която бойкотират кворума и отказват да се регистрират при започването на заседанието на НС. След броенето се оказа, че са налични 134 народни представители. Това обаче предизвика реакция на социалиста Таско Ерменков, който заподозря нагласен кворум. „Поименната проверка установява 134 депутати в зала, а гласуват 99. Около 38 човека попадат в пространството. За пореден път се създава впечатление,че кворумът се наглася“, заяви той. В отговор Димитър Лазаров от ГЕРБ заяви - „Едни хора, които ги няма на поименната проверка, идват и се изказват. То бива, бива призраци, но чак толкова“, като цитира и фразата от Манифеста на Маркс и Енгелс \"Един призрак броди из Европа - призракът на комунизма\". Според него това е признак за хората с раздвоено съзнание, които не искат да работят.", "date": "2018.11.27", "title": "750 лева глоба за депутат при отсъствие при поименно броене"}
{"url": "https://www.monitor.bg:443/bg/a/view/trymp-ne-haresva-situacijata-mejdu-rusija-i-ukrajna-150769", "text": "Президентът на САЩ Доналд Тръмп не харесва това, което се случва между Русия и Украйна, предаде Ройтерс. На излизане от Белия дом Тръмп заяви пред медиите, че работи с европейски лидери по намирането на решение на кризата. Русия пренебрегна западните призиви да освободи трите украински военноморски кораба и техните екипажи, припомня агенцията. През уикенда руските сили обстреляха корабите и ги задържаха в близост до Крим. Москва обвини Киев, че заговорничи със западните си съюзници с цел да предизвика конфликт. \"Не ни харесва какво се случва и от двете страни. Надяваме се нещата да се уредят\", каза Тръмп. Междувременно парламентът на Украйна прие обръщение към ООН, Европейския парламент, ПАСЕ, НАТО и националните парламенти на страните по света във връзка със ситуацията в Керченския проток. Решението бе подкрепено от 272 депутати при необходими 226. \"Парламентът моли международните организации да окажат помощ на задържаните в Русия украински матроси, да засилят санкциите срещу Русия, да изпратят наблюдатели в района на Керченския проток с цел избягване на ескалация на напрежението и да предоставят военна помощ на Украйна\", заяви председателката на парламентарната комисия за международна политика Анна Гопко. Русия и Украйна трябва да се стремят към деескалация на напрежението след тежкия инцидент на входа на Азовско море през уикенда, каза френският министър на външните работи Жан-Ив Льо Дриан. \"Настояваме всички страни да демонстрират сдържаност\", каза Льо Дриан на пресбрифинг след среща в Париж с руския си колега Сергей Лавров. Той призова Русия да направи жест, като освободи задържаните украински моряци и кораби, и добави, че ще разговаря и с украинския външен министър Павло Климкин като част от усилията за деескалация на конфликта. Лавров от своя страна отново нарече действията на Украйна \"провокации\" и каза, че Русия не вижда необходимост от посредници за намиране на изход от ситуацията. Русия и Украйна са способни сами да обсъдят възникналите въпроси, увери той.  Германският външен министър Хайко Маас призова Русия отново да спазва международното право и да зачита териториалния суверенитет на съседните държави. Той предложи Германия, Франция, Русия и Украйна да работят заедно в т.нар. нормандски формат за уреждане на ситуацията, предаде АП. Генералният секретар на ООН Антониу Гутериш призова Русия и Украйна да проявяват \"максимална сдържаност\" и да избягват по-нататъшно изостряне на напрежението след конфронтацията в Черно море, предаде Ройтерс. Украинските кораби \"съзнателно са пренебрегнали всички радиоповиквания на руските граничари\", които са ги уведомили, че нарушават границата. На борда им са се намирали служители от щата на украинското военно контраразузнаване, получавали директни указания от Киев, пише \"Росийская газета\", като се позовава на руската Федерална служба за сигурност (ФСС).", "date": "2018.11.27", "title": "Тръмп не харесва  ситуацията между  Русия и Украйна"}
{"url": "https://www.monitor.bg:443/bg/a/view/ostaviha-v-aresta-ubijcite-ot-vlaka-kraj-vakarel-150772", "text": "Софийският апелативен съд остави в ареста Запринка и Красимир, обвинени за убийството на 50-годишен мъж във влак, предаде БГНЕС. Решението на апелативните магистрати е окончателно. Адвокатът на Запринка Георги Аргиров каза, че тя е съдействала на разследващите, което според него би следвало да бъде отчетено от съда като смекчаващо вина обстоятелство. Той посочи и че здравословното й състояние е много зле. На 16 ноември полицията спря влак в района на Вакарел заради намушкан мъж в един от вагоните, който впоследствие почина. Мъж и жена бяха задържани за убийството. Тогава по първоначална информация се знаеше, те са брат и сестра. 50-годишният намушкан мъж получил кръвоизлив и е починал в 8,33 часа в линейката, на метри от болница \"Света Анна\" в София.", "date": "2018.11.27", "title": "Оставиха в ареста убийците  от влака край Вакарел"}
{"url": "https://www.monitor.bg:443/bg/a/view/naum-shopov-mladshi-izdava-kniga-150766", "text": "Наум Шопов-младши, който доби популярност като д-р Борис Тасев в медицинската драма „Откраднат живот“, издава първата си книга. С проекта си, който с известна доза чувство за хумор е озаглавил „Булгар звер“, той ще даде ценни съвети на последователите си за упражненията във фитнес залата. В него синът на Христо Шопов ще представи персонална програма за всеки тип тяло. Като бонус, дипломираният лекар записва и видеа, в които показва как е редно да се изпълняват всички упражнения, които описва. обясни екранният д-р Тасев в социалните мрежи. Гръбнакът на проекта си пък той кръщава „Фитнес буквар“ - кратка книжка, в която събира най-необходимата информация, за постигане на желаните резултати в залата. „От това да дам разяснение за най-важните термини отнасящи се за тренировките, до 10-те мита на всеки начинаещ трениращ. Тази информация е добита чрез стажа ми във фитнеса и следването ми по медицина“, обяснява още Шопов-младши, който преди броени дни се сгоди за приятелката си Теа. Към момента актьорът е зает със снимките на финалните епизоди от настоящия шести сезон на „Откраднат живот“ - „Анатомия на гнева“, а между дублите отговаря на всеки фен, свързал се с него със заявка да се сдобие с „Булгар звер“.", "date": "2018.11.27", "title": "Наум Шопов-младши издава книга"}
{"url": "https://www.monitor.bg:443/bg/a/view/pyrvi-sluchaj-na-svinski-grip-v-sofija-150756", "text": "Първият случай на свински грип е регистриран у нас. Става въпрос за 40-годишна жена, настанена в болница в тежко състояние. Лекарите се борят за живота й. Това съобщи директорът на Националния център по заразни и паразитни болести епидемиолог проф. д-р Тодор Кантарджиев. Шестгодишното й дете също е болно, но кара заболяването по-леко, уточни специалистът. Случаите са първите на грип за този сезон в страната. Те са доказани с клинични материали от Националната референтна лаборатория по грип и остри вирусни заболявания. По думите на проф. Тодор Кантарджиев се очакват още случаи със застудяването. Той посочи, че в последната седмица има забележим ръст на острите респираторни инфекции. Изолираният грипен вирус е агресивен, склонен към бързо разпространение особено в помещения с много хора, които не се проветряват, каза проф. Кантарджиев. Основните видове грипни вируси тази зима са от А и В група. Усложнението при тези от група А обикновено са мозъчни възпаления, а при тези от група В – дихателна недостатъчност. Четири грипни вируса се очаква да ни атакуват, а прогнозата е първите случаи на заразата да се появят у нас до седмици. Новите грипни щамове са „Сингапур” и „Колорадо”. Очакват се и вече познатите от миналата зима „Мичиган” и „Пукет”. Три от тях са от група А, един от група В. Болничните лекари да си правят труда да изпращат материал от пациентите в Националната референтна лаборатория по грип и остри вирусни заболявания, каза проф. Тодор Кантарджиев и уточни, че лечебните заведения рядко го правят. По думите му това е необходимо, за да се следи какви щамове преобладават и в кои райони. Висока температура, болки по мускулите, губиш сили. Много често се започва с гърлобол и суха, непродуктивна кашлица, припомни симптомите проф. Тодор Кантарджиев. При грипа от тип А боледуват повече възрастни хора, а усложненията са предимно инфекции на белия дроб. Грип от типа В се разпространява основно сред млади хора, а заразата често атакува нервната система, поясни той.", "date": "2018.11.27", "title": "Първи случай на свински грип в София (ОБНОВЕНО)"}
{"url": "https://www.monitor.bg:443/bg/a/view/bylgarija-machka-na-mejdunarodnija-mastyrs-turnir-po-djaga-v-sofija-150771", "text": "Изключително силно представяне направиха българските състезатели по футбол на маса на най-силния турнир за годината у нас – международният Niki Adams Masters. Домакин на елитната надпревара бе клуб BSD в София, който впечатли участниците с условията, а атрактивните сблъсъци по джага се проведоха в памет на единия от създателите на професионалния футбол на маса в България - Николай Николов. Мастърсът събра на българска територия както най-добрите наши състезатели, така и огромна част от световния елит. Над 70 играчи от Англия, Румъния, Германия, Белгия, Сърбия, Швейцария и Великобритания показаха впечатляващо майсторство и зарадваха почитателите си. На сингъл при мъжете сребърен медал спечели най-добрият ни играч Станислав Георгиев, който в двойките също успя да грабне среброто в тандем с белгиеца Джулиано Бентиволио. При дамите Румяна Шушулова успя да се справи с номер 1 в световната ранглиста – германката Сабине Бросе, в оспорван финал и спечели златото. Тя се представи отлично и при двойките, където в тандем с румънката Екатерина Сърбулеску спечелиха бронз. В женския поток злато за България донесоха Благовеста Герова и Виктория Григорова.", "date": "2018.11.27", "title": "България с много силно представяне на международния Мастърс турнир по джага в София"}
{"url": "https://www.monitor.bg:443/bg/a/view/100-kila-sprja-alkohola-150763", "text": "Рапърът Явор Янакиев, по-известен на меломаните като 100 Кила, се отказа от алкохола. Това изпълнителят на „Няма такава жена“ разкри по време на свое участие в оборотен столичен клуб. По думите му, до решението да се въздържана от спиртните напитки стигнал, след като започнал да спазва коледните пости. „Само на вода съм“, намигна той пред феновете си на терен. Междувременно неотдавна рапърът, който е родом от Варна, призна, че е срещнал перфектната си половинка. Той е категоричен, че специалната жена е откраднала сърцето му и е най-благодарен за подкрепата, която тя му дава. „Срещнах любовта на живота ми. Тя е много специален човек, който обърна света. Имам грешка към нея, която се надявам с времето да оправя. Когато мисля за нея, всичко в мен се свива“, разказа тогава той.", "date": "2018.11.27", "title": "100 Кила спря алкохола"}
{"url": "https://www.monitor.bg:443/bg/a/view/bez-shestvija-i-zapalki-na-plovdivskoto-derbi-150754", "text": "Полицията взе сериозни мерки за сигурност преди пловдивското дерби между „Локомотив“ и „Ботев“. Срещата е от междинния 18-и кръг на Първа лига и ще се играе другия вторник на стадион „Лаута“. Двубоят е определен като високорисков и затова влизат в сила по-тежки мерки за охрана. Пловдивското МВР привика на среща представители на двата клуба и на агитките, за да ги запознае с ограниченията. На сбирката стана ясно, че над 500 униформени ще охраняват дербито. Шествия на феновете на двата отбора няма да има, като тази мярка вече беше приложена и за столичното дерби между ЦСКА и „Левски“. Напълно е забранена пиротехниката, като на трибуните няма да се допускат също фенове с обемисти, твърди и остри предмети, дори и запалки. Особено сериозно ще се следи и за фенове във видимо нетрезво състояние, които също ще остават извън стадиона. На \"Лаута\" ще се допускат само знамена в подкрепа на любимия отбор, но не и такива с обидно съдържание. Всички фенове ще влизат с билет и лична карта. Всички непълнолетни ще влизат само с придружители с декларация, а от „Локомотив“ ще предоставят билетите за феновете на “Ботев” в петък. Тъй като двубоят е високорисков, няма да се продават пропуски в деня на мача, а всички желаещи трябва да си закупят талоните максимум до 24 часа преди началния час на дербито.", "date": "2018.11.27", "title": "Без шествия и запалки на пловдивското дерби"}
{"url": "https://www.monitor.bg:443/bg/a/view/do-2035-g-francija-shte-zakrie-14-ot-obshto-58-jadreni-reaktora-150757", "text": "Франция ще закрие 14 от общо 58 ядрени реактора до 2035 г., съобщи днес президентът Еманюел Макрон, цитиран от АП. През 2035 г. делът на електроенергията, произвеждана от атомни централи, ще бъде ограничен до 50% спрямо 75 на сто в момента, изтъкна държавният глава, представяйки енергийната стратегия на правителството. В рамките на енергийната си политика Франция ще увеличава броя на интерконекторните връзки със съседни страни, за да разшири и подкрепи енергийните доставки и да поддържа ниски цени, посочи Макрон, цитиран от Reuters. Постепенният отказ от повсеместно използване на изкопаеми горива ще позволи на Франция да засили независимостта си от някои играчи на пазара на газ и петрол, включително Русия и Иран, каза френският президент. Френският президент обяви, че Франция ще увеличи с 3 млрд. евро годишните субсидии за развитие на енергетика от възобновяеми източници до 8 милиарда. Освен това ще бъдат разширени парковете с вятърни електрогенератори и производството на електроенергия от вятър до 2030 г. ще се увеличи три пъти. Дотогава Франция планира да увеличи 5 пъти производството на енергия от слънцето, допълни Макрон.", "date": "2018.11.27", "title": "До 2035 г. Франция ще закрие 14 от общо 58 ядрени реактора"}
{"url": "https://www.monitor.bg:443/bg/a/view/kolednata-elha-v-sofija-grejva-v-petyk-150758", "text": "Светлините на коледната елха в София ще бъдат запалени в петък. За трета поредна година празничното дърво ще бъде в парка пред Националния дворец на културата, съобщи зам.-кметът на столицата Дончо Барбалов във Фейсбук. Празничната програма на площада ще започне в 17 часа и ще включва изпълнения на вокална група към Столичен център за работа с деца „Бели Брези”, балетна школа „Силует”, вокална група „Сладки пуканки - мъничета” към Националния дворец на децата, солисти от Арт център „Стринджендо”, фолклорна формация към 144 СУ „Народни будители” и много известни музиканти и актьори. Светлините на коледното дърво ще бъдат запалени в 19 часа.", "date": "2018.11.27", "title": "Коледната елха в София грейва в петък"}
{"url": "https://www.monitor.bg:443/bg/a/view/lube-i-sokolov-s-otlichen-start-sreshtu-skra-150759", "text": "Италианският вицешампион \"Кучина Лубе\" с българския национал Цветан Соколов в състава стартира отлично участието си на световното клубно първенство по волейбол. В първия си мач от група А \"Лубе\" надигра \"Скра\" (Белхатув) с 3:1 (21,-22, 21, 25) в зала \"Орлен Арена\" в Плоцк пред 2074 зрители. Диагоналът показа висока класа и направи 12 точки (1 ас) за успеха, с което се нареди втори по резултатност. С най-голям принос за успеха беше кубинецът Йоанди Леал, записал 16 т. (3 аса, Османи Хуанторена има 12 като Соколов (2 аса, 1 блок), а третият кубинец - Робертланди Симон - 9 (1 ас). За полския тим с 18 точки (3 блока, 2 аса) отличниците бяха Мариуш Влазли (3 блока, 2 аса) и Артур Шалпук (3 блока). Статистиката показа 44:46 т. в атака за \"Лубе\", 7:9 блока, 8:5 аса и 40:32 т. от грешки на съперника. В същата група се игра и голямото руско дерби, в което \"Факел\" (Новий Уренгой), воден от бившия национален селекционер на България Силвано Пранди, победи с 3:2 (23,-26,-21, 22, 11) звездния тим на \"Зенит\" (Казан), носител на титлата в Шампионската лига. Артур Удрис стана топреализатор за \"Факел\" с 22 точки (1 блок, 1 ас), Дмитрий Волков има 21 (3 блока, 3 аса), а Егор Клюка - 20 (1 блок, 3 аса). За \"Зенит\", чийто треньор е Владимир Алекно, спечелил със \"сборная\" олимпийската титла в Лондон 2012 г., Максим Михайлов се разписа с 19 т. (1 блок, 1 ас), толкова направи и френската звезда Ървин Нгапет (1 блок, 3 аса). \"Лубе\" поведе преди мача със \"Зенит\" тази вечер, втори беше \"Факел\", следван от \"Зенит\", а последен - \"Скра\". В група В в Ржежув полският \"Асеко Ресовия\" тръгна с трудно 3:2 (-23, 18, 23,-24, 15) срещу бразилския \"Сада\" (Крузейро). Италианският \"Трентино\" пък наказа иранския \"Кхатам\" с 3:0 (19, 15, 19). Там класирането е \"Трентино\", \"Асеко\", Сада\", \"Кхатам\".", "date": "2018.11.27", "title": "\"Лубе\" и Соколов с отличен старт срещу \"Скра\""}
{"url": "https://www.monitor.bg:443/bg/a/view/plovdiv-dava-23-dekara-za-moderen-nauchen-centyr-150777", "text": "Община Пловдив ще предостави безвъзмездно право на строеж на терен от 23 447 декара в район „Тракия” за изграждане на Център за върхови технологии. Проектът PlantaSyst спечели 15 милиона евро финансиране от Брюксел, а държавата ще финансира изграждането му. Предложението за безвъзмездното право на строеж е на зам.-кмета Димитър Кацарски и ще бъде разгледано на общинска сесия на 29 ноември. Теренът ще остане общинска собственост, уточни пред журналисти кметът Иван Тотев. По думите му по темата в понеделник е имало среща с председателите на групи в местния парламент. „В центъра освен че ще се създава най-висша наука, ще се работи и с фирми. Повечето научни работници, които ще живеят и работят в Пловдив, ще бъдат чужденци. В момента се намират в Института по зеленчукопроизводство „Марица” на „Брезовско шосе”. След като се изгради центърът, ще имаме над 70 учени от цяла Европа, които ще работят в Пловдив, заедно с българските си колеги”, обясни градоначалникът. Проектът е спечелил финансирането, като е кандидатствал директно в Брюксел. Има подкрепата на всички университети в Пловдив, уточни още Тотев. По думите му екипът е спечелил още 6 милиона евро финансиране. „Предполага се, че ЕС удължи програмата, а също така и с патентите и с науката те ще могат да се издържат. Проекътт е много престижен за Пловдив и България”, каза още кметът. Центърът по растителна системна биология и биотехнология”, финансиран по програма „Хоризонт 2020“, „Тийминг“Фаза 2, ще включва изграждането на научни лаборатории със специализирани помещения, учебен комплекс, административен корпус и оранжерии за развиване на научно-изследователска дейност. Очакваните директни инвестиции в следващите 10 години в Научно-изследователски център по растителна системна биология и биотехнология са за 94 милиона лева, обясни миналата година ръководителят на проекта доц.д-р Цанко Гечев. Българският проект за изграждане на научно-изследователски център по растителна системна биология и биотехнология в Пловдив е един от 10-е, одобрени от ЕК от общо 200 кандидатстващи проекта. Фактът, че Пловдив е голям академичен център и център на аграрните науки (особено зеленчукопроизводство) е основната причина градът да бъда избран. Над 30 университети и институти от цял свят, водещи в областта на растителната системна биология и биотехнология, подкрепят предложението на Plantasyst. По този начин ще се привлече международната научна общност и ще се изгради цялостна връзка между науката и бизнеса. Изследователските дейности, които ще се развиват в центъра са: Молекулярна физиология на стреса, Биология на развитието на растенията, Селекция и семепроизводство, Растителна метаболомика, Растителна клетъчна биотехнология.    ", "date": "2018.11.27", "title": "Пловдив дава 23 декара за модерен научен център"}
{"url": "https://www.monitor.bg:443/bg/a/view/parlamentyt-prie-ramkata-na-nzok-150747", "text": "Парламентът гласува рамката на бюджета на Националната здравноосигурителна каса за 2019 г. на второ четене. Болниците да имат лимити и през 2019 г., като за болнична помощ догодина ще се насочат над 2 млрд. лв. Това гласуваха депутатите по време на второто четене на бюджета на НЗОК вчера. В бюджета за здраве през 2019 г са заложени близо половин милиард лева повече. Повече пари ще има както за болнична, така и извънболнична помощ. Закриват фонда за лечение на деца до 31 март 2019 г. Това решиха още депутатите. След прекратяване дейноста на фонда, функциите му ще бъдат поети от Националната здравноосигурителна каса. Докато това се случи, процедурите по заявленията за заплащане за медицински и други дейности ще се разглеждат както досега от фонда, а процедурите по заявления за лечение в чужбина - от Министерството на здравеопазването. Процедурите, които не са приключили до 31 март 2019 г. ще бъдат разгледани по новия ред от НЗОК. Съмнения относно прозрачността на промяната изрази д-р Валентина Найденова, депутат от БСП. „Фондът се закрива, не се преструктурира и не се слива. Не знаем по какви правила ще се изгради отделът в НЗОК. Не знаем ще има ли необходимата медицинска експертиза“, заяви Найденова. Здравният министър Кирил Ананиев бе категоричен, че закриването му не е проблем. „С това не се отменят съществуващи права на нашите деца като пациенти за лечение в чужбина. По-тежките моменти са може би след трансплантациите, когато трябва да се грижим за тези деца“, заяви Ананиев. Той посочи още, че здравната каса има много по-голям капацитет в тази област. „За миналата година са направи разходи за трансплантации и на малки, и на големи за 80 млн. лв., докато Фондът за лечение на деца в чужбина – само 12 млн. лв.\", обоснова се той. Здравният министър добави още, че по този начин ще има много по-голяма прозрачност, защото касата взимала решенията по определени медицински показатели. Дебат в залата породиха и лимитите в болничната помощ. Д-р Хасан Адемов от ДПС определи лимитите като свръх регулация. По думите му регулацията можела да се извършва и с други механизми. „При увеличаване на обема трябвало да се намалят цените“, каза Адемов. От ДПС предложиха да отпаднат лимитите за болниците, за да не се налага директорите им да се чудят как да приемат 101-вия болен.", "date": "2018.11.27", "title": "Парламентът прие с 418,4 млн. лв по-голям бюджет на НЗОК"}
{"url": "https://www.monitor.bg:443/bg/a/view/velikobritanija-i-holandija-globiha-uber-za-iztichane-na-lichni-danni-150764", "text": "Британските и холандските регулаторни власти глобиха днес американската компания Uber, тъй като не е защитила личните данни на клиентите си при хакерска атака през 2016 г., засегнала милиони потребителите, предаде Reuters. Британският регулатор наложи глоба от 385 000 британски лири (490 759 долара). Аналогичното ведомство за защита на личните данни в Холандия глобис 600 000 евро (678 780 долара) компанията за превоз, организиран чрез мобилно приложение. В резултат на кибератаката от 2016 г. хакерите научиха имената, електронните адреси и телефонните номера на 57 млн. клиенти и шофьори на Uber. Случилото се стана известно едва през ноември миналата година. Агенция Bloomberg тогава съобщи, като се позова на представители на Uber, че ръководството на компанията тогава е предпочело да не обявява публично за кибератаката. Предполага се, че представителите на Uber са платили на хакерите 100 000 долара сами да унищожат похитената от тях информация и да не разгласяват случилото се.", "date": "2018.11.27", "title": "Великобритания и Холандия глобиха Uber за изтичане на лични данни"}
{"url": "https://www.monitor.bg:443/bg/a/view/shefyt-na-alibaba-pristana-na-kompartijata-150762", "text": "Джак Ма, ръководителят на една от най-големите компании в Китай в областта на онлайн търговията Алибаба стана член на китайската комунистическа партия, съобщават китайски медии.  След разглеждане от Координационния съвет бяха избрани общо 100 души, препоръчани за присъединяване към партията, включително основателят на Алибаба Джак Ма, както и шефът на най-голямата телекомуникационна компания Тенсент в Китай, Ма Хуатен.", "date": "2018.11.27", "title": "Шефът на Алибаба пристана на компартията "}
{"url": "https://www.monitor.bg:443/bg/a/view/borsov-se-sreshtna-s-polskija-prezident-andjej-duda-150755", "text": "Премиерът Бойко Борисов се срещна с полския държавен глава Анджей Дуда, който е на официално посещение в България, съобщиха от пресцентър на кабинета Двамата акцентирали върху отличното състояние на двустранното сътрудничество и приветствали 100-годишнината от установяването на дипломатически отношения между България и Полша. По време на срещата бил отбелязан и интензивният политически диалог на всички равнища, който спомагал за конструктивното взаимодействие и сходните позиции на България и Полша по редица въпроси от европейския и международния дневен ред. „Страните ни споделят сходни позиции за ролята на Кохезионната политика и Общата селскостопанска политика, които са от ключово значение за целия ЕС и са важен инструмент за растеж, конкурентоспособност и създаване на работни места“, казал Борисов. Той допълнил, че Полша е значим партньор на България в областта на търговията и инвестициите и изразил увереност, че това сътрудничество ще продължава да се задълбочава. Премиерът  и полският президент Анджей Дуда изразили и тревогата си от напрежението между Украйна и Руската федерация в Азовско море. „В интерес на всички е напрежението да бъде преодоляно с диалог”, подчертал Борисов. По думите му Полша била важен фактор за сигурността в Европа и близък съюзник в рамките на НАТО. „Установили сме добро сътрудничество в сферата на отбраната, което се осъществява както в рамките на ЕС и НАТО, така и на двустранна основа“, казал още Борисов. ", "date": "2018.11.27", "title": "Борисов се срещна с полския президент  Анджей Дуда"}
{"url": "https://www.monitor.bg:443/bg/a/view/pyrva-liga-sys-zaplati-kato-v-ungarija-i-norvegija-150760", "text": "Малко над 90 хил. лева, или по-точно 46 058 евро, е средната годишна заплата на футболистите в родната Първа лига. Това показва последното проучване на Sport Intelligence за 2018 година. В статистиката са включени месечните възнаграждения на играчите от първите тимове на клубовете в българския елит, като в това число не са отбелязани бонусите, които взимат футболистите при определени условия. Данните нареждат България на 41-во място в света. Интересното е, че с подобни годишни заплати са играчите в държави като Унгария, Норвегия, Чехия, Кипър, ЮАР и Азербайджан. В тях се плаща малко по-добре, отколкото у нас. След България пък остават страни като Сърбия, Словакия, Беларус, Финландия, Ирландия и др. Очаквано, Висшата лига на Англия е лидер по този показател. В Премиърлийг средната годишна заплата възлиза на 3 379 520 млн. евро. Следват първенствата на Испания, Италия, Германия, Франция, Китай, Русия, Турция и Бразилия.", "date": "2018.11.27", "title": "Първа лига със заплати като в Унгария и Норвегия"}
{"url": "https://www.monitor.bg:443/bg/a/view/vss-izbra-aleksej-trifonov-za-shef-na-sofijski-gradski-syd-150751", "text": "С голямо мнозинство съдийската колегия на Висшия съдебен съвет избра Алексей Трифонов за председател на Софийския градски съд. 9 от кадровиците на Темида гласуваха за Трифонов, а 4-ма за другият кандидат – Евгени Георгиев. Георгиев за втори път кандидатства за поста. През март т.г. нито той, нито опонентът му Светлин Михайлов получиха необходимия брой гласове, за да оглави някой от тях най-големия окръжен съд у нас. В началото на изслушването председателят на ВКС Лозан Панов докладва писмо от Евгени Георгиев, в което той настоява за отвод на члена на съдийската колегия Боян Новански. Мотивът на Георгиев е, че по време на процедурата за избор през март му задал въпроси за притежавани 450 акции за над 20 000 лв. в КТБ, тези факти според Георгиев са неистински, Новански е предубеден и не трябва да участва в изслушването му в настоящата процедура, защото е пристрастен. Новански отказа да си направи отвод и обясни, че е използвал информация от подадените от Георгиев имуществени декларации от 2008 г. до 2017 г. След като се запознал с тях, Новански установил разминаване в отразеното пред Сметната палата и пред Инспектората към ВСС в някои години и затова задал въпроси към Георгиев. Представляващият ВСС заяви, че съдебните кадровици са се събрали, за да задават въпроси, и няма логика затова да им се иска отвод. След това започна Пръв пред кадровиците застана Алексей Трифонов. От 8 г. той е съдия в Софийския апелативен съд, преди това 5,5 г. е правораздавал в СГС и по-рано в СРС. Бил е член на ЦИК, както и зам.-министър на правосъдието в служебен кабинет. „Реших да кандидатствам, защото мисля, че имам възможности да се справя със задачата. Имам идеи за справяне с проблемите в СГС, които не са никак малко\", каза пред кадровиците Трифонов. В продължение на час и половина той представи и доразви концепцията и отговаряше на въпроси. Посочи, че най-наболелите проблеми в съда са огромната натовареност и недостатъчният сграден фонд. Според него в момента Съдебната палата не може да побере всички институции, които се помещават в нея, като решението в случая е да се търси алтернатива за нова сграда. На въпрос дали  , Трифонов обясни, че действително обществото е чувствително към наказателното правораздаване и според него една такава практика не противоречи на закона. Но дори съдия да излезе и да обясни защо е постановил една оправдателна присъда например, това едва ли ще намали напрежението в обществото, което ще остане също така критично към съда. някои съдии я практикуват и не противоречи на закона\", категоричен бе Трифонов. По-късно той заяви в отговор на въпрос как ще брани независимостта на съдиите от необосновани атаки, че съдът трябва представя на обществото и своята позиция. “Трябва, когато има необосновани нападки, които са немалко вече, съдът да реагира с отговор с балансиран тон, без да изпадаме в емоции. Но обществото трябва да разбере позицията на съда. Никой от колегите няма да остане неподкрепен“, категоричен бе новият шеф на СГС. Вторият кандидат Евгени Георгиев бе по-пестелив в представянето на концепцията си, тъй като той вече я представя веднъж пред кадровиците. Той продължи да настоява, че Боян Новански е трябвало да си направи отвод. „Ще бъда изключително активен за защита на съдиите от необосновани атаки“, каза той. За кандидатурата на Георгиев гласуваха само Лозан Панов, Красимир Шекерджиев, Цветинка Пашкунова и Олга Керелска.", "date": "2018.11.27", "title": "ВСС избра Алексей Трифонов за шеф на СГС (ОБНОВЕНА)"}
{"url": "https://www.monitor.bg:443/bg/a/view/opasni-otpadyci-zastrashavat-6-mln-italianci-150750", "text": "Животът на над 6 млн. италианци е застрашен от опасни отпадъци – заключи в просторно журналистическо разследване влиятелният всекидневник „Кориере дела сера“. Въпросните хора, чието здраве е изложено на огромни рискове, живеят край бунища на смъртоносни отпадъчни материали от различни индустриални производства. Тези животоопасни сметища са 58, а като цяло силно замърсените зони в страната, които са потенциални огнища на коварни болести са 12 482. Става дума за обикновено земеделски или горски терени, в които са били закопани незаконно радиоактивни и химически боклуци, както и изоставени площадки на индустриални предприятия със силно замърсяващи производства. Рекордьор с 3733 опасни за здравето зони е богатата северна област Ломбардия, следвана от централната зона Тоскана с 1600 и „столичнатата“ Лацио с 1088 зони. През последните години особено покрай споменатите 58 животоопасни сметища медицинските власти са констатирали близо десет процентно увеличаване на раковите заболявания при младежи под 25 години и ръст на смъртността с 5% по-голям, отколкото средния за страната. В. „Кориере дела сера“ подчертава в разследването си, че държавата харчи много собствени и европейски пари за облагородяване на замърсените зони, но за съжаление – нахалос. Просто защото от изразходваните за целта напоследък близо 3 млрд. и 150 млн. евро ефектът ако не е нулев, е съвсем нищожен. Според всекидневника причините за това са главно две – бавната бюрократична машина на местната власт в усвояването на средствата и домогването на мафията до тях чрез изпитани схеми и механизми. В същото време „Корсера“ посочва, че за да бъдат облагородени и санирани опасните за здравето на италианците зони са нужни поне 10 млрд. евро. Ако пърите бъдат осигурени, то наболелият проблем би могло да бъде решен в рамките на 5 – 6 години. Като ще бъдат разкрити около 200 хил. работни места – тоест природозащитният ефект ще има като добавена стойност и сериозен социален ефект.", "date": "2018.11.27", "title": "Опасни отпадъци застрашават 6 млн. италианци"}
{"url": "https://www.monitor.bg:443/bg/a/view/vynshno-preduprejdava-vnimavajte-s-ukrajna-150748", "text": "По информация на българското посолство в Киев, от 09.00 ч. на 28.11.2018 г. до 09.00 ч. на 28.12.2018 г. в Украйна е въведено военно положение.  То обхваща следните области: Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожска. Препоръчва се на българските граждани да ограничат пътуванията си до Украйна и особено в областите, за които е обявено военно положение. Правомощията на военното командване в условията на военно положение включват: – организиране на блок-постове и контрол на автомобилния транспорт по всички пътища на територията; – засилен контрол по всички гранични контролно-пропускателни пунктове; – евакуация на населението и предприятията от опасни райони; – въвеждане на комендантски час; – въвеждане на контрол върху средства за масова информация; – възможно е изземване за временно ползване имущество на физически и юридически лица за нуждата на армията; – използване на помещения и оборудвания на заводи, офиси и др. за целите на отбраната. Министерството на външните работи на Република България съветва българските граждани пребиваващи на територията на Украйна или пътуващи за страната да предприемат следните мерки: – да се регистрират на сайта на МВнР или в българските дипломатически представителства като посочат периода и мястото на пребиваване и оставят актуален телефон за връзка; – да избягват райони, в които се провеждат демонстрации и протестни действия, както и участие в такива; – да следят за актуална информация в медиите; – да следват инструкциите на местните власти, в това число полиция и военни патрули, като проявяват спокойствие и търпение.", "date": "2018.11.27", "title": "Външно предупреждава: Внимавайте с Украйна "}
{"url": "https://www.monitor.bg:443/bg/a/view/kapitanyt-na-boka-se-strahuva-za-jivota-si-150742", "text": "Капитанът на „Боха Хуниорс“ Пабло Перес, който бе сред потърпевшите при атаката на феновете на „Ривър Плейт“ преди планирания за събота реванш за Копа Либертадорес, се страхува за живота си. 33-годишният полузащитник пострада най-сериозно след канонадата от камъни по автобуса на тима, които счупиха стъклото на возилото и раниха играчите. Мачът бе отложен с ден, но не се състоя, а окончателното решение се очаква да бъде взето днес. „Не съм готов да изляза на терена, ако знам, че мога да бъда убит. Тези хора, които извършиха това, са луди. Какво ще стане, ако са решили да ме убият? Имам три дъщери. Когато се прибрах в събота у дома най-голямата от тях ме посрещна разплакана. Обидно ми е и за нормалните фенове на „Ривър Плейт“. Тези, които извършиха нападението нямат нищо общо с тях. Това е и трагедия за техните привърженици, „Бока“ и за целия ни футбол. Ако си загубя окото, кой ще поеме отговорност?”, коментира Перес. В резултат на последните събития пък президентът на Аржентина Маурисио Макри поиска строги мерки за справянето с футболното хулиганство в страната и настоя за създаването на специален закон, който да гарантира сериозни наказания при проява на насилие от страна на футболните фенове.", "date": "2018.11.27", "title": "Капитанът на „Бока“ се страхува за живота си"}
{"url": "https://www.monitor.bg:443/bg/a/view/agut-se-vryshta-v-sofija-za-titlata-grigor-se-gotvi-v-monako-150752", "text": "Испанецът Роберто Баутиста Агут се надява да повтори успеха си от 2016 г. на турнира по тенис в София. Той спечели титлата в първото издание на надпреварата от сериите АТР 250, а през февруари е заявил участие и в \"Sofia Open 2019\". Агут пусна специално видео обръщение към феновете си у нас. \"Здравей, България! Аз съм Роберто Баутиста Агут. Щастлив съм да обявя, че се завръщам в София през следващата година. Наистина имам хубави спомени от първото издание на турнира и се надявам да се повторят. Ще се видим скоро на Sofia Open 2019!“, заяви испанецът, който има осем титли в кариерата си, две от които през този сезон. Баутиста Агут е един от седемте играчи, които организаторите обявиха, че ще играят в българската столица от 3 до 10 февруари. Другите са трикратният шампион в „Големия шлем“ Стан Вавринка (Швейц), играчите от топ 15 Карен Хачанов (Рус) и Стефанос Циципас (Гър), грузинецът Николоз Басилашвили, Фернандо Вердаско (Исп) и зрелищният французин Гаел Монфис, който пък игра в София в демонстративния мач на Григор Димитров. Шампионът от 2017 г. Димитров ще пропусне и 4-ото издание на турнира в София. Той ще започне новия сезон на обичайното за него място – твърдите кортове в Бризбейн от 31 декември. В момента Гришо се готви в Монако, където живее. Той работи предимно със Себастиен Дюрант върху физическата си кондиция, макар днес да излезе за игра и на корта. В началото на декември пък подготовка ще поднови и Рафаел Надал, който оперира глезена си преди 3 седмици и не е играл от полуфинала на US Open. Последните 7 дни носителят на 17 титли от „Големия шлем“ изкара с най-близките си хора на почивка на Бахамските острови. Той е планирал да се върне в игра на един от любимите си турнири - в Абу Даби, където участие са заявили и световният №1 Новак Джокович, шампиона Кевин Андерсън, Доминик Тийм, Хьон Чунг и Карен Хачанов. Световният №1 Новак Джокович пък вчера поздрави тима на Хърватия за триумфа в Купа \"Дейвис\". „Шахматистите“ се наложиха с 3:1 над Франция във финала на тазгодишното издание на световното отборно първенство.", "date": "2018.11.27", "title": "Агут се връща в София за титлата, Григор се готви в Монако"}
{"url": "https://www.monitor.bg:443/bg/a/view/bliznachkite-sybraha-syfermeri-za-rojdenija-si-den-snimki-150739", "text": "С шумно парти близначките Ива и Йоана, които станаха известни с участието си в риалитито „Фермата“, отбелязаха рождения си ден. Те събраха голяма част от състезателите във формата в столичен клуб, където поливаха повода до сутринта. В тяхна чест интериорът беше прекроен в „селски“ стил, а персоналът на заведението беше в народни носии. На партито присъстваха фермерите Нина, Гергана, Христина, Росица, Роман, Георги, Цецо, Калоян, Александър, Лилия и Ивайло Караньотов. Момичетата бяха изненадани и със специален подарък – техни портрети на пъсторален фермерски фон. О тортите бяха тематични – украсени с животни от селскостопанския двор. За първи път официално Ива представи и годеника си от Гърция - Костас, който й предложил брак малко след като сестрите напуснаха шоуто. Заедно с него на партито дойде и популярният изпълнител от южната ни съседка - Андреас Дракопулос, който поздрави рожденичките с няколко песни.", "date": "2018.11.27", "title": "Близначките събраха съфермери за рождения си ден (СНИМКИ)"}
{"url": "https://www.monitor.bg:443/bg/a/view/lesna-a-otkaza-amanda-bajns-ot-kinoto-150749", "text": "Пет години, след като преустанови изявите си в медийното пространство, актрисата Аманда Байнс проговори за наркотичната зависимост. Звездата от „Тя е пич“ разкри в интервю, че съжалява за всяка злоупотреба и всички лъжи, които „изрекла“ чрез Туитър в периода, в който редувала забранените субстанции като бонбони. казва пред сп. Paper Байнс. До решението да загърби кариерата си пред камерата тя стигнала, след като изгледала участието си в хита от 2010 г. „Лесна, а?“, който беляза и големият пробив на Ема Стоун. „Видях го под влиянието на марихуана, но си спомням, че останах абсолютно отвратена от начина си на игра. Затова реших, че актьорската професия вече не е за мен. Днес съжалявам за това си решение“, споделя още актрисата, като дава заявка, че вече търси следващия си професионален ангажимент в средите. Подобно обещание тя си даде още миналата година. До завръщането й на екрана обаче така и не се случи. Припомняме, че 32-годишната красавица пазеше медийно мълчание от 2013, след като бе арестувана няколко пъти за злоупотреба с алкохол и наркотици, а поведението й бе определено като заплашително за обществото. В момента тя учи в Модния институт в Лос Анджелис, като се очаква да се дипломира догодина.", "date": "2018.11.27", "title": "„Лесна, а?“ отказа Аманда Байнс от киното"}
{"url": "https://www.monitor.bg:443/bg/a/view/shvejcarija-bjaga-ot-sdelka-s-es-zaradi-brekzit-150753", "text": "Изчакването и несигурността около Брекзит са прекалено тежко бреме за швейцарците, пише Би Би Си. Затова и швейцарското правителство отлага графика за нов договор с ЕС. Споразумението трябваше да стане факт тази година. Брюксел иска неутрална Швейцария да облекчи правилата, които защитават високите швейцарски заплати от трансгранична конкуренция на квалифицирана работна ръка. Швейцарският кабинет трябва да обясни състоянието на преговорите в петък пред своите. Друг проблем е, че откакто Великобритания гласува да напусне ЕС през 2016 г., Швейцария следи внимателно случващото се с Брекзит. Причината е в сложните двустранни отношения на Швейцария с Брюксел, договаряни две десетилетия, след като Швейцария реши да не се присъединява към ЕС през 1992 година. Сега 27-членният евросъюз е най-големият търговски партньор за Швейцария и за Великобритания. От друга страна близките икономически отношения между Швейцария и Великобритания се основават на двустранните споразумения между Швейцария и ЕС. След Брекзита тези споразумения няма вече да се прилагат и въпросът е какво ще дойде на тяхно място. Яснота обаче едва ли ще има преди 29 март 2019 г. Ръцете на Великобритания са вързани, тъй като според споразумението с ЕС Лондон може да започне да действа (да договаря нови търговски споразумения със страни извън ЕС) чак когато вече не е член на евросъюза. Според Хайг Симонян от британско-швейцарската търговска камара, в момента всичко е замразено. Швейцарците не могат да си осигурят собствени споразумения по въпросите на търговията, митата и движението на хората с Великобритания, докато Обединеното кралство и ЕС не подпишат споразумението помежду си. През 2017 г. Великобритания бе петият по големина чуждестранен пазар за Швейцария, като износът достигна 11,4 млрд. швейцарски франка. На този фон стана ясно, че британският премиер Тереза Мей ще посети Северна Ирландия и Уелс, за да получи подкрепа за сделката си за Брекзит. Договорът ще се гласува в британския парламент на 11 декември, а Мей предизвика опонента си Джеръми Корбин на телевизионен дебат по повода. Междувременно испанският премиер Педро Санчес обяви пълна победа за Мадрид в постигнатото в последния момент политическо споразумение за Гибралтар. „От Брекзит губят всички, особено Обединеното кралство, но що се отнася до Гибралтар, Испания печели“, заяви Санчес. Американският президент Доналд Тръмп заяви, че споразумението за Брекзит \"звучи като много за ЕС\" и означава, че Великобритания може да не е в състояние да търгува със САЩ. Тръмп предполага, че споразумението за Брекзит поставя Лондон в положение да не може да договори свободна търговия със САЩ.", "date": "2018.11.27", "title": "Швейцария бяга от сделка с ЕС заради Брекзит"}
{"url": "https://www.monitor.bg:443/bg/a/view/nachalnikyt-na-rodilnoto-v-gorna-orjahovica-osydi-prokuraturata-po-sluchaja-bebeto-vyv-frizera-150730", "text": "Началникът на родилното отделение в Горна Оряховица д-р Михаил Милатович осъди на прокуратурата втора инстанция по случая \"бебето във фризера\", съобщи БНР. Според решението на Апелативния съд в София държавното обвинение трябва да заплати на лекаря сумата от 40 000 лева за неимуществени вреди - накърняване на името му от преди 8 години. Съдът определи, че името на доктора е набедено от непремерени изказвания на прокурори от Велико Търново, огласили информация по случая. \"След този случай родилното отделение е съсипано\", коментира Милатович пред общественото радио. По думите му отделението не може да се съвземе.  \"Колегите още не могат да стъпят на краката си. Единият напусна, другият се пенсионира. Останахме от пострадалите - двама\", допълни той. Съдебното решение на Апелативният съд в София може да бъде обжалвано пред Върховния касационен съд.", "date": "2018.11.27", "title": "Началникът на родилното в Горна Оряховица осъди прокуратурата по случая \"бебето във фризера\""}
{"url": "https://www.monitor.bg:443/bg/a/view/mirela-demireva-otnovo-e-1-v-atletikata-ni-150734", "text": "Европейската вицешампионка в скока на височина Мирела Демирева бе избрана за лекоатлет на България за 2018 година в 21-ото издание на традиционната анкета на списание \"Атлетика\". Демирева завършва на първото място в класацията за втори път след 2016 г., когато спечели олимпийското сребро в Рио де Жанейро и беше определена и за спортист №1 на България. Тази година тя оглави анкетата на сп. \"Атлетика\" с 276 точки пред световната шампионка на троен скок за девойки Александра Начева с 243 т. и петата от финала на 200 м на еврошампионата за мъже и жени Ивет Лалова-Колио с 224 т. Във вота участваха 28 експерти и журналисти, отразяващи атлетиката в България, а към техния глас бяха прибавени още и точки от вота на феновете.  1. Мирела Демирева (скок височина) - 276 точки  2. Александра Начева (скок дължина и троен скок) - 243  3. Ивет Лалова-Колио (100 м и 200 метра) - 224  4. Габриела Петрова (скок дължина и троен скок) - 166  5. Валентин Андреев (чук) - 164  6. Радослава Мавродиева (гюле) - 138  7. Тихомир Иванов (скок височина) - 107  8. Инна Ефтимова (60, 100 и 200 метра) - 48  9. Веселин Живков (60, 100 и 200 метра) - 45 10. Митко Ценов (бягане на средни и дълги разстояния) - 42", "date": "2018.11.27", "title": "Мирела Демирева отново е №1 в атлетиката ни"}
{"url": "https://www.monitor.bg:443/bg/a/view/zritelite-izgoniha-stojan-rojanov-ja-ja-ot-big-bradyr-150745", "text": "След поредните елиминации в „Биг Брадър: Most Wanted“ Къщата се оказа по-тиха без най-скандалния си участник Стоян Роянов Я Я. Цял сезон музикантът изпитва границите на търпението на съквартирантите, като постоянно ги подлагаше на лични предизвикателства с нереалните си истории и меко казано странното си поведение. Няколко пъти дори сам пожела от Големия брат да напусне, но все нещо го разубеждаваше и той се връщаше в играта. В последните дни Стоян стана дори груб като често заявяваше на участниците, че са „тъпи“, а на Гъмов, единствения си поддръжник в Къщата, дори заяви, че е „плитък“. Това възпламени темпераментния актьор, който отказа да му говори след като хубаво го напсува. Въпреки това, след като зрителите казаха тежката си дума и вота изгони Я Я от предаването, той даде имунитет именно на Гъмов като заяви, че го обича. Неочаквано риалитито се раздели с още един състезател снощи. Това беше фолк певицата Емануела, която обаче излезе по собствено желание. Повод за решението й беше пребиваването на гаджето й Мартин за няколко дни в Къщата. Влизането му в предаването се оказа огромна жертва в очите на изпълнителката. Стана ясно, че двамата са били разделени за последните три месеца и появата му в шоуто изненада певицата, която заяви, че го обича и няма да се чувства добре, ако той напусне, а тя остане. „Обичам тази игра, беше мечта да съм тук, но имам и личен живот, за мое съжаление напускам заради Мартин, който направи жертва влизайки тук. Той в момента има нужда от мен и се отказа от нещо важно заради мен. Мисля, че това е най-правилното решение“, сподели певицата напускайки „Биг Брадър: Most Wanted“ по собствено желание.", "date": "2018.11.27", "title": "Зрителите изгониха Стоян Роянов Я Я от „Биг Брадър“"}
{"url": "https://www.monitor.bg:443/bg/a/view/debora-pokaza-bremenno-koremche-150731", "text": "Дебора дебютира бременна в социалните мрежи. Фолкзвездата публикува първата си снимка с наедряло коремче в „Инстаграм“, с което официално потвърди слуховете, че е в очакване на дете. Спекулациите витаят в публичното пространство от лятото, а досега певицата пускаше единствено свои селфита, в които не си личи, че е бременна. Стана ясно, че изпълнителката на „На пръсти“ е в петия месец, а татко на бебето е български бизнесмен, установил се в Германия. Той се занимава със строителство, а по повод предстоящото включване от щъркела, подарил на любимата си пицария. Той е и причината певицата да прекарва повече време зад граница, където вероятно възнамерява да роди. Бебето ще бъде момче, издава Дебора, макар тя да се надявала повече на момиче. Певицата е категорична, че въпреки майчинството не възнамерява да се оттегля от сцената за дълго. Припомняме, че Дебора влезе с гръм и трясък под светлините на прожекторите миналата година, след като бе набедена за алкохоличка в рамките на „Вип Брадър: Most Wanted”. Само ден, след като напусна принудително шоуто заради изречени ругатни, тя стана жертва на побой, а скоро след това влезе и в болница, за да лекува паник атаки.", "date": "2018.11.27", "title": "Дебора показа бременно коремче"}
{"url": "https://www.monitor.bg:443/bg/a/view/in-sight-izprati-selfi-ot-mars-150733", "text": "Апарата на НАСА, InSight се чувства добре, след първия си ден на повърхността на Марс и е готов да започне първата фаза от своята двугодишна мисия да изучи вътрешността на Червената планета. Около 5:35 ч. PST (01:35 ч. GMT), около пет часа и половина след драматичното кацане, Mars Odyssey Orbiter на космическата агенция премина през мястото на кацане в Elysium Planitia, за да потвърди, че слънчевите панели на InSight са правилно разгърнати. За разлика от предишната мисия, на роувъра Curiosity, InSight се задвижва със слънчева енергия и без своите панели батериите му могат да издържат само няколко часа. Според графика на мисията разгръщането на слънчевите панели трябва да започне 16 минути след кацането и да продължи 16 минути. За съжаление, няма никой на Марс, за да каже на контрола на мисията, дали това се е случило, за това инженерите на НАСА трябваше да изчакат пет часа и половина, докато кораба Odyssey прелети отгоре, осигурявайки визуално потвърждение. Междувременно двата малки експериментални CubeSat спътника, наречени Mars Cube One (MarCO), успешно изпълниха мисията. Те се тръгнаха заедно с InSight по време на старта на 5 май от военновъздушната база Vandenberg в Калифорния и са първите CubeSat, които бяха използвани за междупланетна мисия. Сега, когато InSight работи, ще прекара първата си седмица в тестове, преди да разгърне роботизираната ръка от 1.8 м и да направи по-ясни изображения на заобикалящата го среда. След като бъде пуснат на движение, апарата ще разположи на повърхността няколко геоложки инструмента и ще сондира вътрешността на планетата, като е планирано да продължи дейността си до 20 ноември 2020 г.    ", "date": "2018.11.27", "title": "InSight изпрати селфи от Марс"}
{"url": "https://www.monitor.bg:443/bg/a/view/dalakliev-i-binev-se-puskat-na-svetovno-za-voenni-150740", "text": "Калоян Бинев и Владимир Далаклиев ще участват на световния шампионат по таекуондо-WTF за военни, което ще стартира на 29 ноември в Рио де Жанейро, Бразилия. Така България за първи път ще бъде представена на престижната надпревара, в която ще участват почти всички най-силни състезатели в олимпийското таекуондо. Бинев е европейски първенец през този сезон в категория до 63 кг, а Далаклиев е бронзов медалист от световното първенство и европейски вицешампион през миналата година в олимпийската категория до 68 кг. Двамата заслужиха място на световния шампионат за военни след редица силни изяви през годината на най-престижните турнири от сериите Гран При. Други 17 млади български състезатели ще вземат участие на европейското първенство по таекуондо за кадети в Испания от 29 ноември до 2 декември в Марина д'Ор (Исп). Младите национали ще бъдат водени от селекционера Теодор Георгиев и от Димитър Михайлов.", "date": "2018.11.27", "title": "Далаклиев и Бинев се пускат на световно за военни"}
{"url": "https://www.monitor.bg:443/bg/a/view/v-blagoevgrad-kolednata-elha-shte-se-montira-na-obnovenija-ploshtad-150744", "text": "   На изцяло ремонтирания централен площад „Георги Измирлиев“ в Благоевград  започна подготовката за коледните празници и монтирането на коледната елха, информираха от Общината. Тази година елхата е изкуствена, според екоизискването за опазване на природата и ще бъде монтирана  традиционно пред сградата на Община Благоевград.    В момента се украсява центърът на града, кварталите и кръговите кръстовища, както и се поставят традиционните разноцветни светлини по сградите на институциите.       За предстоящите празници община Благоевград  подготвя богата културна програма и запомнящи се изненади за малки и големи.    Коледните светлини и елхата ще бъдат запалени на 5 декември, в 18.30 часа на площад „Георги Измирлиев“. За запалването на тържествените светлини е планирана и специална празнична церемония. Тържествената вечер ще бъде водена от Мария Силвестър, която ще се погрижи за доброто настроение на жителите и гостите на Благоевград.", "date": "2018.11.27", "title": "Коледната елха на Благоевград грейва на ремонтиран площад"}
{"url": "https://www.monitor.bg:443/bg/a/view/zvezdi-na-bylgarskata-muzika-pejat-v-pamet-na-viktorija-marinova-150729", "text": "Звезди на българската музика се събират на една сцена в памет на трагично загиналата журналистка от русенската телевизия ТВН Виктория Маринова, съобщиха от фондацията „Направи добро за непознат“. Концертът ще се състои на 2 декември от 18,30 часа в залата „Арена Монбат“. В него ще вземат участие Георги Христов, Силвия и Теди Кацарови, Хилда Казасян, Дичо, Крисия, Пресияна и Мирела Димитрови, Орлин Павлов, DEEP ZONE Project, ПоПоКАТЕ5Л и Сунай Чалъков. Водещи ще бъдат Боряна Баташова и Руслан Мъйнов. Сертификатите за дарение са на стойност 5 лв., 10 лв., 20 лв., 50 лв. и 100 лв.(VIP) и могат да бъдат закупени на касите на телекомуникационния оператор NetWorx. „Събраните средства ще бъдат насочени към благотворителни кампании на фондацията – каузи, които Виктория се стремеше да реализира, но не успя да завърши“, обясняват организаторите на събитието. Благотворителната фондация „Направи добро за непознат“ бе създадена от близки и приятели на Виктория Маринова. 30-годишната жена бе зверски убита на 6 октомври до бетонната алея край Дунав, докато спортува.", "date": "2018.11.27", "title": "Звезди на българската музика  пеят в памет на Виктория Маринова"}
{"url": "https://www.monitor.bg:443/bg/a/view/invalidite-bez-obuchenie-pri-polzvane-na-asistent-150721", "text": "Хората с увреждания няма да имат право на обучение за ползване на асистентската услуга, както беше заложено в закона за личната помощ. Това стана ясно, след като депутатите от социалната комисия премахнаха текстовете, които уреждаха въпроса. Доводите бяха, че в законопроекта няма заложени средства и е по-добре да се премахне, а когато бъдат осигурени, да се направи промяна и да се вкара отново в закона.  Отпадна и предложението на Надя Клисурска от БСП, която поиска да се създаде Национална електронна система, през която може да се кандидатства за личен асистент. Омбудсманът Мая Манолова пък реагира остро, защото  при обсъждането законопроектът се орязвал, в следствие на отпадащите текстове. Очаквайте подробности!", "date": "2018.11.27", "title": "Хората с увреждания без обучение при ползване на асистент "}
{"url": "https://www.monitor.bg:443/bg/a/view/it-industrijata-shte-naeme-3500-slujiteli-prez-2019-g-150720", "text": "За ръст от 10% на наети служители през 2019 година е консервативната прогноза на ИТ индустрията у нас. В сектора работят около 35000 души, което означава, че още 3500 нови служители ще могат да започнат работа догодина. Толкова са наетите и през 2017 г., като болшинството е сега завършили образованието си, показва проучване сред фирмите в бранша, проведено от Българската асоциация на софтуерните компании (БАСКОМ). Всяка втора компания даже е по-голям оптимист и предвижда да наемат 25% повече служители, но липсват кадри. През 2017 г. броят на новонаетите в индустрията се е е увеличил с 15 на сто спрямо предходната година. За доброто развитие на сектора говорят и повишените оперативни приходи на стойност 2,54 млрд. лева през 2017 г., което е двойно увеличение спрямо 2012 г. Средната чиста заплата в ИТ индустрията е 2700 лева, което е 3,5 пъти повече от средната за страната, обяви членът на УС на организацията Георги Захариев. Но секторът може да забави развитието си заради липсата на работна ръка. „Няма квалифицирани кадри, няма как да дойдат и от образователната ни система“, коментира Захариев. Затова от БАСКОМ започват собствена инициатива „Завръщането“, за да информират българите в чужбина за възможностите за развитие у нас. Изследване, в което са участвали 4300 сънародници в странство на различна възраст в 70 страни по света , показва, че 50 на сто от тях обмислят да се завърнат в родината си. От тях 31% са сигурни, 21 на сто се колебаят. „Те търсят висок стандарт на живот, възможност за развитие и да са близо до семейство и приятели“, коментира какво би ги върнало обратно в България Бистра Папазова, ръководител на инициативата „Завръщането“. На фона на голямото търсене на служители, 60 на сто от анкетираните ни сънародници твърдят, че биха работили в българската ИТ индустрия, само 20% имат необходимата квалификация. Двете трети от анкетираните, които биха се върнали, са с висше образование. Не са само тесни специалисти са необходими на бранша, подчертаха от БАСКОМ. Всеки пети, зает в индустрията не е ИТ специалист. Вдигането на осигурителните прагове, наричано още данък „успех“, ще повлияе негативно на прогнозираните резултати за 2019 г. Бяха изнесение данни, че 1/5 от ИТ индустрията се занимава с разработването на софтуер, най-бързо развиващия се подсектор през последните пет години. За 2017 г. внесените осигуровки на тези висококвалифирани специалисти е 70,6 млн. евро, повишаването от 2600 на 3000 лева на осигурителния праг ще внесе в хазната през 2019 г. около 20% повече или 15 млн. евро. „С въвеждането на данък „успех“ ще бъдат засегнати общо 148 000 българи, 25 000 от тях в ИТ индустрията, които плащат 13,3 на сто от всички осигуровки“, коментира Добрислав Димитров, председател на УС на БАСКОМ предстоящото утре гласуване в парламента повишаване на осигурителните прагове.", "date": "2018.11.27", "title": "ИТ индустрията ще наеме 3500 служители догодина"}
{"url": "https://www.monitor.bg:443/bg/a/view/54-ot-nashenci-se-topljat-na-dyrva-i-vyglishta-150735", "text": "54%населението в България използват за отопление дърва и въглища, 28,6% - електричество, а 15 на сто - централизирано топлоснабдяване. Това сочат данни на Института за енергиен мениджмънт, представени по време на дискусия в гранд хотел София. Газоразпределителната мрежа пък не се използва в пълния й обем, защото, въпреки че около 10 процента имат достъп до природен газ, само 2 процента от тях използва природен газ за отопление. През 2016 г. средно за година в България непланираните прекъсвания на тока са били около 113 минути, планираните са били около 170 минути годишно, сочат още данни на Агенцията за коопериране на енергийните регулатори. В Дания, Германия и Люксембург непланираните прекъсвания на тока са по-малко от 30 минути, защото в тези страни повечето кабели са подземни, поясни експертът. Тези страни са с почти нулеви планирани прекъсвания. С най-много планирани прекъсвания през този период са били в Латвия - около 230 минути, докато най-много непланирани спирания са отчетени в Румъния - с около 375 минути годишно. Статистиката показва, че колкото повече са разходите на електроразпределителните компании в подобряване на качеството на услугата, толкова по-малки са загубите на потребителите от ниско качество на електрозахранване.", "date": "2018.11.27", "title": "54% от нашенци се топлят на дърва и въглища"}
{"url": "https://www.monitor.bg:443/bg/a/view/spipaha-recidivist-sys-100-burkana-svinsko-i-turshija-150722", "text": "Близо 100 буркана с консервирано свинско, пилешко и пуешко месо откриха полицаи от РУ – Твърдица в мазето на 47-годишен жител на село Сборище. Това стана след жалба от 92-годишна жена, че неизвестен апаш е проникнал в жилището й и буквало „омел“ приготвената зимнина. Самотната от години баба подала жалбата си в управлението към 15,30 часа на 26 ноември, само след два часа униформените обискирали къщата на живеещият в съседната махала криминално проявен Петко П., където попаднала на богатата му плячка. Покрай бурканите с месото апашът задигнал и два 5-литрови бидона с домашно приготвена туршия и дамаджана с първак, която старицата кътала, за да облекчава болките в ставите си. Плячката е върната на собственичката й, крадецът е задържан за 24 часа по Закона за МВР, проверяват се още два сигнала за набези в същите и на други жители на Сборище.", "date": "2018.11.27", "title": "Спипаха рецидивист със 100 буркана свинско и туршия"}
{"url": "https://www.monitor.bg:443/bg/a/view/do-kraja-na-godinata-pravim-borsa-za-tyrgovija-s-priroden-gaz-150723", "text": "До края на годината „Булгартрансгаз“ трябва да създаде електронната платформа и борса за търговия с природен газ. Това каза по време на заседанието на енергийната комисия днес ресорният министър Теменужка Петкова. На заседанието бяха обсъдени промени в енергийната стратегия на България. Тя обясни още, че до края на 2019 г. трябва да изградим инфраструктурата за транспортиране на природен газ откъм Турция. Причината е, че от началото на 2020 г. \"Газпром\" е обявил намерение да спре доставките и транзита на газ по Трансбалканския газопровод в направление от Украйна към България и от там за Гърция, Турция и Македония. Енергийният министър съобщи на депутатите, че държавният преносен оператор е направил 2 пазарни теста, които са показали, че при изграждането на новата инфраструктура ще има интерес от страна на фирми. Петкова уточни, че предстои от началото на декември да се направи трети пазарен тест за резервиране на капацитет за съществуващата и планираната да се изгражда газопреносна мрежа, като при него ще фирмите, проявили интерес ще подпишат с „Булгартрансгаз“ обвързващи договори за пренос на синьо гориво през наша територия. Според Петкова при спазване на всички стъпки в изменената енергийна стратегия, държавната транзитираща компания ще получи приходи в размер на 4,350 млрд. лв. В случай че държавата не направи нищо и не изгради нова инфраструктура - приходите от сега действащия договор за транзит на руски газ през България ще бъдат 1,092 млрд. лв. „С оглед на изменената ситуация на газовия пазар в региона, предстои да се направи предоговаряне на дългосрочния договор с „Газпром“ с оглед на евентуалното освобождаване на капацитет по Трансбалканския тръбопровод след пускането на „Турски поток““, припомни енергийният министър и добави, че на доставка на природен газ през територията на България, както и възможно намаляване на транзитираните през страната количества. Депутатите се заинтересуваха дали планираните инвестиции от около 3 млрд. лв. ще бъдат достатъчни и доколко е защитен напълно интересът на България, за да може страната да не бъде заобиколена от транзита на газа от „Турски поток“ към Европа и по какъв начин ще се променя договорът ни за транзит с „Газпром“, който е в сила до 2030 г. След заседанието на комисията от ръководството на държавната транзитираща компания казаха неофициално за „Монитор“, че доколко е предпочетен транзитът през нашата страна което най-вероятно ще се реализира в края на годината. От КЕВР уточниха, че в най-скоро време ще одобрят правилата за теста, за да може той да бъде обявен бързо. Енергийният министър Теменужка Петкова от своя страна поясни, че промяна в действащия транзитен договор ще има единствено и само при условие, че бъде резервиран капацитет за пренос през наша територия на газ от „Турски поток“ за период от 15-20 години, какъвто е максималният срок според правилата на ЕС. Депутатът от ГЕРБ и член на енергийната комисия в НС Валентин Николов е оптимист, че транзитът на синьо гориво към Европа от Русия от „Турски поток“ ще минава през България. На въпрос на „Монитор“, дали няма риск след визитата на гръцкия премиер Алексис Ципрас в Москва, насрочена за 7 декември, „Газпром“ да избере трасе през южната ни съседка, депутатът отговори, че България в техническо отношение е много по-напред от Гърция. „В политическо отношение мисля, че премиерът, когато беше в Москва са се разбрали с господин Путин“, поясни Николов. Шефът на „Булгартрасгаз“ Владимир Малинов пък смята, че след спирането на транзита на руски газ по Трансбалканския газопровод от север на юг, по тази тръба ще може да се транспортира синьо гориво в обратна посока, като промяната на направлението ще се постигне с минимални инвестиции. Председателят на енергийната комисия Делян Добрев съобщи, че гласуваните днес промени в енергийната стратегия на България ще бъдат обсъдени в пленарна зала най-вероятно в петък.", "date": "2018.11.27", "title": "До края на годината правим борса за търговия с природен газ (ОБНОВЕНА)"}
{"url": "https://www.monitor.bg:443/bg/a/view/nalivat-800-mln-lv-vyv-vi-k-mrejata-na-sofija-do-5-godini-150743", "text": "През следващите 5 години във ВиК инфраструктура на Столичната община ще бъдат инвестирани над 800 млн. лв. Това стана ясно по време на заседанието на комисията по инженерна инфраструктура и енергийно планиране към Столичния общински съвет (СОС) във вторник. Съветниците са подготвили разширен списък с обекти на територията на цялата община, от които ще бъдат избрани приоритетните, за които ще се търси европейско финансиране по Оперативна програма „Околна среда“ 2014-2020г. (ОПОС). Стойността на обектите, които трябва да бъдат одобрени от СОС до края на годината, е 500 млн. лв., като 100 млн. лв. ще бъдат съфинансирани от бюджета на общината. Предвижда се да бъдат реконструирани и модернизирани двете пречиствателни станции за питейни води „Бистрица“ и „Панчарево“ и да се увеличи капацитетът на стопанството за третиране на утайките от пречиствателната станция за отпадъчни води „Кубратово“. „В момента 100% от питейната вода на София се пречиства, а 76% от територията на общината е покрита с канализационна мрежа. Според анализите на експертите с реализацията на обектите по ОПОС този процент ще достигне 90%“, обясниха от общината. В последните години инвестициите във ВиК-инфраструктурата са над 500 млн. лв. Те са вложени в реконструкция и доизграждане на канализационната мрежа в райони, където е построена частично или изцяло липсва. От 2009 г. до сега са изградени и реконструирани над 200 км ВиК мрежа. По предварителни разчети на експертите, за изграждане и рехабилитация на ВиК мрежа на цялата Столична община, ще са необходими над 2 млрд. лв., в които не се включват средствата, необходими за отчуждаване на частните имоти, през които минават трасетата на колекторите, и за градоустройствени процедури. В момента се изгражда и разширява канализационната мрежа в кварталите „Симеоново“, „Бенковски“, „Модерно предградие“, „Горна баня“, м. „Сливница“ в район „Люлин“, Горубляне и Овча купел, и се реконструира канализационната мрежа в централна градска част.", "date": "2018.11.27", "title": "Наливат 800 млн. лв. във ВиК мрежата на София до 5 години"}
{"url": "https://www.monitor.bg:443/bg/a/view/an-hatauej-vyrti-moderna-lubov-150741", "text": "Носителката на „Оскар“ Ан Хатауей ще се вкючи в звездния каст на предстоящия минисериал на Amazon “Модерна любов“ (Modern Love). Продукцията ще се състои от осем епизода, всеки от които ще е с продължителност от около 30 минути. Сериалът е вдъхновен от едноименната рубрика на The New York Times и е част от мисията на директора на Amazon Studios Дженифър Соук да привлече повече зрители от нежния пол. Освен Хатауей на малкия екран ще разпознаем още Тина Фей, Дев Пател, Брандън Виктор Диксън, Джулия Гарнър, Анди Гарсия и др. На режисьорското столче за различните епизоди ще сядат Шарън Хорган, Еми Росъм и Том Хол. „Този актьорски състав е като да влезеш в сладкарски магазин и всичко, за което някога си мечтаел, да е там“, намигна наскоро и директорът на продукцията Джон Карни. Междувременно по-рано тази година стана ясно, че Amazon готви и друг сериал, в чийто фокус попадат дамите. Той ще постави на пиедестал модната индустрия, а главната роля ще е поверена на звездата от тийндрамата „Клюкарката“ Блейк Лайвли.", "date": "2018.11.27", "title": "Ан Хатауей върти „Модерна любов“"}
{"url": "https://www.monitor.bg:443/bg/a/view/miniori-i-energetici-izlizat-na-miting-v-marica-iztok-150724", "text": "На митинг с искане за яснота по бъдещето на комплекса „Марица изток\" и позицията на държавата ни за предстоящата на 3 декември среща в Катовице излизат в сряда миньорите от държавните „Мини Марица изток“ ЕАД и ТЕЦ „Марица изток 2“. Очаква се там да дойде министърът на енергетиката Теменужка Петкова, която да представи намеренията на ведомството в краткосрочен и дългосрочен план за финансовото оздравяване на централата, която е пред колапс заради високите цени на въглеродните  емисиите. По думите на председателя на Националната федерация на енергетиците при КНСБ Георги Петров дружеството е пред декапитализация, ако не бъде намерен финансов инструмент за спасяването му. В декларация на синдикатите до председателя на НС Цвета Караянчева и до премиера Бойко Борисов се казва:“Последните опити за спасяването на комплекса „Марица изток“ от дълбокия финансов дефицит те будят доверие-от една страна се предлагат решения, които само ще доведат до прехвърлянето на проблема и  върху стабилни дружества, а от друга се обсъждат действия, които са твърде отдалечени във времето.“ Настоява се за краткосрочни мерки за финансова стабилизация , за представянето на нова енергийна стратегия с хоризонт 2030-2050 година и за поемането на траен ангажимент по създаването на механизъм, чрез който да се компенсират загубите от въглеродните емисии  от които само за т.г. ТЕЦ-2 е затънала с близо 500 млн лв. Аналогичен митинг  ще се проведе и в София на 29 ноември, той е организиран от КТ „Подкрепа“. От двата синдиката твърдят, че са постигнали договореност за среща с президента Румен Радев в петък /30 ноември/, на която ще им бъде представена официалната позиция на правителството за срещата в Катовице. Българската делегация там ще бъде водена от държавния глава. Отсъствието на енергетици от частните ТЕЦ АЕS Контурглобал Марица изток3 от КНСБ обясниха с  дългосрочните договори, които двете топлоцентрали имат с държавата за изкупуване на електроенергията им на цени, компенсиращи въглеродните емисии.", "date": "2018.11.27", "title": "Миньори и енергетици излизат на митинг в „Марица изток“"}
{"url": "https://www.monitor.bg:443/bg/a/view/vivacom-s-9-strahotni-smartfon-predlojenija-150728", "text": "Не се нуждаем от черни петъци, когато VIVACOM предлага цяла оранжева седмица. В новата промоция на телекома могат да бъдат открити 9 страхотни предложения на смартфони от брандовете на HTC, MOTOROLA, NOKIA, PHILIPS и SAMSUNG. Цените на избраните устройства вече са в сила и ще важат до края на месеца. Те могат да бъдат закупени от магазинната мрежа на Виваком или онлайн както в брой, така и на изплащане с мобилните планове Smart L, L+, XL, XL+, U. Motorola Z2 Play е смартфон, който се трансформира в компактна конзола за видеоигри с Moto Gamepad. Той разполага с 5.5“ FHD Super AMOLED дисплей, изцяло метален корпус, батерия, която издържа цял ден и камера с двойна LED светкавица. Основната камера е 12MP с лазерен и двоен автофокус, които гарантират бързо фокусиране и впечатляващи резултати. Селфи камерата е 5 MP широкоъгълна с LED светкавица за селфита при всякаква светлина. Благодарение на двата контролера, D-пад и 4 екшън бутона се осигурява истинско гейминг изживяване. Вградената 1035 mAh батерия позволява игра до 9ч., без да се изтощава батерията на смартфона. Той се предлага за 369.98 лв. в брой с мобилен план Smart L+ и може да бъде закупен както от магазинната мрежа на ВИВАКОМ, така и онлайн на www.vivacom.bg Motorola Z3 Play е с 6 инчов дисплей, който се простира от край до край, което позволява да се вижда повече съдържание с по-малко превъртане. Основната 12 MP камера +5 MP, както и подобреният софтуер за снимки, позволяват да бъдат променяни слоевете и да се сменят цветовете на изображенията за по-голям творчески контрол. Двойната светодиодна светкавица и 8 MP предна камера пък позволяват заснемането на перфектни селфита. В допълнение към всичко това, устройството е в комплект с Moto power pack - ултратънка преносима батерия, която се прикрепя към гърба на телефона почти незабележимо. Тя е с капацитет от 2220 mAh, осигуряваща допълнителни 16 часа, или обща работа до 40 часа. Motorola Z3 Pplay е на цена от 619.98 лв. в брой с мобилен план Smart L+ и може да бъде закупена от физическите магазини и онлайн от сайта на телекома. Nokia 6.1 Здрав и гладък, смартфонът е изработен от цяло парче алуминий с изваян D Corning Gorilla Glass дисплей. С оптиката ZEISS и двутоналната светкавица всяка снимка заслужава да бъде публикувана. Устройството позволява едновременното заснемане през предната и задната камерата с режима Dual-Sight, използвайки основната 16MP и 8MP задна камера. Записването на 4K видео и висококачествени кадри се случва за секунди, а след това могат да бъдат редактирани без компромиси с качеството. Устройството може да бъде закупено на цена от 189.98 лв. в брой с мобилен план Smart L+ от физическите магазини и онлайн от сайта на телекома. Samsung Galaxy J7 2017  е 5.5“ предложение в средния клас смартфони на Samsung. Моделът е с ярък Full HD Super AMOLED дисплей, корпус от алуминий, който предава премиум усещане, 3GB RAM и камери – 2х13MP. Основната 13MP камера с F1.7 обектив заснема ясни и детайлни снимки дори в тъмни условия. Samsung Galaxy J7 е оборудван със сензор за пръстови отпечатъци за удостоверяване на самоличността на потребителя, с което се гарантира, че само той ще има достъп до личните си данни. Устройството може да бъде закупено от магазинната мрежа на Виваком за 219.98лв. в брой с мобилен план Smart L+.", "date": "2018.11.27", "title": "Vivacom с 9 страхотни смартфон предложения "}
{"url": "https://www.monitor.bg:443/bg/a/view/zimno-shou-na-modata-predstaviha-v-maxsport-150727", "text": "Искате да сте в планината, но с подчертан собствен стил? Зимните спортове вече не са просто адреналин, скорост и здрав дух. Модата отдавна прескочи червения килим и се пренесе по планинските склонове. И тази година най-известните световни брандове оставиха собствен почерк върху екипировката, акцентирайки на новите тенденции. Бутиковата верига MAXSPORT представи стилното ревю Winter Fashion Show с най-новите колекции на световните брандове за сезон 2018/2019 в своя магазин на бул. „България” в София. Тази година в ролята на манекени бяха приятели, клиенти и партньори на MAXSPORT. Над 100 гости присъстваха на ексклузивното събитие, изцяло издържано в алпийски стил и придружено с изискано вино, специални отстъпки и добро настроение, подкрепено от сетовете на DJ Rud Fellah. Събитието се осъществи с подкрепата на Smart Lady от Fibank и Diners Club International First Lady. Луксозният бранд Emporio Armani 7 тази година залага на камуфлажни екипи – в сиво за мъжете и в бебешко синьо за дамите. ЕА7 продължава колекцията с изчистени модели в традиционни цветове. За младите и разчупени скиори марката предлага сигнални шарки, с които няма как да останат незабелязани на пистата. За елегантните ценители на удобството и топлината в колекцията на бранда присъстват изчистени линии и голям избор от цветове. Италианците диктуват модата и всеки риск при тях е добре премерен, защото знаят, че бързо ще се превърне в хит. След миналогодишната класическа колекция на VIST, издържана предимно в сиво и черно, тази година виждаме богатство от цветове - бяло, сиво, синьо, черно и червено, но и някои много дръзки и екстравагантни модели за пистата - пух, пера, леопардов принт и крещящи нотки по италиански. VIST успешно комбинира града и планината и всичките им модели наподобяват стилно спортно-елегантно градско облекло. Брандът скъсява границите между класическото ски оборудване и градското ежедневие. VIST отново е на висота при екипировката за състезатели и за поредната година облича нашите алпийци, сноубордисти, ски бегачи и скачачи. Новата революционна технолoгия на Atomic за този сезон се нарича Prolite - олекотена конструкция с усилени ключови зони. Ще я откриете както в бетселъра при ски обувките от последните сезони – серията Hawk, така и в някои от моделите ски в серията Vantage. Технологията Prolite прави обувките по-леки и здрави, олекотява завоите и стабилизира стойката. Класика при марката си остават състезателните ски, които обраха всички купи през последните години на краката на големите звезди Михаела Шифрин и Марсел Хиршер. Много очаквания за този сезон има и към хитовата серия Redster X - X означава \"кръстосан завой\", перфектната комбинация от гигантски слалом и слалом, за която мечтае всеки напреднал любител на белите спортове. Продължава и сътрудничеството на ATOMIC с американската фрирайд суперзвезда Крис Бенчетлър, като през новия сезон Atomic излиза с три варианта на модела Bent Chetler, както и с нови автомати, за скиорите, които искат да скъсат границите, изграждайки перфектен баланс при каране. Fisher също не забравят, че скиорите искат всяка година да усъвършенстват усещането за свободата си при каране. Независимо дали става въпрос за пистите или за фрийрайд новите продукти на бранда са точно съобразени с индивидуалните нужди на всеки скиор. След като само преди година KJUS разбиха традициите на пух и прах, въвеждайки новото поколение плетени якета Freelite с воден стълб 20 000 mm и спечелиха награди за иновативния продукт на най-голямото зимно изложение на спортни стоки ISPO, тази година продължават да развиват и впечатляват с този модел. С повече избор при цветовете, Freelite ще продължи да събира погледите на пистите и този сезон.   Основен акцент в новата колекция KJUS е и сътрудничеството с италианския моден диктатор Loro Piana, известен с изключително качествените и скъпи материали. Издържана в класическите цветове синьо и сиво, комбинацията на вълна с други материали ще впечатли както дамите, така и господата. Легендарната марка ръчно направени ски Volant излезе с нова колекция от четири модела за всички скиори – от опитният любител до амбицирания начинаещ. Изборът на точния модел - между царя на ските Black Spear, хита на сигурността Silver Spear, игривия вариант Silver и луксозния Platinum, дават категорична елегантност, удобство и стил при каране, какъвто може да осигурят само Volant. Този сезон LEKI представя поредната иновация при щеките с модела Tour Stick Vario Carbon. Компактният продукт дава възможност за индивидуално определяне на дължината на щеката. При дамите комплектът се предлага и с розови елементи. Ръкавиците на LEKI отдавна извоюваха привилегията да са предпочитаната марка щеки и ръкавици за най-добрите скиори в белият керван. LEKI са и спонсор на българският национален отбор и младата ни звезда Алберт Попов, който само преди седмица завърши на 20-то място в първия за сезона слалом за Световната купа, който се проведе в Леви /Финландия/ и с това стана първият българин от 32 години насам с точки в тази дисциплина след Петър Попангелов. Доказаният японски лидер Phenix отново не изневерява на своята мисия да предложи изключително комфортно спортно облекло, карайки състезатели и любители да се наслаждават на планината дори при екстремни атмосферни условия. Специалната колекция за норвежкият ски отбор, издържана предимно в синьо, гарантира на професионалистите максимално добро представяне . В мъжката и дамската колекция за новия сезон също няма компромис с материите, като цветовете са преобладаващо в сиво, червено, бяло и синьо с различни акценти. Детската серия смело може да се нарече „Цитрус”, заради пъстротата на моделите. Танците също са спорт, но в снежни условия е по-добре да се спортува с ботуши. От 70-те години на миналия век Moon Boot серията на италианската Technica е вечен хит за всички възрасти в планината. Феерия от цветове – от бяло до черно, преминавайки през неоново зелено, пурпурно червено, розово, синьо, бежово, златно, сребърно и какво ли още не... Мoon Boot нямат конкуренция по отношение на топлината и стабилността в планински условия. С шикозната си визия, с красиви детайли – пух, косъм, ластични въжета, бляскави елементи, те безспорно са сред любимите продукти през зимния сезон. Брандовете, предлагани от MAXSPORT, оставят впечатление на пистите и предлагат варианти за всеки вкус. Дръзки, стилни, класически, щури, елегантни, топли, спортни и удобни, моделите имат различни предимства. Водещата детска марка за облекло Reima този сезон залага на дизайнерски решения, съчетани с функционалност, безопасност, иновации и свеж финландски дизайн в топлите цветове на природата. От тази година сред луксозните брандове, предлагани в MAXSPORT, е и J.Lindeberg. Брандът носи името на своя основател Йохан Линедеберг, станал световно известен с провокативните си послания като маркетинг директор на един от световните гиганти при джинсовите облекла. Отегчен от органиченията при разработване на негови визии и модели, Линдеберг решава да създаде своя марка. Започва с облекла за голф, но бързо разширява дейността си и завладява успешно модата и при зимните спортове от няколко години насам. Линиите са изчистени и много стилни, подходящи както за спорт, така и за ежедневието.", "date": "2018.11.27", "title": "Зимно шоу на модата представиха в MAXSPORT"}
{"url": "https://www.monitor.bg:443/bg/a/view/kali-dari-2700-lv-na-onkobolno-dete-150726", "text": "Фолкпевицата Кали засвидетелства подкрепата си към онкоболно дете, като дари заедно със свой приятел за лечението на момиченцето сума в размер на 2700 лв. За това съобщи тв и радио водещият Ники Кънчев, който следи развитието на 6-годишната Виви от вече няколко месеца. „Понеже тя е скромна и никога няма сама да тръби, нека ви го кажа аз, защото искам да ставаме все повече и повече. Преди няколко дни тя ми се обади и потърси контакт с болната от рак Виви от квартал „Надежда““, сподели Кънчев в социалните мрежи. Изпълнителката на „Папая“ дори се срещнала с момичето. „И много я е гушикала. И Виви я е гушкала. Моята приятелка Кали, дами и господа! Същата си, Галя, каквато те видях преди 30 години, едно пораснало дете. Моля те Боже и Виви да порасне“, написа още водещият на „Вип Брадър“. Вивиян Костова е с поставена диагноза невробластом, с висока пролиферативна активност, IV кл, висок риск. Момиченцето е претърпяло две животоспасяващи операции и два курса химиотерапия в България. Впоследствие се откриват тромб на куха вена Кава и сраствания към панкреаса. Следват две животоспасяващи операции-една за остраняване на тромба и втора за премахване на целия ляв бъбрек със слезката и по-голямата част от тумора. След направените изследвания и скенер,10 дни по-късно се открива новообразувал се тромб,както и множество метастази в бял дроб и няколко в два абдоминални лимфни възела. Детето е пренасочено за лечение в детско онкологично отделение в ИСУЛ. Открита е дарителска сметка в подкрепа на Виви: BG37FINV91501317220466 BIC FINV BGSF.", "date": "2018.11.27", "title": "Кали дари 2700 лв на онкоболно дете"}
{"url": "https://www.monitor.bg:443/bg/a/view/uchenik-naryga-edinadesetoklasnik-v-sliven-150725", "text": "17-годишен ученик от Сливен е бил приет по спешност в хирургичното отделение на сливенската МБАЛ „Д-р Иван Селимински“ с порезна рана в гърдите. Той е бил прободен с нож от негов връстник. Сигналът за паднало на тротоара момче с кървяща рана в областта на сърцето е бил подаден на телефон 112 малко преди 8,00 часа заранта във вторник от случайни минувачи край автобусната спирка на улица „Банянско шосе“ в Града на стоте войводи“. Пристигналата на място линейка е транспортирала единадесетокласника от професионалната гимназия по електротехника и електроника Димитър Янков в центъра за спешна медицинска помощ, където след направения преглед се установило, че острието на ножа е минал на сантиметър от сърдечния мускул, но за късмет не е проникнал много навътре в тялото. Според лекарите от хирургичното отделение младежът ще остане за наблюдение, но нямало пряка опасност за живота му. Димитър е добър ученик, няма някакви особени прояви , не е сред наказваните, коментира директорът на ПГЕЕ „Мария Кюри“ Добри Маргенов, който разбрал за случилото се от полицай, дошъл в школото заради образуваното досъдебно производство в местното РУ. Разпрата между двамата връстници е станала при слизането на жертвата от автобуса, с който се придвижвал всяка заран от квартал „Речица“, където живее семейството, по първоначални данни Димитър е бил причакан от две момчета, които без много много обяснения се нахвърлили върху му с юмруци, а в последствие единият от нападателите извадил нож и го наръгал. „Нямам идея за какво са се скарали, сбиването е било доста встрани от училищния двор, от полицаите разбрах, че няма опасност за нашия ученик…“, допълни Маргенов. От ОД на МВР-Сливен уточняват, че за инцидента е задържан 17-годишен младеж, той бил от професионалната гимназия по механотехника, тепърва се изяснявали причините за  свадата.", "date": "2018.11.27", "title": "Връстник намушка с нож в гърдите ученик от Сливен(Обновена)"}
{"url": "https://www.monitor.bg:443/bg/a/view/mis-moskva-pristana-na-kralja-na-malajzija-150718", "text": "Носителката на титлата „Мис Москва“ за 2015 г. Оксана Воеводиня се врече във вечна вярност на краля на Малайзия Мухамад Пети Келантан Султан, предаде порталът Islam News. 25-годишната булка и 49-годишният й коронован жених вдигнаха сватба в баровското селище Барвиха край руската столица.   Половин година преди тържествената церемония младата невеста приела религията на бъдещия си съпруг и взела мюсюлманското име Рихана. Въпреки новото си вероизповедание, за сватбата „Мис Москва“ обаче избрала европейска рокля. Младоженецът пък се наредил в традиционен малоазийски костюм. По време на тържеството върху отрупаните с гозби софри отсъствал алкохол и неразрешени от религията на Мухамад Пети продукти. Според слуховете двамата имали връзка от няколко месеца, като приближени на двойката споделят, че кралят на Малайзия бил влюбен до уши в руската красавица. Въпреки огромната любов на монарха към Оксана обаче тя така и няма да стане кралица. Според законите на страната, тази коронована титла се полага само на коренните малайзийки.  ", "date": "2018.11.27", "title": "„Мис Москва“ пристана на краля на Малайзия "}
{"url": "https://www.monitor.bg:443/bg/a/view/grisho-se-vpusna-v-parkur-sred-prirodata-150711", "text": "Българската тенис звезда Григор Димитров зарадва феновете си с нова снимка в личния си профил в “Инстаграм”.  След тежките тренировки във фитнеса той е успял да намери време и за разходка в планината. На снимката българинът показва умения по паркур. \r\n", "date": "2018.11.27", "title": "Гришо се впусна в паркур сред природата"}
{"url": "https://www.monitor.bg:443/bg/a/view/nerealni-i-zavisheni-ceni-i-za-lipsvashti-nalichnosti-v-chernija-petyk-150713", "text": "Около 40 жалби са постъпили в Комисията за защита на потребителите (КЗП) след пазаруването от „Черния петък“, съобщи председателят Димитър Маргаритов по телевизия Bulgaria On Air. Той уточни, че повечето оплаквания са свързани с онлайн покупки и допусна, че в следващите дни вероятно ще има още – и по повод Cyber Monday, и заради забавени доставки или неточно изпълнени поръчки. Според Маргаритов обаче, не може да се говори за ръст на нелоялните търговски практики на фона на изхарчените съгласно някои данни 400-500 милиона лева от българските граждани по време на кампанията и сравнително малкия брой констатирани нарушения по време на извършените по инициатива на контролния орган около 250 проверки в деня на „Черния петък“. В студиото на предаването „Директно“ Димитър Маргаритов обобщи проблемите, по които потребителите са потърсили съдействие от Комисията. „За разлика от миналата година, когато за първи път имахме опити за масовизиране на практиката с рязкото вдигане на цените ден-два преди кампанията и впоследствие тяхното връщане на нормалните им нива с анонс, че това представлява някакъв голям процент намаление, сега като че ли се стига малко по-далеч. Дори в самия „Черен петък“ изведнъж се обявява една висока цена, на която тази стока абсолютно никога не е била продавана и се твърди с анонс за висок процент отстъпка, че сега вече можете да си я купите на някаква друга цена, която обаче е по-скоро клоняща към реалната, дори понякога и по-висока от нея“, обясни той. И даде пример с детска играчка – кукла, която преди кампанията е струвала 60 лв., а в деня на „Черния петък“ е била обявена на няколкостотин лева и с „намаление“ се е продавала за 300 лв. Някои от потребителите са сигнализирали и за липса на наличности в първите минути на кампанията, независимо от нейното продължително и шумно рекламиране. Той разказа, че част от жалбоподателите дори посочват, че не са успели да се сдобият с желания и обявен, че ще се продава с намаление артикул, независимо от това, че са спазили класическата препоръка да го запазят в кошницата си и да го поръчат в момента на стартирането на кампанията. „Това означава, че той никога не е бил в наличност. А когато не намирате това, което сте си избрали, ще си купите нещо друго подобно, обаче то няма да е на тази цена“, коментира Маргаритов. По думите му оплаквания е имало и във връзка с необосновано повишаване на цените. „Без това да е законово подсигурено, без да има никаква логика – само с идеята да бъдат заблудени потребителите, че анонсираните проценти намаление са истински“, добави той. „Наблюдаваме, че хората от година на година стават все по-подозрителни към подобен тип анонси – не следят толкова процентите, колкото самите цени. Българинът се оказва доста рационален и прагматичен в това отношение, защото улавя опитите да бъде манипулиран“, каза още председателят на КЗП.  Маргаритов подчерта, че всеки отделен случай е достатъчно сериозен, за да бъде извършена проверка. Той припомни, че за нелоялна практика санкцията е до 30 000 лв., а ако търговецът извърши същото нарушение в период от една година, тя може да достигне до 50 000 лв. „Още в дните преди „Черния петък“ дадохме съвети към потребителите с цел да ги предпазим от това да станат жертва на възможните нелоялни търговски практики. Не бива да се истеризира тази кампания. Тя е възникнала извън България със свои специфики и с характерните за една истинска разпродажба белези. Но невинаги това може да бъде пренесено механично в други държави, където няма чак толкова дълги пазарни традиции“, коментира още Маргаритов. Председателят на КЗП предупреди, че такива нарушения се срещат и при други подобни кампании за намаление. Затова призова да се внимава за тях и през следващия месец на Коледно-новогодишните намаления.", "date": "2018.11.27", "title": "Нереални и завишени цени и за липсващи наличности в „Черния петък“"}
{"url": "https://www.monitor.bg:443/bg/a/view/specakcija-v-burgas-zadyrjaha-10-narkodilyra-150717", "text": "Над 10 души бяха арестувани в Бургас при спецакция, провеждана от ОДМВР-Бургас, с участието на ГДБОП и под надзора на Специализираната прокуратура. Тя започна рано сутринта във вторник. По неофициална информация арестуваните са били част от група за разпространение на наркотици. В морския град текат обиски и претърсвания в частни домове и офиси. Антимафиотите удариха и фен клуба на \"Левски\", който се помещава на ул. \"Хаджи Димитър\" в центъра на Бургас. От там бе изведен млад мъж с белезници на ръцете. Партерният офис бил нает преди шест месеца и според живущи в кооперацията новите стопани били доста съмнителни. Помещение било винаги със спусната до земята ролетна щора, дори и когато в него идвали наемателите. Една от версиите, по които работят антимафиотите, е, че фен клубът е бил ползван като депо за разпространение на дрога. Сред арестуваните е бургаският ъндърграунд герой Томи Черния. Той е бил закопчан в жилището на бившата си съпруга.", "date": "2018.11.27", "title": "Удариха наркобанда в Бургас, 10 в ареста(Обновена)"}
{"url": "https://www.monitor.bg:443/bg/a/view/amerikanskijat-gigant-united-technologies-se-razdelja-na-3-nezavisimi-kompanii-150712", "text": "Американският финансово-промишлен гигант United Technologies Corp. (UTC) има намерение да се раздели на 3 независими фирми, се казва в прессъобщение на UTC. United Technologies Corp. обяви за завършването на сделката по придобиването на Rockwell Collins и намеренията си да отдели своите подразделения, Otis и Carrier (бивш CCS), в независими дружества. Очаква се разделянето на корпорацията да завърши напълно през 2020 г. UTC ще запази аерокосмическата промишленост, където влизат Collins Aerospace Systems и Pratt&Whitney. В отделна фирма ще е производителят на асансьори и ескалатори Otis. Същото важи и за Climate, Controls & Security (CSS), занимаваща се с производство на климатици и  оборудване на системи за безопасност, като този филиал ще се преименува на Carrier. UTC е основана през 1934 г. Централата й е разположена в Хартфорд, щата Кънектикът.", "date": "2018.11.27", "title": "Американският гигант United Technologies се разделя на 3 независими компании"}
{"url": "https://www.monitor.bg:443/bg/a/view/preglejdat-bezplatno-pacienti-za-syrdechnosydovi-zaboljavanija-150714", "text": "Безплатни прегледи за пациенти в риск от сърдечно съдови заболявания провеждат няколко болници в София, Пловдив и Смолян. Необходимо е обаче предварително записване на посочените във всяко конкретно място телефони. Целта е предотвратяването на инсултите и подобряването на качеството на живот на пациентите. Пет болници се включват в инициативата. В София прегледите се извършват в \"Пирогов\", в Пловдив участват четири лечебни заведения - УМБАЛ \"Св. Георги\", МБАЛ \"Св. Иван Рилски\", Университетската болница \"Еврохоспитал\" и Университетската болница \"Пълмед\", а в Смолян се включва местната многопрофилна болница. Безплатни прегледи до края на ноември ще има и в малките населени места - Игнатово, Долни чифлик, Александрово, Тъжа, Павел баня, Мъглиж, Стамболийски, а записването за тях става чрез личните лекари. Организатор е Национална пациентска организация, а поводът - Международната седмица на предсърдното мъждене.", "date": "2018.11.27", "title": "Преглеждат безплатно пациенти за сърдечносъдови заболявания"}
{"url": "https://www.monitor.bg:443/bg/a/view/diskusija-razsyjdava-vyrhu-uspeha-chrez-inovacii-i-investicii-150710", "text": "Как да се постигне успех утре чрез инoвации, инвестиции и финансово планиране? Какво да променим за успешно лидерство и управление в дигитално време? Кои четири дигитални предизвикателства пред съвременните компании? Това са част от темите, които ще бъдат дискутирани на 30 ноември в София на форум „Дигитални предизвикателства пред съвременните компании”. Организатори на събитието са Българската търговско-промишлена палата и Национална бизнес мрежа. Медиен партньор на събитието е Информационна агенция и вестник \"Монитор\". Сред участниците на събитието са Мария Габриел, еврокомисар „Цифрова икономика и цифрово общество“, Емил Караниколов, министър на икономиката, и Стамен Янев, изпълнителен директор на БАИ. Модератори на панелите са Евелина Андреева, гл. секретар на БТА, Красен Станчев, председател на ИПИ, и Любомира Будакова, главен редактор на “Монитор“.", "date": "2018.11.27", "title": "Дискусия разсъждава върху  успеха чрез иновации и инвестиции"}
{"url": "https://www.monitor.bg:443/bg/a/view/ministyr-jeljazkov-shte-inspektira-jp-proekti-150709", "text": "Транспортният министър Росен Желязков ще направи днес проверка на проекта за модернизация на жп линията Пловдив - Бургас. Желязков ще се запознае на място със строителните дейности в участъка Скутаре - Оризово. Реконструкцията на 26-километровата отсечка е на обща стойност 70 млн. лева, осигурени от ОП „Транспорт и транспортна инфраструктура“ 2014-2020. Физическият напредък на този участък е 86% и се очаква да бъде завършен в началото на 2019 г. В рамките на своето посещение в района министър Желязков ще участва още в среща за представяне на проекта за реконструкция на гаров комплекс Стара Загора.", "date": "2018.11.27", "title": "Министър Желязков ще инспектира жп проекти"}
{"url": "https://www.monitor.bg:443/bg/a/view/taksimetrovi-shofiori-v-sofija-iskat-po-visoki-tarifi-150715", "text": "Таксиметровите шофьори настояват за актуализация на тарифите им и право да шофират в бус лентите. Освен това започнаха акция срещу частните коли, които спират на стоянките им, съобщи Нова телевизия. „Утрешният протест цели да покаже на Столична община, че сме непоколебими в искането си да бъдат въведени минимални тарифи и да бъдат актуализирани максималните”, заяви Райна Димитрова от таксиметровия синдикат. Таксиметровите шофьори ще настояват да им бъде позволено да шофират и в бус лентите, когато са с клиенти. Те смятат, че това може да бъде уредено. „Един автобус превозва по 50 или 100 пътници, затова законодателят му е дал тази възможност. Дали таксиметровите автомобили трябва да карат в бус лентите, е въпрос на дебат и изменение в закона”, коментира Зафир Зарков, зам.-председател на транспортна комисия в Столичния общински съвет.", "date": "2018.11.27", "title": "Таксиметрови шофьори в София искат по-високи тарифи"}
{"url": "https://www.monitor.bg:443/bg/a/view/22-jertvi-na-bitovi-pojari-ot-nachaloto-na-otoplitelnija-sezon-150716", "text": "22 са жертвите на битови пожари само от началото на отоплителния сезон. Тревожната статистика е на МВР. Други 30 души са пострадали в подобни инциденти. „Загиват предимно възрастни трудноподвижни хора, които не чуват добре, не могат да реагират адекватно и бързо”, коментира пред Нова телевизия главен инспектор Стефан Стефанов от главна дирекция „Пожарна безопасност и защита на населението”. Най-често причините за битовите пожари са неизгасени цигари, използване на печка за твърдо гориво, затворена с непълно изгаряне, запалени покриви заради непочистени комини. „Въглеродният оксид не прощава. Хората загиват тихо, без да разберат какво става”, обясни инспектор Стефанов. От Пожарната препоръчват през нощта хората да се завият по-добре и да не използват отоплителни уреди. Освен това съветват родителите да не оставят малки деца в дома сами при включени електроуреди.", "date": "2018.11.27", "title": "22 жертви на битови пожари от началото на отоплителния сезон"}
{"url": "https://www.monitor.bg:443/bg/a/view/prof-d-r-nikola-aleksandrov-citrusi-s-himikali-moje-da-otkluchat-avtoimunni-zaboljavanija-150691", "text": "- Цитрусовите плодове спадат към т.нар. индустриални хранителни продукти. Те се складират в големи количества и се транспортират на големи разстояния. За да се задържат годни продължително време и да имат добър търговски вид - от производството до консумацията, понякога минават дори няколко месеца. Това налага да се обработват с различни химически вещества - консерванти, оцветители, стабилизатори, които често се упоменават на опаковката под формата на различни Е-та. Ние приемаме тези химикали в малки дози, но ако го правим редовно, се натрупват в организма ни. Така те въздействат върху микрофлората на дебелото черво и намаляват или направо унищожават полезните микроорганизми. Това дава възможност да се развият патогенни микроорганизми и провокира т.нар. Дисбиоза - нарушение на вътрешната микозна флора. Тогава се появяват автовъзпаления, които може да са хронични, тъй като всеки ден приемаме тези индустриални храни. Консумацията на цитрусови подове, обработени с такива химикали, може да провокира колити, гастрити, заболявания на дихателните пътища. При продължителна употреба обаче се достига до по-тежки заболявания - ракови, автоимунни. - Първата предпазна мярка е да измием плодовете. Второто важно нещо е винаги, когато правите сокове, да премахвате обвивката на портокалите, ябълките, мандарините. Трябва да консумирате само вътрешната част. Друга предпазна мярка е консумацията им да се редува с други плодове или зеленчуци, които се произвеждат от т.нар. фермерски пазари. Това означава да е произведен на разстояние на около 20-30 км от мястото, където ще се консумира. Затова е препоръчително да избираме стоки родно производство, защото при тях не е необходима химическа обработка за дълготрайно съхранение. Причината е, че се консумират сравнително бързо. - Това, че ръцете ви се оцветяват, невинаги е вредно. Може да се дължи на естествения продукт. Ако да речем плодовете се доставят от Испания или Египет, те трябва да бъдат обработени. Често се натоварват на кораби сравнително зелени, след това се обработват с химически вещества, които водят до бързото им узряване. Това се прави често за доматите. И когато се напръскат с тези вещества, плодовете или зеленчуците зреят за около 3-4 дни. Затова е добре да предпочитаме родното производство. Затова доматите, произведени в оранжерия в Сандански, няма нужда да бъдат обработвани. За да се предпазим от химикалите, е да редуваме консумацията на тези продукти с пробиотици. Те обаче трябва да са истински. - От българското кисело мляко. Най-добре е да консумирате продукти, които съдържат Lactobacillus bulgaricus. Те имат антираков и всякакъв друг благоприятен ефект. Но поради собствения си нихилизъм ги отбягваме. - Истинското кисело зеле и туршия наистина съдържат пробиотични бактерии. Те влияят благоприятно върху чревната флора. Но не говоря за пробиотици, които са приготвени с химически вещества - химически оцет или други химикали, а за ферментация. Трябва да отдаваме предпочитания на ферментиралите продукти. Все пак сме наследници на хора, които още преди 8000 години са открили процеса на ферментация. Има изследвания, които са доказали, че в глинени съдове от преди 7-8000 години има остатъци от ферментирало мляко. - Така е, защото ако има лепкавост, това означава, че вече са започнали гнилостни, гъбични процеси или са обработени с пестициди. Свежият продукт не трябва да е такъв. Затова е добре да консумираме пресни плодове и зеленчуци. Иначе трябва да се изследват за изкуствени торове и изрично да е упоменато количеството на тези вредни вещества. - До същите заболявания, които изброих - дисбиози, автовъзпаления, колит, но може да се стигне до рак, автоимунни заболявания, нервно генеративни заболявания.  - Не бива да го допускаме. Най-добре е да ви приготвят фреша пред вас, като плодовете са старателно измити и обелени. Дори ябълките. - Това зависи от качеството. Ако съдържат малко пестициди, които се разграждат бързо, не са вредни. Важно е да получите повече информация и да сте наясно от къде е внесен продуктът, как е обработван. - Да четат внимателно етикетите. От нас зависи дали ще опазим здравето си. Колкото сме по-информирани, толкова по-добре. Проф. д-р Никола Александров е доктор на медицинските науки, токсиколог и алерголог Генерал-майор е от запаса, бивш дългогодишен ръководител на Катедрата по токсикология и алергология на Военномедицинската академия Изобретява един от първите пробиотици в света. Продуктът беше разсекретен чак в края на миналия век Продължава да проучва пробиотиците и се смята за безспорен авторитет в тази област у нас", "date": "2018.11.27", "title": "Проф. д-р Никола Александров: Цитруси с химикали може да отключат автоимунни заболявания"}
{"url": "https://www.monitor.bg:443/bg/a/view/evrostat-polovinata-bylgari-sa-zatrudneni-pri-neochakvani-razhodi-150719", "text": "Близо 53% от българите не са могли да се справят с неочаквани финансови разходи през миналата година, показват данни от анализ на Евростат за делът на хората в ЕС, които са били изправени пред неочаквани финансови проблеми през 2017 г. Средният показател в ЕС за хората, които не са могли да реагират адекватно пред неочаквани парични предизвикателства през миналата година е бил 34%, сочи европейската статистика. Все пак Евростат отчита, че делът на българите, които са имали подобни проблеми през миналата година, е намалял с един процент в сравнение с предходната 2016 г., когато 54% от сънародниците ни не са успели да реагират на финансови предизвикателства. Като цяло в ЕС делът на хората с подобни проблеми е намалял с 2,5% - от 36,5% през 2016 г. - до 34% през м.г., отчита Евростат. Европейската статистика дава данни и за това колко процента от европейците въобще не могат да си позволят покупката на кола (нова или на старо) - за ЕС този показател е 7%. За България - 20%, а за Румъния - 30%. Финансовите проблеми на българите се потвърждават и от други данни на родната статистика относно някои нагласи на сънародниците ни спрямо тяхното благосъстояние: около 46% от българите са били настроени негативно около ситуацията със спестяванията си, тоест нямали са възможност да заделят пари. Други 70% от сънародниците ни не биха могли да изразходват голяма сума за ремонт на дома си. Най-висок дял на хора с проблеми относно финансови разходи е регистриран в Латвия - 60%, Хърватия - 56%, България - 53%, Румъния - 52%, Литва и Кипър - с по 50% и др. В страни с развити икономики като Италия, Испания, Великобритания и Франция, делът на хората, които не биха се справили с неочаквани финансови проблеми варира от 38% за Италия - до 35% във Великобритания. Всеки четвърти жител в Румъния и всеки пети в България и Унгария не биха могли да си позволят купуването без проблеми на кола, отчита също Евростат. Обратно, в другия край на скалата са страни като Малта и Кипър, където едва 2% от хората не биха могли да си позволят покупка на кола, следвани от Люксембург, Италия и Франция - с по 2,5% от жителите, които биха изпитали финансови трудности при покупката на кола и др.", "date": "2018.11.27", "title": "Евростат: Половината българи са затруднени при неочаквани разходи "}
{"url": "https://www.monitor.bg:443/bg/a/view/parlamentyt-zasedava-izvynredno-za-obshtestvenoto-osigurjavane-150687", "text": "Парламентът подлага на второ гласуване проектобюджетите на държавното обществено осигуряване и НЗОК на извънредно заседание от 13 часа.  Проектобюджетът на държавното обществено осигуряване предвижда увеличение на пенсиите с 5,7% от средата на следващата година, като таванът им остава, но се увеличава на 1200 лв. Предвижда се и увеличение на минималната работна заплата на 560 лв., както и увеличение на максималния осигурителен доход на 3000 лв. По време на дебатите при гласуването му на първо четене ДПС възразиха срещу скока на осигурителния доход и запазването на тавана на пенсиите.", "date": "2018.11.27", "title": "Парламентът заседава извънредно за общественото осигуряване "}
{"url": "https://www.monitor.bg:443/bg/a/view/43-mln-leva-subsidija-za-bpc-s-promenite-v-zakona-150690", "text": "Над 43 млн. лева субсидия на година ще получава Българската православна църква, ако бъдат приети промените в Закона за вероизповеданията. Това сочат изчисленията въз основа на поправки, внесени между първо и второ четене на законопроекта от шефа на ПГ на ГЕРБ Цветан Цветанов и председателя на ДПС Мустафа Карадайъ. Измененията отразяват забележките срещу проекта, които бяха направени от основните религиозни общности в страната. Според новите предложения парите от държавния бюджет, които ще получават вероизповеданията, ще се определят от броя на хората, заявили принадлежност към една или друга религия по време на последното преброяване. За вероизповеданията, към които принадлежност са обявили над 1% от населението, сумата ще бъде 10 лева на вярващ. Към момента на тези критерии отговарят Българската православна църква, към която при последното преброяване са се причислили 4 374 135 лица и мюсюлманското вероизповедание, принадлежност към което през 2011 г. са обявили 546 004 човека. Това означава, че субсидията за БПЦ ще бъде 43,7 млн. лева, а за мюсюлманското вероизповедание – 5,4 млн. лева. С промените се предвижда субсидия и за по-малките вероизповедания, като протестантите, към които са се причислили 64 476 души, принадлежащи към десетки църкви с отделна регистрация, и католиците, които са 48 945 човека. Държавни пари ще получават и другите регистрирани вероизповедания, като бахаи, дъновисти и кришнаити, които общо наброяват 11 444 души. За тях обаче няма да важи формулата по 10 лв. на вярващ, а В първоначалния вариант за тях пари не се предвиждаха. В случай че има възможност за субсидия, тя ще им се отпуска по сегашния ред. Към действащия в момента Закон за вероизповеданията всички регистрирани религиозни общности получават средства от държавата, като заявяват определена сума, която се гласува от кабинета. За тази година общите пари възлизат на 5,5 млн. лева, като 3,9 млн. лева от тях отиват за БПЦ. Предвиждат се и допълнителни промени в полза на протестантските църкви, направени въз основа на предложения между двете четения на проектозакона в пленарната зала, научи „Монитор“ от участници в работната група, обсъждаща измененията. Те допълниха, че занапред регистрацията на ново вероизповедание ще става, ако инициаторите могат да представят подписка не на 300, а 3000 лица, числящи се към него. Предлага се и да отпадане предложената забрана богослужението да е само на български език. Храмовете ще са собственост само на православната църква или съответното вероизповедание. Те няма да могат да бъдат придобивани от други лица, предлагат още двамата вносители. Не се допуска и извършване на публични религиозни обреди в сграда или нейно помещение, които не са предназначени за извършване на религиозна дейност. Религиозните общности и институции се задължават да представят до края на месец февруари всяка година на Дирекцията по вероизповеданията при МС предназначени за извършване на техните публични религиозни обреди. Освен това те няма да могат да включват в дейността си малолетни и непълнолетни лица, освен с изричното писмено съгласие за конкретни дейности на техните родители, настойници или попечители. Това означава, че ще се изисква бележка и за обучение в неделните училища, както и за ученически екскурзии до манастири и други молитвени места. Проектозаконът предвижда чужденци да могат да участват в богослуженията и ритуалите, да проповядват и да набират средства, но само след предварително съгласуване с Дирекция по вероизповеданията при Министерския съвет. Остава и правото на религиозните институции да разкриват училища и да получават дарения, включително и от чужбина.", "date": "2018.11.27", "title": "43 млн. лева субсидия за БПЦ с промените в закона"}
{"url": "https://www.monitor.bg:443/bg/a/view/borisov-na-biznes-forum-v-kazablanka-150689", "text": "Премиерът Бойко Борисов заминава на официално посещение в Мароко, където ще участва в бизнес форум. Това съобщи на страницата си Изпълнителната агенция за насърчаване на малките и средните предприятия (ИАНМСП) във връзка с първата визита на Борисов в африканската страна. Форумът ще се проведе в петък в Казабланка, като са предвидени и двустранни срещи между представители на деловите среди на България и Мароко. Посещението на премиера, който ще води бизнес делегацията, пък има за цел да насърчи преките контакти между българския и мароканския бизнес и така да се създадат благоприятни условия за развитие на двустранните търговско-икономически отношения, производствено коопериране, внедряване на добри производствени и търговски практики, създаване на бизнес партньорства, трансфер на знания и технологии. В нашата делегация ще се включат представители на български предприятия от различни сектори на икономиката като информационни и комуникационни технологии, машини и оборудване за селското стопанство и хранително-вкусовата промишленост, електроника и електротехника, строителство и инженерингови проекти, химическа промишленост, хранително-вкусова промишленост - дребни захарни и шоколадови изделия, и туризъм. По време на визитата си Борисов ще бъде освен в Казабланка и в столицата на Мароко Рабат. Очаква се при посещението му да бъде подписана и спогодба за условията на труд, която ще позволи на българи да работят в Мароко, както и на мароканци да се трудят у нас. В Рабат Борисов ще се срещне и със своя колега Саадедин Отмани, както и с председателите на горната и долната камари на парламента на страната.", "date": "2018.11.27", "title": "Борисов на бизнес форум в Казабланка"}
{"url": "https://www.monitor.bg:443/bg/a/view/arest-za-frenski-senator-shpioniral-za-kndr-150707", "text": "Френското контраразузнаване арестува депутата от горната камара на парламента на страната Беноа Кенеди по подозрение, че е шпионирал в полза на Северна Корея, предаде агенция AFP с позоваване на източници от съдебната система. Предстоят разпити, за да се установи, доколко е ценна информацията, която задържаният сенатор може да е предал на Пхенян. Съобщава се, че той е под стража от 25 ноември. Предварителното разследване срещу него се е водело от месец март тази година. Уточнява се, че обвиняемият нееднократно е пътувал до Северна Корея. Той е оглавявал асоциация за френско-корейска дружба. Заемал е пост в сенатското управление в сферата на архитектурата, културното наследство и градините. В компетенциите му са влизали управленски и финансови въпроси. Според информация на телевизионния канал TMC, бюрото на депутата в Сената е било обискирано.", "date": "2018.11.27", "title": "Арест за френски сенатор, шпионирал за КНДР"}
{"url": "https://www.monitor.bg:443/bg/a/view/nato-osydi-dejstvijata-na-rusija-v-kerch-150706", "text": "НАТО призовава Русия незабавно да освободи пленените украински моряци и кораби, заяви на пресконференция генералният секретар на Алианса Йенс Столтенберг. \"Няма оправдание за употребата на военна сила срещу украинските кораби\", подчерта Столтенберг. По думите му, действията на Москва повтарят модела й на поведение от последните няколко години. Той предупреди, че Русия трябва да разбере, че действията й имат последствия. Генералният секретар на НАТО изрази пълната подкрепа на Алианса за Украйна и подчерта необходимостта от спокойствие и сдържаност. По-рано Великобритания и Франция излязоха с остри позиции по отношение на агресивното поведение на Москва в Азовско море. Германия също осъди действията на Русия. Извънредното заседание на Съвета за сигурност на ООН, свикано заради напрежението в Азовско море, завърши без да бъде приета резолюция. В началото на заседанието участниците отхвърлиха предложения от Русия дневен ред. След приключването му петте европейски държави, членуващи в Съвета, направиха общо изявление пред пресата, в което заявиха, че \"нищо не може да оправдае използването на сила от страна на Русия\". Петте страни - Великобритания, Франция, Холандия, Полша и Швеция, призоваха Москва да освободи пленените моряците и да върне корабите на Украйна. Русия плени в Азовско море три украински военни кораба и 23 моряци. Постоянният представител на Украйна в ООН Владимир Елченко подчерта по време на дискусиите в Съвета за сигурност, че инцидентът е съзнателна провокация, с която Кремъл цели да установи пълен контрол върху Азовско море.", "date": "2018.11.27", "title": "НАТО осъди действията на Русия в Керч "}
{"url": "https://www.monitor.bg:443/bg/a/view/sondata-in-sight-kacna-na-mars-150705", "text": "Сондата InSight кацна на Марс и изпрати първата си снимка от Червената планета, съобщи американската космическа агенция NASA. През следващите часове инженерните екипи на NASA ще тестват системите на космическия апарат преди той да пристъпи към същинската част от мисията си - проучване на Марс в дълбочина. InSight е първият космически апарат, който ще надникне под повърхността на планетата. По време на 2-годишната си мисия той ще изучава тектоничните процеси на Червената планета. Учените се надяват с негова помощ да разкрият тайните на развитието на Марс, който някога е бил много подобен на Земята - с атмосфера и вероятно течаща вода на повърхността.", "date": "2018.11.27", "title": "Сондата InSight кацна на Марс"}
{"url": "https://www.monitor.bg:443/bg/a/view/treniorska-sech-v-shampionskata-liga-programa-na-machovete-150671", "text": "Мачовете от Шампионската лига тази вечер могат да се окажат последни за треньорите на два от европейските грандове - „Рома“ и „Байерн“. „Вълците“ приемат „Реал“ (М), а баварците играят с „Бенфика“. Двубоят на „Алианц Арена“ по всяка вероятност ще бъде последният за Нико Ковач начело на „Байерн“. Той е с изключително разклатени позиции заради слабото представяне на тима в Бундеслигата. Чашата на търпението на шефовете се е изчерпала този уикенд след поредната сериозна издънка – срещу „Фортуна“ (Дюселдорф) шампионите водеха с 3:1, но допуснаха изравняване за крайното 3:3. „Нико Ковач не може да се справи с ръководенето на тази сбирщина. Прекалено мек е, а в „Байерн“ трябва да се управлява с твърда ръка. Единствената причина Ковач да не бъде уволнен още преди мача с „Бенфика“ е, че все още ръководството няма готов заместник. Двубоят с португалците може да окаже някакво влияние и да стабилизира позициите му при убедителна победа, но това е малко вероятно“, пише „Билд“. С една идея по-добра е ситуацията около треньора на „Рома“ Еузебио ди Франческо. „Вълците“ не се представят добре от началото на сезона, като направиха най-слабия си старт в първенството от 8 години насам. Според италианската преса Ди Франческо е получил ултиматум да спечели следващите два мача – срещу „Реал“ (М) и „Интер“. В противен случай вече е ясно и името на наследника му начело на „Рома“ - Пауло Соуса. Група Е: 19.55 ч. АЕК – Аякс  22 ч. Байерн - Бенфика Група F 22 ч. Лион – Манчестър Сити 22 ч. Хофенхайм – Шахтьор Група G 19.55 ч. ЦСКА (М) – Виктория (П)  22 ч. Рома – Реал (М)  Група Н 22 ч. Ювентус – Валенсия  22 ч. Манчестър Юн – Йънг Бойс", "date": "2018.11.27", "title": "Треньорска сеч в Шампионската лига (ПРОГРАМА на мачовете)"}
{"url": "https://www.monitor.bg:443/bg/a/view/v-konstanca-predstavjat-obsht-proekt-s-rumynija-za-povishavane-bezopasnostta-po-dunav-150702", "text": "Днес в Констанца ще бъдат представени основните цели на проект „Повишаване на транспортната безопасност в общия българо-румънски участък на река Дунав, чрез подобряване реакцията при бедствени ситуации посредством трансгранично сътрудничество“ (Danube Safety Net). Той е съвместен за администрациите на България и Румъния като водещ партньор е Изпълнителна агенция „Морска администрация“. Договорът за изпълнение беше подписан в средата на септември т.г. в Кълъраш, Румъния, а неговата продължителност е 36 месеца. Основната цел на проект Danube Safety Net е да повиши нивото на транспортната безопасност по протежението на общия българо-румънски участък от р. Дунав. В резултат от изпълнението на проекта ще бъдат основани Аварийно-спасителни центрове в гр. Русе, гр. Лом и гр. Турну Мъгуреле.  Освен това ще бъде разработен съвместен План за действие в рутинни и извънредни ситуации, застрашаващи транспортната безопасност в общия българо-румънски участък на р. Дунав, както и ще бъде създадена Обща информационна система за реагиране при извънредни ситуации и ще бъдат доставени многоцелеви несамоходни плавателни средства за нуждите на компетентните органи, ангажирани в борбата с бедствия и аварии на река Дунав. С реализацията на проекта се очаква да бъде постигната по-добра синхронизация на действията при бедствени ситуации на двете отговорни институции, подобряване на капацитета на спасителните екипи и съкращаване на времето за реакция в случай на бедствие. Проектът се изпълнява по Програмата за трансгранично сътрудничество ИНТЕРРЕГ V-A Румъния-България 2014-2020 г. Общият бюджет на проект Danube Safety Net е 5,6 млн. евро. Бюджетът на Изпълнителна агенция „Морска администрация” е в размер на 3 млн. евро, от които 85% се предоставят от Европейския фонд за регионално развитие, а останалите 15% са национално съфинансиране.", "date": "2018.11.27", "title": "В Констанца представят общ проект с Румъния за повишаване безопасността по Дунав"}
{"url": "https://www.monitor.bg:443/bg/a/view/opasnost-ot-poroi-i-navodnenija-prez-sledvashtite-dni-150708", "text": "Опасност от порои и наводнения има през следващите дни, за това предупреждават синоптиците. Най-значителни валежи се очакват тази нощ. Към момента речните нива са около праговете за средни води, обясни пред bTV дежурният хидролог Весела Стоянова. По думите ѝ най-голяма вероятност за наводнения има във водосборите на южночерноморските реки – река Русокастренска, Средецка и бургаските реки. „Също така във водосбора на река Тунджа в средното и долното течение, в долното течение от водосбора на река Марица и по-големия ѝ приток река Сазлийка, в части от водосбора на Арда, както и в долното течение на Струма и някои от пиринските притоци на Места”, допълни тя. Според хидролога днес и утре се очакват и значителни повишения на морското ниво с до 75 см в южната част от българското Черноморие, което евентуално би довело до подприщване на южночерноморските реки и би било предпоставка за локални разливи.", "date": "2018.11.27", "title": "Опасност от порои и наводнения през следващите дни"}
{"url": "https://www.monitor.bg:443/bg/a/view/vlagat-12-mln-evro-v-proekti-po-granicata-ni-s-syrbija-150703", "text": "Нови 12,1 млн.евро ще бъдат инвестирани в пограничния регион между България и Сърбия. Средствата ще бъдат разпределени между 41 нови проекта, които бяха одобрени по време на Шестото заседание на Съвместния комитет за наблюдение на Програмата за трансгранично сътрудничество между двете държави, което се състоя в Пирот, съобщиха от регионалното министерство. Повече от половината средства са за проекти за развитие на туризма и опазване на околната среда, а малко над 3,3 млн.евро са средствата за стимулиране на младежки инициативи в пограничния регион. Заседанието бе съпредседателствано от зам.-министъра на регионалното развитие и благоустройството Деница Николова. Пред участниците в него тя подчерта, че проектите са изключително качествени и в най-голяма степен ще допринесат за изпълнение на целите и резултатите на програмата. Те носят и добавена стойност към 39-те проекта за 18,5 млн.евро, одобрени по първата покана, от които 33 са вече завършени. Николова напомни, че за първи път кандидатстването по програмата се осъществи изцяло по електронен път. „Ние отчитаме това нововъведение като успешна стъпка, която улесни процеса на подготовка и подаване на проектни предложения от кандидатите от двете страни на границата“, коментира заместник-регионалният министър. Интересът към поканата е огромен, като в периода от обявяването й на 22 януари т.г. са подадени 235 проекта. „Това е една добра предпоставка за постигане на резултати от реална полза за трансграничния регион“, категорична бе тя. Сред  предложените за одобрение проектни предложения по втората покана са съвместен проект на Столична община и Ниш, който предвижда реставрация на Раннохристиянски комплекс с базилика и мавзолей в Южния парк на София и крепост край Ниш. Съвместен проект на община Ботевград и музея в Лесковац предвижда ремонт на часовниковата кула в Ботевград. Община Бойница ще може да покаже туристическата си привлекателност чрез културно-историческото наследство, за промотирането на което ще бъде доставено оборудване за фестивали. По проект на Агенция за икономическо развитие – Костинброд ще бъде разработен Коридор за развитие на устойчив туризъм, следващ древният римски път „Виа Милитарис“. Модерни цифрови технологии за популяризиране на културното и природно богатство ще се изградят с финансиране по програмата и в Бойница, Видин, Петърч и Чупрене, където е планиран и интерактивен музей на биоразнообразието в Стара Планина. По проект на Сдружение за регионално партньорство – Видин ще бъде създаден и маршрут за гастрономически туризъм –„Вкус на Стара планина“, както и веломаршут на тема „Велосипед и вино“. С финансиране от програмата ще се създадат и маршрути за развитие на речния туризъм по река Дунав по проект на сдружение „Бонония“ от Видин. В областта на младежките дейности сред одобрените проекти са развитие на ИТ сектора в граничния регион по проект на Професионална гимназия по математика и химия от Монтана – повишаване на ИТ знанията, чрез младежка мрежа и компании, ИТ центрове в Пирот и Монтана. Сред проектите са и такива на Петърч, Пирот, Монтана, Ботевград и др.", "date": "2018.11.27", "title": "Влагат 12 млн.евро в проекти по границата ни с Сърбия"}
{"url": "https://www.monitor.bg:443/bg/a/view/socialnata-komisija-gleda-na-vtoro-chetene-zakona-za-lichnata-pomosht-150682", "text": "Социалната комисия гледа днес на второ четене закона за личната помощ. Заплащането на асистентите е бил един от спорните елементи по време на обсъжданията на работната група преди заседанието, съобщи социалният министър Бисер Петков. „Искането на майките на деца с увреждания е това заплащане да бъде нарастващо в тригодишен период и да достигне 1,5 от минималната работна заплата“, припомни Петков. Това обаче щяло да изисква голям ресурс, защото е свързано и с заплащане на осигуровки и начисляване на клас прослужено време.  В обсъжданията на работната група участваха представители на социалното министерство, на финансовото ведомство, на екипа на омбудсмана, на майките на деца с увреждания.", "date": "2018.11.27", "title": "Социалната комисия гледа на второ четене закона за личната помощ"}
{"url": "https://www.monitor.bg:443/bg/a/view/proverjavat-proverjava-turoperatorite-organizirali-ekskurzija-do-egipet-150704", "text": "Министерството на туризма проверява туроператорите, организирали екскурзия до Египет. Във връзка с публикации в медиите, ведомството започна действия за установяване на статута на фирмата. Справка в Националния туристически регистър (НТР) показва, че дружествата организирали екскурзията - „Абакс“ и фирма „Posoka.com“, имат валидна застраховка „Отговорност на туроператора“. Министерството на туризма е в непрекъсната връзка с всички институции, които имат компетенции по случая, уточниха от ведомството.", "date": "2018.11.27", "title": "Проверяват туроператорите, организирали екскурзия до Египет"}
