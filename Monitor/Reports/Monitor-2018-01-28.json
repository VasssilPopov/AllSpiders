{"url": "http://www.monitor.bg/a/view/34977-%D0%95%D0%BA%D0%BE%D0%BC%D0%B8%D0%BD%D0%B8%D1%81%D1%82%D1%8A%D1%80%D1%8A%D1%82-%D0%9F%D1%80%D0%BE%D1%82%D0%B5%D1%81%D1%82%D0%B8%D1%82%D0%B5-%D0%B7%D0%B0-%D0%9F%D0%B8%D1%80%D0%B8%D0%BD-%D1%81%D0%B0-%D0%BF%D0%BE%D0%BB%D0%B8%D1%82%D0%B8%D1%87%D0%B5%D1%81%D0%BA%D0%B8/", "text": "\n                    Протестите за парк „Пирин“ са политически, а не за опазването на околната среда. Това коментира економистърът Нено Димов в предаването „Беновска пита“ по Канал 3. По думите на Димов в челните редици на протеста са партии като ДСБ на Атанас Атанасов, Да,България, ДЕОС и Зелените. Според него те са опит за политическа реализация на тези формации, които не са успели да минат и 2 % на последните избори. Той отново отрече, че ще се застрояват 48 % от парка, както твърдят протестиращите псевдоеколози. По думите му 48 % се равнява на територия колкото Пловдив, Варна и Бургас взети заедно. Министърът поясни, че се разрешава само 2 % и то за строеж на спортна инфраструктура. Той припомни, че планът за Витоша също трябва да се актуализира. По думите му Витоша е в окаяно състояние, 50 % от гората боледува, а развитието й е блокирано. Нено Димов коментира и изслушването си в ЕП заради БГ председателството. Той поясни, че едва ли има друг министър, който да е питан за лифтове, когато неговата страна поема председателството на ЕС. По думите му въпросът за лифта на Пирин е бил зададен от австрийска евродепутатка и припомни, че за последните два сезона в Европа са построени 273 лифта.\nМинистърът коментира още, че въвеждането на зелени билети в столицата е едно добро начало в борбата срещу мръсния въздух и поясни, че системата за ранно предупреждаване всъщност работи. Относно въпроса за Истанбулската конвенция Димов заяви, че продължава да е против, но приветства идеята за по-задълбочен дебат. Според него термина „социален пол“ буди притеснение и не вижда защо трябва да се въвежда. „Това е един дребен детайл през който могат да влязат редица проблеми\", каза той.\n                    ", "date": "2018.01.28", "title": "Екоминистърът: Протестите за Пирин са политически"}
{"url": "http://www.monitor.bg/a/view/82289-%D0%91%D0%B8%D0%BB%D0%B5%D1%82-%D0%BE%D1%82-1-%D0%BB%D0%B5%D0%B2-%D0%B7%D0%B0-%D1%86%D1%8F%D0%BB-%D0%B4%D0%B5%D0%BD-%D0%BF%D0%BE-%D0%B2%D1%81%D0%B8%D1%87%D0%BA%D0%B8-%D0%BB%D0%B8%D0%BD%D0%B8%D0%B8-%D0%B2-%D0%A1%D0%BE%D1%84%D0%B8%D1%8F-%D0%B4%D0%BD%D0%B5%D1%81/", "text": "\n                    В София днес ще се пътува с целия градския транспорт със специален „зелен билет” за 1 лв., заради данните за замърсен въздух, съобщиха от Столичната община. Мярката влиза в сила след като за пореден ден днес нивата на фини прахови частици са завишени, показва интерактивната карта, която измерва замърсяването на въздуха в реално време.\nМярката „зелен билет” беше одобрена с решение на Столичния общински съвет на 25 януари тази година. На следващия ден Центърът за градска мобилност показа новите билети. Днес е първият ден, в който ще се използва „зелен билет” в София. От Столичната община призовават настойчиво гражданите да използват градския транспорт за своето придвижване.\n                    ", "date": "2018.01.28", "title": "Билет от 1 лев за цял ден по всички линии в София днес"}
{"url": "http://www.monitor.bg/a/view/17978-%D0%97%D0%B0%D1%82%D0%BE%D0%BF%D0%BB%D1%8F-%D1%81%D0%B5-%D0%B4%D0%BE-16-%D0%B3%D1%80%D0%B0%D0%B4%D1%83%D1%81%D0%B0-%D0%B2%D1%8A%D0%B2-%D0%B2%D1%82%D0%BE%D1%80%D0%BD%D0%B8%D0%BA/", "text": "\n                    Времето в неделя ще бъде без валежи, но ще е студено. След зимната седмица още днес предстои вятър от запад-северозапад да разсее облачността и да подобри видимостта. Дневните температури ще се повишат и ще достигнат до 6-11 градуса. Това съобщиха от синоптичната фирма TV-MET.\n\nЗатоплянето ще продължи и в началото на седмицата, подпомагано от слаб до умерен вятър от запад- северозапад. Времето ще е слънчево, с временни заоблачавания и без валежи. Във вторник максималните температури ще достигнат 11-16 градуса, а на места и до 17 градуса.\n\nВ сряда и четвъртък ще е предимно слънчево. Вятърът ще отслабне и в низините видимостта за малко ще бъде намалена, но няма да има трайни мъгли, казаха още метеоролозите. Ще е топло за сезона, с минимални температури от -2 до 3 градуса и максимални от 8 до 13-14 градуса.\n\nВ петък обаче ще се заоблачи и от запад на изток ще започне да вали дъжд. В нощта срещу събота със силни северозападдни ветрове ще нахлува студен въздух.\n\nДъждът ще започне да преминава в сняг първо в северните райони на страната, а в събота - и в южните. В събота ще е ветровито, а снеговалежите ще започнат да спират.\n\nСпоред предварителните прогнози сравнително студено ще е времето до 10-12 февруари, след което се очаква затопляне. През този период освен на 2 и 3 февруари снеговалежи са възможни около 7 и 9 февруари.\n                    ", "date": "2018.01.28", "title": "Затопля се - до 16 градуса във вторник"}
{"url": "http://www.monitor.bg/a/view/7322-%D0%9E%D1%81%D0%B8%D0%BD%D0%BE%D0%B2%D1%8F%D0%B2%D0%B0%D1%82-%D0%B1%D0%B5%D0%B7%D0%B4%D0%BE%D0%BC%D0%BD%D0%B8-%D0%BA%D1%83%D1%87%D0%B5%D1%82%D0%B0/", "text": "\n                    Вчера 7 бездомни кутрета бяха осиновени от благоевградчани и гости на града. В пространството между Регионалния истоеически музей и Младежкия дом в Благоевград се проведе началото на кампанията „Не купувай, а осинови“, която се провежда под егидата на кмета д-р Атанас Камбитов. Инициативата премина при изключителнен интерес - пространството се изпълни с любов от и към бездомните четириноги, които търсят своите добри стопани. Само за един час две кученца намериха своите стопани. Тара, която новият й собственик кръсти Линда, вече ще живее в Дупница, а пък Ивана не се отдели от новия си приятел, който все още мисли подходящо име: „Пет от кученцата бяха осиновени преди самото изложение, като две от тях подготвяме за чужбина“, обясни Милена Миленкова, управител на неправителствена организация за пребиваване на пострадали животни „Оскар и Лора“, която също е от инициатирите на кампанията..\n\nПериодично четириногите ще бъдат събирани в изложение, по време на което всеки желаещ ще може да разгледа и да избере своя бъдещ домашен любимец. Кучетата ще бъдат подготвяни предварително за изложенията, като животните ще бъдат изкъпани и обезпаразитени. Идеята е в последствие да бъдат изведени и кучетата от Приюта в с. Мощанец. Голяма част от бездомните животни са били домашни любимци, после изгубени, някои изхвърлени на улицата или изоставени в приюта.\n                    ", "date": "2018.01.28", "title": "Осиновяват бездомни кучета"}
{"url": "http://www.monitor.bg/a/view/41587-%D0%A6%D0%B0%D1%87%D0%B5%D0%B2%D0%B0-%D0%A1-%D0%98%D1%81%D1%82%D0%B0%D0%BD%D0%B1%D1%83%D0%BB%D1%81%D0%BA%D0%B0%D1%82%D0%B0-%D0%BA%D0%BE%D0%BD%D0%B2%D0%B5%D0%BD%D1%86%D0%B8%D1%8F-%D0%BD%D0%B5-%D1%81%D0%B5-%D0%B2%D1%8A%D0%B2%D0%B5%D0%B6%D0%B4%D0%B0-%D1%82%D1%80%D0%B5%D1%82%D0%B8-%D0%BF%D0%BE%D0%BB/", "text": "\n                    Законопроектът за ратифициране на Истанбулската конвенция не е изтеглен, нужно е още време, за да се запознаят с документа всички коментиращи темата.\nС конвенцията не се въвежда трети пол, с нея не се приемат еднополовите бракове, тя може да се ратифицира и със забележки, коментира правосъдният министър Цецка Цачева в студиото на БНТ. \nКонвенцията е подписана през април 2016 г., ето защо се изненадващи мненията, че едва сега започвала информираността по темата.\n\"В идните дни очаквам да продължи дебатът, но той да не бъде под формата на агитки и квалификации, без да се познават конкретно текстовете, защото чух какво ли не през тази седмица, но за съжаление, в мнозинството си тезите на нашите опоненти не се припокриват със съдържанието в конвенцията\", каза още правосъдният министър.\n\"За мен голямата и неприятна изненада в тази ситуация е поведението на левицата. Левицата през всички тези години от 2012 г. насам, когато се заговори за Истанбулската конвенция, е подкрепяла приоритетно нейното приемане\", коментира Цецка Цачева.\nПо думите ѝ колизията между БСП и ПЕС по темата е настъпила едва в първите дни на януари, след като конвенцията е внесена от правителството в Народното събрание.\n\"Вероятно тук става дума чисто за политически маневри, които са в дълбок разрез с ценностите, които споделя основния ни опонент в този състав на Народното събрание\", каза още министърът на правосъдието.\nЦачева коментира и позицията на коалиционните партньори на ГЕРБ - \"Обединени патриоти\" по темата.\n\"Позицията на нашите коалиционни партньори е ясна още от 2015 г., когато по решение на Министерски съвет тя бе включена като приоритетна тема с оглед на председателството тогава на Комитета на министрите на Съвета на Европа“, сподели Цачева.\nСпоред нея ако човек сам със себе си остане с текстовете и си формира мнението въз основа и на това, което има като анализи, е възможно отделни народни представители да променят своята позиция.\n                    ", "date": "2018.01.28", "title": "Цачева: С Истанбулската конвенция не се въвежда трети пол"}
{"url": "http://www.monitor.bg/a/view/8658-%D0%9B%D0%B8%D0%BB%D1%8F%D0%BD%D0%B0-%D0%9F%D0%B0%D0%B2%D0%BB%D0%BE%D0%B2%D0%B0-%D0%97%D0%B0%D0%BF%D0%B0%D0%B4%D0%BD%D0%B8%D1%82%D0%B5-%D0%91%D0%B0%D0%BB%D0%BA%D0%B0%D0%BD%D0%B8-%D0%BA%D0%B0%D0%B7%D0%B2%D0%B0%D1%82-%D0%94%D0%BE%D0%B1%D1%80%D0%B5-%D1%87%D0%B5-%D0%B5-%D0%91%D0%BE%D0%B9%D0%BA%D0%BE/", "text": "\n                    На форума в Давос държавите от Западните Балкани са дали висока оценка за българския премиер Бойко Борисов, заяви министър Лиляна Павлова.\n„Тази година в Давос основната тема беше Европа, имаше и специален панел за Западните Балкани. Държави като Македония, държавите от Западните Балкани казаха: Добре, че е Бойко Борисов.\nТова, което се случва, е исторически момент за Балканите. Това беше тяхната оценка, споделена на този международен форум с всички лидери. Това дава тласък”, подчерта Павлова пред bTV.\nТя изтъкна, че 13 г. България не е била представена на форума.\n\n„След Симеон Сакскобургготски България не е канена и не е имала този достъп. Това е уникална възможност. Това е и оценка за държавата”, отбеляза Павлова.\nНаправило ѝ обаче впечатление, че тротоарите там не са изчистени.\n\n„Снегът беше изключително много, тротоарите не бяха изчистени. Раздаваха ни „котки” за обувки и казаха: Внимавайте, хлъзгаво е, не е изчистено.\nНай-често можеше да се види делегат с костюм и апрески, а който нямаше апрески и не беше подготвен, беше с обувки с „котки”, разказа тя.\nВъв връзка с Истанбулската конвенция Павлова призна, че явно не се е провел достатъчно широк дебат и представяне какво включва тя и какъв е мащабът на насилието над жените и децата.\n\"Превърна се в тема, насочена към еднополови бракове и третия пол. Осъзнаваме, че явно не е достатъчно добре проведен общественият дебат и ще трябва да се поработи още в тази посока, защото обществото има нужда от това\", заяви тя.\nПо повод протеста на Северозапада, където хората настояват за магистрален път от Видин до София Павлова заяви, че пътят не е забравен.\n„Той е много скъп като инвестиция, която трябва да се направи поетапно. На този етап Мездра – Ботевград е част от проектите, които ще стартират. Няма да стане бързо, не може с магическа пръчица, когато говорим за проект за над 1 милиард”, отбеляза тя.\nПавлова беше категорична, че ще търси правата си по съдебен ред след публикации, че носи изключително скъпи тоалети.\n„Виждам масово увеличение на фалшивите новини, които стават все по-грозни и по-арогантни”, коментира тя.\n„Живея с доходите от моята заплата и заплатата на моя съпруг, като едно нормално семейство. Заплатата ми е като на всеки министър”, каза Павлова. \n                    ", "date": "2018.01.28", "title": "Лиляна Павлова: Западните Балкани казват „Добре, че е Бойко“"}
{"url": "http://www.monitor.bg/a/view/87604-%D0%94%D1%80%D0%B0%D0%B3%D0%BE%D0%B2%D0%B8%D1%82%D0%B8%D0%B9%D1%81%D0%BA%D0%B8%D1%8F-%D0%B5%D0%BF%D0%B8%D1%81%D0%BA%D0%BE%D0%BF-%D0%94%D0%B0%D0%BD%D0%B8%D0%B8%D0%BB-%D0%B8-%D0%9C%D0%B5%D0%BB%D0%BD%D0%B8%D1%88%D0%BA%D0%B8%D1%8F-%D0%B5%D0%BF%D0%B8%D1%81%D0%BA%D0%BE%D0%BF-%D0%93%D0%B5%D1%80%D0%B0%D1%81%D0%B8%D0%BC-%D1%81%D0%B0-%D0%BA%D0%B0%D0%BD%D0%B4%D0%B8%D0%B4%D0%B0%D1%82%D0%B8%D1%82%D0%B5-%D0%B7%D0%B0-%D0%BC%D0%B8%D1%82%D1%80%D0%BE%D0%BF%D0%BE%D0%BB%D0%B8%D1%82-%D0%BD%D0%B0-%D0%92%D0%B8%D0%B4%D0%B8%D0%BD/", "text": "\n                    Драговитийският епископ Даниил и Мелнишкият епископ Герасим са кандидатите за нов Видински митрополит. Те бяха избрани на  състоялите се днес епархийски избори във Видин.29 избиратели, излъчени от епархията, дадоха своите гласове за двамата кандидати, от които Светият синод ще избере на 4 февруари новия Видински митрополит. Най-много гласове получиха Драговитийският епископ Даниил - 27 гласа, и Мелнишкият епископ Герасим - 26 гласа. Всеки от останалите трима кандидати за нов митрополит на Враца е получил по два гласа. Това са Белоградчишкият епископ Поликарп,\nАгатополският епископ Йеротей и Константийският епископ Яков. Епархийските избори във Видин  се състояха под ръководството на Врачанския митрополит Григорий. Изборите преминаха при безпрецедентно полицейско присъствие ,вкл. и жандармерия. Привърженици на епископ Поликарп, с плакати и скандирания под прозорците на митрополията, баха организирали молитвено бдение, докато  се провеждаше изборът \n\n\n                    ", "date": "2018.01.28", "title": "Драговитийския епископ Даниил и Мелнишкия епископ Герасим са кандидатите за митрополит на Видин"}
{"url": "http://www.monitor.bg/a/view/41573-10-000-%D0%B7%D0%B5%D0%BB%D0%B5%D0%BD%D0%B8-%D0%B1%D0%B8%D0%BB%D0%B5%D1%82%D0%B0-%D0%BF%D1%80%D0%BE%D0%B4%D0%B0%D0%B4%D0%B5%D0%BD%D0%B8-%D0%B7%D0%B0-%D1%87%D0%B0%D1%81%D0%BE%D0%B2%D0%B5-%D0%B2-%D0%A1%D0%BE%D1%84%D0%B8%D1%8F/", "text": "40 сигнала за лоша миризма са постъпили от миналата нощ в Бургас\n                    Над 10 000 билета са продадени от сутринта до 12 часа вчера, след като общината обяви влизане в сила на една от мерките за справяне със замърсяванета на въздуха в столицата.\n\n\"За съжаление през последните три - четири дни, както бяха и прогнозите, се получиха сериозни превишения на нивата на фини прахови частици. За първи път вчера пуснахме в обръщение и така наречения \"зелен билет\", който цели повече хора да слязат от личните си автомобили и да използват градския транспорт.\"\nТова заяви столичният кмет Йорданка Фандъкова след празника по случай 20 години от пускането в експлоатация на първия участък на софийското метро.\n\n\"Ще се предприемат и други мерки, за да се разсеят тези емисии, в това число и рестриктивни мерки\", допълни още тя.\n\n\"Каквито и мерки да предприемем, ако все повече хора не се включват лично в тези инициативи, трудно ще можем да се справим с това предизвикателство\", категорична беше Фандъкова.\n\nСтоличният кмет съобщи, че се работи и по дългосрочна програма с мерки срещу мръсния въздух, като най- голямата мярка е разширяване на метрото. От думите й стана ясно, че около 300-400 000 души дневно използват метрото, като това помага да се спестяват 75 000 тона годишно емисии, а с пускането на третата линия на метрото ще се спестят около 90 000 тона емисии.\n\nПразникът беше отбелязан на метростанция \"Константин Величков\". На него присъстваха бившият кмет Стефан Софиянски, Ангел Попов - заместник-министър на транспорта, директорът на „Метрополитен“ Стоян Братоев, общински съветници, депутати, граждани на столицата.\n\nГолямо струпване на автомобили има в района на Златните мостове на Витоша, съобщи БНР. Екипи на общинска полиция не позволяват преминаването им и така се образуват задръствания.\n\nОсвен в София въздухът е опасно мръсен и в Бургас, Смолян, Пловдив, Перник, Благоевград, Плевен, Велико Търново и Русе.\n\nБлизо 40 сигнала за лоша миризма са постъпили от миналата нощ на зеления телефон на РИОСВ и при дежурните на гражданска защита в Бургас, съобщиха от там. Уведомени са дежурните диспечери в рафинерията. Те са изпратили факс, в който се казва, че всички производства с вредни емисии са спрени и няма превишение на допустимите норми на замърсяване. Тяхното обяснение за лошия въздух в Бургас е, че мъглата задържа вредните вещества ниско над града.\n\nОт Регионалната инспекция по околната среда и водите - Бургас съобщиха, че са започнали емисионно обследване качеството на атмосферния въздух, съвместно с Регионална лаборатория. Ще бъдат извършени измервания в жилищните комплекси на града ,както и кв. \"Долно Езерово.\n\n \n                    ", "date": "2018.01.28", "title": "10 000 зелени билета продадени за часове в София"}
{"url": "http://www.monitor.bg/a/view/11053-%D0%A1%D0%BB%D0%B5%D0%B4-%D1%82%D1%80%D0%B8-%D0%B4%D0%BD%D0%B8-%D0%B8%D0%B7%D1%82%D0%B8%D1%87%D0%B0-%D0%B2%D0%B0%D0%BB%D0%B8%D0%B4%D0%BD%D0%BE%D1%81%D1%82%D1%82%D0%B0-%D0%BD%D0%B0-%D1%81%D1%82%D0%B0%D1%80%D0%B8%D1%82%D0%B5-%D0%B3%D0%BE%D0%B4%D0%B8%D1%88%D0%BD%D0%B8-%D0%B2%D0%B8%D0%BD%D0%B5%D1%82%D0%BA%D0%B8/", "text": "\n                    Валидността на годишните винетки за 2017 г. изтича в сряда, 31 януари. Новите стикери се продават в 3 000 разпространителски пункта, като 372 бр. са с денонощен режим на работа. Това са големите бензиностанции, офисите на „Български пощи“, областните пътни управления и гранично контролно-пропускателните пунктове, припомнят от Агенция „Пътна инфраструктура” (АПИ).\n\nТази година, цените на всички винетки за леки автомобили остават непроменени. Годишната е 97 лв., месечната 30 лв., а седмичната 15 лв. За първи път има и тримесечна винетка за леките коли. Цената й е 54 лв.\n\nТя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер.\n\nЗа първи път годишната винетка за всички превозни средства важи за срок от една година от датата на купуването й, т. е. ако шофьор си купи стикер например на 3 март 2018 г., когато тръгва на път за Националния празник, то той\n\nще важи до 2 март 2019 г. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази.\n\nОт пускането в разпространителската мрежа на винетките за 2018 г. до сега са продадени 597 905 стикера от всички видове и за всички категории превозни средства. Начислените приходи са над 49 млн. лв. От тях 35,7 млн. лв. са от шофьорите на леки автомобили, а около 13,3 млн. лв. от останалите видове МПС.\n\nНай-търсените винетки за 2018 г. от шофьорите на леки автомобили до момента са годишните - 346 928 бр., следват седмичните - 104 903 бр., месечните - 13 541 бр., и тримесечните - 1 994 бр. От шофьорите на МПС Категория 1 и 2 най-предпочитани са дневните винетки - 98 856 бр., следват месечните - 16 652 бр., седмичните - 7 986 бр., и годишните - 7 045 бр., показва статистиката на АПИ.\n\nНа Дирекция „Социално подпомагане“ са предоставени 164 075 бр. годишни винетки за леки автомобили на стойност 15 915 275 лв., които са за сметка на АПИ.\n                    ", "date": "2018.01.28", "title": "След три дни изтича валидността на старите годишни винетки"}
{"url": "http://www.monitor.bg/a/view/45156-%D0%9C%D1%8A%D0%B6-%D0%B1%D0%B5%D1%80%D0%B5-%D0%B4%D1%83%D1%88%D0%B0-%D0%B2-%D0%B1%D0%BE%D0%BB%D0%BD%D0%B8%D1%86%D0%B0-%D1%81%D0%BB%D0%B5%D0%B4-%D0%BA%D0%BB%D0%B0%D0%BD%D0%B5-%D0%BA%D1%80%D0%B0%D0%B9-%D0%A1%D0%B8%D0%BC%D0%B8%D1%82%D0%BB%D0%B8/", "text": "\n                    41-годишен мъж е приет в МБАЛ-Благоевград с прободна рана в гърба след скандал в село край Симитли. Нападателят е задържан, информира БГНЕС.\n\nИнцидентът е станал към 01.30 часа след полунощ в село Полена. След употреба на алкохол двамата мъже се скарали, нападателят излязъл, след малко се върнал и нанесъл с нож прободна рана под лопатката в гърба на 41-годишния. Той е от село в община Струмяни, в Полена имал приятелка, която посетил.\n\nПострадалият Емил Д. е приет към 2 часа в Спешно-приемно отделение на МБАЛ-Благоевград с 4-5 сантиметрова рана в гърба. Засегнат е белият му дроб. Настанен е в отделението по хирургия.\n\nНападателят е задържан, причините за инцидента се изясняват от ПУ-Симитли. \n                    ", "date": "2018.01.28", "title": "Мъж бере душа в болница след клане край Симитли"}
{"url": "http://www.monitor.bg/a/view/18841-%D0%90%D0%BF%D0%B0%D1%80%D1%82%D0%B0%D0%BC%D0%B5%D0%BD%D1%82-%D0%BF%D0%BE%D0%B4-%D0%BD%D0%B0%D0%B5%D0%BC-%D0%BD%D0%BE%D0%B2%D0%B0%D1%82%D0%B0-%D0%BA%D1%83%D0%BB%D1%82%D1%83%D1%80%D0%B0/", "text": "\n                    Живеещ от отдаване на недвижимости под наем, без да притежаваш нито един имот? Възможно е и го доказват десетки, а може би и стотици предприемчиви, предимно младежи, които успяват да изпълнят съдържанието на думата рентиер, без да имат ценни книжа, акции и нито един нотариален акт, като много често дори самите те живеят в жилище под наем. Данни от столицата и по-големите градове показва практика на дългосрочно наемане и краткосрочно и средносрочно преотдаване на жилищна площ. Така един наемател се превръща в наемодател на 7, 8 и повече жилища.Увеличеното предлагане на имоти в столицата и областните градове из страната доведе през годините до задръстване на пазара на наемите, което пък наложи и преструктуриране на свободните жилищни фондове, за да могат да носят печалба, а не да трупат загуби.Дългосрочните наематели постепенно започнаха да излизат от пазара на наемите, защото се ориентираха към купуване на жилища. Родителите на студенти от провинцията, които следват в София, Пловдив или Варна предпочитат да купят апартамент в университетския център, вместо да плащат за наем. Сметките са, че ако се вземе тристаен с кухня във Варна, хем ще има къде да живее наследникът, хем в други две стаи може да пусне съквартиранти, които или ще му носят средства за преживяване и покриване на разходите по образование, или ще изплащат кредита по инвестицията, направена от родителите.На мястото на студентите наематели се появиха нови категории клиенти. С навлизането на нискотарифните авиокомпании на първо място столицата, но също така и Варна, Пловдив и Бургас се превърнаха в атрактивни дестинации за уикенд и неколкодневен туризъм. Голяма част от тази категория туристи предпочита настаняването в апартаменти или апартхотели, съчетаващи удобствата на хотела с уюта на дома. \"Собственик на апартамент като този в София (с една спалня) получава от отдаването му под наем средно 3600 лева на месец\" - рекламира услугите си един от водещите световни хотелски портали, като така насърчава нови потребители да регистрират свободни имоти в мрежата. Само в Booking.com към момента обявените места за настаняване в София са над 740, като 515 от тях са апартаменти, а повече от 100 са се появили в менюто на портала през последните няколко месеца. Дори във вътрешността на страната, където оборотите са по-малки, празно почти няма. При 40 регистрирани обекта в Шумен 20 от тях са получили резервации само през изминалата седмица. А един обект оперира едновременно средно в повече от 7-8 мрежи.Пречка пред още по-бързото развитие на пазара е недоверието на хазяите, които имат нужда от възпитаване на нова наемателска култура. Най-честият страх е да не понесат материални щети след гостите за една нощ, въпреки че самите портали гарантират несполуките по два начина - чрез застраховки или чрез правото наемодателят да вземе от клиента гаранция до освобождаването на имота.На нова култура има да се учат и клиентите, защото въпреки големия брой сделки с настаняване през интернет портали голяма част от пътуващите у нас боравят само с хотели, към които има табели на улицата и рецепции и не се налага да \"рискуват\", залагайки лични данни и номера на банкови карти в мрежата. \n\n\n                    ", "date": "2018.01.28", "title": "Апартамент под наем - новата култура "}
{"url": "http://www.monitor.bg/a/view/6635-%D0%A4%D1%80%D0%B5%D0%BD%D1%81%D0%BA%D0%B8-%D0%BC%D0%B8%D0%BD%D0%B8%D1%81%D1%82%D1%8A%D1%80-%D0%BE%D0%B1%D0%B2%D0%B8%D0%BD%D0%B5%D0%BD-%D0%B2-%D0%B8%D0%B7%D0%BD%D0%B0%D1%81%D0%B8%D0%BB%D0%B2%D0%B0%D0%BD%D0%B5/", "text": "\n                    Секс скандал разтресе френския кабинет през уикенда. За пореден път след лятото на 2017 г., 46-годишна жена подава обвинение в изнасилване срещу министъра на държавната дейност и бюджета на Франция Жералд Дарманен. Парижката прокуратура ще даде ход на делото всеки момент. Разследването е поверено на криминалната полиция и се провежда за втори път, основавайки се на подадена жалба от предполагаема жертва на политика. Жената според френския в. Монд се казва Софи Спац. Тя е изпратила писмо до прокуратурата, обвинявайки 35-годишния Дарманeн в изнасилване. Спац твърди, че инцидентът се е случил преди около десет години.Както уточнява агенцията, през юни 2017 г. същата жена отново се е опитала да започне досъдебно производство срещу Дарманeн, но то е било закрито, след като тя е отказала да се яви в съда и да даде показания. \"Делото беше възобновено на 22 януари, за да може тя да бъде разпитана\", казаха източници на АФП.Самият Дарманeн категорично отрича тези обвинения и вече дори е подал ответен иск, обвинявайки жената в клевета. Дарманен не е говорил публично след последното обвинение.Сега обаче жената твърди, че ще стигне до край и ще се бори за правата си.Според „Паризиен“, доскоро момиче на повикване, Софи Спац поискала през 2009 г. да изчисти съдебното си досие, в което пишело, че има обвинения за изнудване. Като симпантизантка на Съюза за народно движение и жена за инженер тя потърсила помощта на редица политици от партията. В крайна сметка била приета от тогава 26-годишния Жералд Дарманен, който и обещал да и даде препоръка, но само ако и тя му помогне. Той поискал от нея да отидат заедно в нощен клуб и в хотелска стая. Тя се заключила в банята, но разбрала, че сексът е неизбежен и все пак излязла и се отдала на Дарманен. Няколко месеца по-късно получила препоръката си. Спац искала да се оплаче в полицията, но не го направила, докато през май 2017 г. Дарманен не се оказал член на правителството. Това поощрило жената да се оплаче.В неделя френският премиер Едуар Филип обяви пълната си подкрепа за Дарманен. Филип е разговарял в събота вечер с Дарманен и двамата са се разбрали.Дарманен е с безупречно досие досега. Член на републиканската партия, той е бил кмет на Туркоан. Изключен е, след като се присъединява към движението на Макрон.Медиите обаче припомнят, че още през лятото м. г. имаше скандали с министри от близкото обкръжение на Еманюел Макрон. Министърът на териториалното планиране Ришар Фернан бе отстранен заради злоупотреби. Феран беше дясната ръка на Макрон по време на президентската кампания.\n                    ", "date": "2018.01.28", "title": "Френски министър обвинен в изнасилване "}
{"url": "http://www.monitor.bg/a/view/13496-%D0%9C%D0%B0%D1%80%D0%B8%D1%8F-%D0%98%D0%BB%D0%B8%D0%B5%D0%B2%D0%B0-%D0%BF%D0%BE%D0%BA%D0%B0%D0%B7%D0%B0-%D0%B1%D0%B5%D0%B1%D0%B5%D1%82%D0%BE/", "text": "\n                    Броени дни след като роди първия си наследник, Мария Илиева сподели радостта си с фенове в социалните мрежи. Певицата публикува кадър, на който държи ръчичката на малкия Александър. „Моето всичко! Александър“, написа изпълнителката на „Нека вали“ под умилителната снимка.Илиева даде живот на първородния си син миналия четвъртък. Бащата Георги Михайлов, който е с 12-години по-млад от певицата, присъства на щастливото събитие. Двамата обмислят да отгледат наследника си извън пределите на България. „Пътувам доста и не изключвам опцията да живея извън България.Европа е твърде малка, за да придаваме съдбовна важност на местоживеенето си.“, сподели наскоро пред сп. Eva Илиева. Запознати издават, че най-вероятно семейството ще стегне куфарите за Белгия, където 26-годишният студент върти собствен бизнес.\n\n\n                    ", "date": "2018.01.28", "title": "Мария Илиева показа бебето"}
{"url": "http://www.monitor.bg/a/view/69979-%D0%93%D1%80%D0%B5%D1%88%D0%BD%D0%BE%D1%82%D0%BE-%D0%B2%D1%8A%D0%B7%D0%BF%D0%B8%D1%82%D0%B0%D0%BD%D0%B8%D0%B5-%D0%BD%D0%B0-%D0%9A%D0%B0%D0%BC%D0%B5%D1%80%D1%8A%D0%BD-%D0%9F%D0%BE%D1%81%D1%82-%D1%82%D1%80%D0%B8%D1%83%D0%BC%D1%84%D0%B8%D1%80%D0%B0-%D0%B2-%D0%A1%D1%8A%D0%BD%D0%B4%D0%B0%D0%BD%D1%81/", "text": "\n                    „Грешното възпитание на Камерън Пост“ на режисьорката Дезире Акхаван спечели голямата награда на международния филмов фестивал в Сънданс. Лентата проследява събитията в живота на тийнейджърка, принудена да премине през \"терапия\", след като е била хваната в сексуална връзка с \"кралицата на абитуриентския бал\" на своето училище. В главната роля влиза младата звезда Клоуи Грейс Морец, която провела откровени разговори с истински жертви на спорните програми за \"сексуалното превъзпитаване\" на гейовете в САЩ. „Благодаря ви, че споделихте историята си и разкрихте тъмнината в нея“, признателна е 20-годишната актриса.\n\nНаградата на Сънданс за най-добра режисура отиде при Александра Бомбах за творбата й On Her Shoulders, разказваща за млада язидка, успяла да оцелее след сексуалното робство, на което е подложена от джихадисти.\n\nЗа най-добър чуждестранен филм беше отличен турският Butterflies на Толга Карачелик, а призът за най-добър чуждестранен документален филм отиде при Of Fathers and Sons на сирийския режисьор Талал Дерки.\n\n \n                    ", "date": "2018.01.28", "title": "„Грешното възпитание на Камерън Пост“ триумфира в Сънданс"}
{"url": "http://www.monitor.bg/a/view/86374-%D0%A4%D0%B5%D0%B4%D0%B5%D1%80%D0%B5%D1%80-%D1%81-6%D0%B0-%D1%82%D0%B8%D1%82%D0%BB%D0%B0-%D0%BE%D1%82-%D0%9C%D0%B5%D0%BB%D0%B1%D1%8A%D1%80%D0%BD-%D0%B8-20%D0%B0-%D0%BE%D1%82-%D0%A8%D0%BB%D0%B5%D0%BC%D0%B0/", "text": "\n                    Роже Федерер спечели титлата на Откритото първенство на Австралия по тенис след победа на финала над Марин Чилич (Хърватия) с 6:2, 6:7(5), 6:3, 3:6, 6:1 за малко повече от 3 часа игра.Това е 20-а титла от Големия шлем за швейцареца и 6-а на Australian Open, с което той се изравни с Новак Джокович и Рой Емерсън, които също имат по 6. \n\n\n                    ", "date": "2018.01.28", "title": "Федерер с 6-а титла от Мелбърн и 20-а от Шлема"}
{"url": "http://www.monitor.bg/a/view/18003-%D0%A1%D1%82%D0%BE%D1%82%D0%B8%D1%86%D0%B8-%D0%B4%D0%B5%D1%86%D0%B0-%D0%B8-%D1%84%D0%B5%D0%BD%D0%BE%D0%B2%D0%B5-%D0%B8%D0%B7%D0%BF%D0%B0%D0%B4%D0%BD%D0%B0%D1%85%D0%B0-%D0%B2-%D0%B5%D1%83%D1%84%D0%BE%D1%80%D0%B8%D1%8F-%D0%BD%D0%B0-%D1%82%D1%80%D0%B5%D0%BD%D0%B8%D1%80%D0%BE%D0%B2%D0%BA%D0%B0-%D1%81-%D0%93%D1%80%D0%B8%D1%88%D0%BE-%D0%B2-%D0%A5%D0%B0%D1%81%D0%BA%D0%BE%D0%B2%D0%BE/", "text": "\n                    „Дойдох в България, за да играя на турнира в София. Не прелетях 11 хиляди километра, само за да ви зарадвам“, пошегува се Гришо. Въпреки това обаче голямата дилема дали ще може да играе или не в София все още съществува. „Още не знам резултатите от медицинските тестове. Искрено се надявам да са добри“, каза Григор около 12 часа в неделя на кортовете в Хасково. Резултатите обаче се очакват до края на деня, уточни Григор.„Баща ми е направил много за клуба в последните месеци. Много ми харесват условията тук. Щастлив съм, че клубовете са пълни с деца, голямо предизвикателство е да си пример за тях. Изключително съм радостен тук, сред тях“, каза още световният номер 4 от утре.Присъствието на Григор предизвика не само еуфория, но и на моменти достигна границата на психоза.Заради претоварване на металната трибуна над корта, на който играеше Григор, жандармерията спря достъпа на хора в залата. Въпреки протестите на стотици фенове, униформените останаха непреклонни. „Не можем да пускаме повече хора. Трибуната е натежала много. Няма да допуснем да стане трагедия. Пълно е с деца и хората. Бъдете разумни и ни разберете“, обърнаха се жандармеристите към напиращите фенове.Гришо дойде за открита тренировка и изигра демонстрационен мач срещу няколко групи деца. Той играеше в едното поле, а децата се редуваха да посрещат неговите удари в другата част на корта. Григор беше в превъзходно настроение, усмивката не слизаше от лицето му, виждаше се, че искрено се радва, че си у дома. Около стотина, дошли от всички краища на България, имаха късмета да разменят по няколко топки със своя идол. Гришо приветстваше всяка отиграна от малчуганите топка.След края на откритата тренировка игрището се напълни с деца, които искаха автографи и селфита със своя идол. Плътно охраняван от няколко жандармеристи, Григор стигна до сградата на тенис-кортовете. Там тълпата от деца го последва вътре. Униформените обаче въдвориха ред и пускаха родители и малчугани на малки групи.Още тази година тенисът ще влезе в детските градини на Хасково. Най-малките ще могат да се занимават с топки и ракети по два часа на ден. Това съобщи президентът на хасковския клуб по тенис „Хасково 2015“ Йордан Йорданов. В този клуб Гришо е картотекиран под номер 1, а баща му тренира бъдещите звезди.\n\n\n                    ", "date": "2018.01.28", "title": " Стотици деца и фенове изпаднаха в еуфория на тренировка с Гришо в Хасково"}
{"url": "http://www.monitor.bg/a/view/74260-%D0%9C%D0%B0%D1%88%D0%B0-%D1%81%D0%B5-%D0%B7%D0%B0%D0%BB%D1%8E%D0%B1%D0%B8-%D1%81-%D0%B1%D1%80%D0%B8%D1%82%D0%B0%D0%BD%D1%81%D0%BA%D0%B8-%D0%BF%D1%80%D0%B5%D0%B4%D0%BF%D1%80%D0%B8%D0%B5%D0%BC%D0%B0%D1%87/", "text": " Александър Гилкс вече има един развод зад гърба си\n                    Петкратната победителка от турнирите от Големия шлем и бивша първа ракета в света Мария Шарапова си има нов приятел. Повече от две години след края на последната си сериозна връзка, с българската тенис звезда Григор Димитров, рускинята отново е обвързана.Или поне така твърдят медиите в родината ѝ, както и няколко европейски таблоиди. Според информациите, Шарапова се среща с английския предприемач Александър Гилкс. Двамата бяха засечени на летището в Лос Анджелис, след отпадането на Маша от Откритото първенство на Австралия. Те кацнали заедно, а след това се качили заедно в такси, което не останало незабелязано от папараците.До момента и двамата не са потвърдили официално връзката си, но това не пречи на спекулациите да се ширят.Александър Гилкс е основател на една от най-популярните аукционни къщи във Великобритания, а запознанството му с Мария станало на изложба в Ню Йорк.Последните дълги връзки на Шарапова бяха със сръбския баскетболист Саша Вуячич, за когото дори бе сгодена. След това от 2012 до 2015 година тя бе с Григор Димитров.Самият Александър пък вече има един брак зад гърба си. През 2012 г той се жени за модната дизайнерка Миша Нону, с която се познавали от дълго време. Бракът им обаче просъществува едва 4 години, като двамата се развеждат през октомври 2016 г.Гилкс е близък приятел с принцовете на Англия Уилям и Хари, с които се засича по време на следването им в колежа Итън. Александър дори присъства на годежа на Уилям с Кейт Мидълтън, придружаван от по-малкия си брат Чарли, който пък се познава с Пипа Мидълтън.Именно от Итън предприемачът получава и влечението си към изкуството. Заради студентските си работи той прави дълги пътувания с няколко месечен престой в Санкт Петербург, като пише тема за съветската култура и политика.В днешно време обаче 38-годишният Александър Гилкс живее в Манхатън, макар да е всъщност гражданин на света.\n\n\n                    ", "date": "2018.01.28", "title": "Маша се залюби с британски предприемач"}
{"url": "http://www.monitor.bg/a/view/72623-%D0%94%D0%BE%D0%BD%D1%81%D0%BA%D0%B8-%D1%81%D1%82%D0%B0%D0%BD%D0%B0-%D1%88%D0%B0%D0%BC%D0%BF%D0%B8%D0%BE%D0%BD-%D0%B8-%D0%B2%D0%B7%D0%B5-%D0%BF%D0%BE%D0%BA%D0%B0%D0%BD%D0%B0-%D0%B7%D0%B0-%D0%A1%D0%BE%D1%84%D0%B8%D1%8F-%D0%9E%D1%83%D0%BF%D1%8A%D0%BD/", "text": "\n                    Александър Донски стана шампион на държавното лично първенство за мъже на закрито, което завърши днес в зала „София“. Във финалната среща той победи с 3:6, 6:3, 6:4 Александър Лазов и дублира титлата си от предната година. Освен приза, Донски си осигури и участие в основната схема на турнира от сериите АТР 250 DIEMA XTRA Sofia Open 2018. Както е ясно, организаторите решиха да дадат последната „уайлд кард“ за надпреварата на този, който спечели държавната титла, за да направят интригата в шампионата по-голяма.За да триумфира с първото място Донски последователно победи Златан Палазов, Александър Лазаров, Васил Младенов и Александър Лазов.Другият национал, който ще играе в „София Оупън“ - Димитър Кузманов, пък спечели първа титла за сезона в турнирите от сериите \"Фючърс\" на ITF. Поставеният под номер 4 Кузманов се наложи над осмия в схемата хърватин Мате Делич с 6:3, 6:4 на финала на надпреварата на твърди кортове в турския курорт Анталия с награден фонд от 15 хиляди долара.Това е 13-а титла в кариeрата на пловдивчанина, който започна 2018-а с девет победи в първите си десет мача. Преди седмица Кузманов достигна до финала на друг турнир в Анталия, но загуби.\n\n\n                    ", "date": "2018.01.28", "title": "Донски стана шампион и взе покана за „София Оупън“"}
{"url": "http://www.monitor.bg/a/view/79875-%D0%9D%D0%B5%D0%B2%D0%B5%D1%80%D0%BE%D1%8F%D1%82%D0%B5%D0%BD-%D0%A4%D0%B5%D0%B4%D0%B5%D1%80%D0%B5%D1%80-%D0%B2%D0%B7%D0%B5-20%D0%B0-%D1%82%D0%B8%D1%82%D0%BB%D0%B0-%D0%BE%D1%82-%D0%A8%D0%BB%D0%B5%D0%BC%D0%B0-%D0%9E%D0%91%D0%9E%D0%91%D0%A9%D0%95%D0%9D%D0%98%D0%95/", "text": "Халеп на системи в болница след загубата при жените\n                    Швейцарският маестро Роже Федерер спечели 20-а титла в кариерата си в 30-ия си финал на турнирите от Големия шлем, след като защити трофея от Откритото първенство на Австралия по тенис. На финала той победи хърватина Марин Чилич с 6:2, 6:7(5), 6:3, 3:6, 6:1. Двубоят се игра при затворен покрив на \"Род Лейвър Арина\" заради горещото време в Мелбърн и продължи малко повече от 3 часа.Федерер вече има в кариерата си шест титли от Australian Оpen и се изравни по този показател с Рой Емерсън (Авл) и Новак Джокович (Сър). Той има също осем трофея от \"Уимбълдън\", пет от US Open и една от \"Ролан Гарос\".На 36 години и 173 дни Федерер е вторият най-възрастен тенисист с титла от Шлема след Кен Розуел (Авл), който спечели трофея в Мелбърн на 37 г.\"Толкова съм щастлив, това е невероятно. Беше дълъг ден, радвам се, че всичко завърши страхотно. Спечелването на този трофей е като приказка за мен. Всичко започна от миналата година и продължава през тази. Благодаря на Марин Чилич, той се представи страхотно\", каза Маестрото след победата.Чилич игра за трети път за трофея в турнирите от Големия шлем след титлата си на US Open през 2014 г. и финала на \"Уимбълдън\" през миналия сезон.В понеделник хърватинът ще измести Григор Димитров от третото място в световната ранглиста на АТР. Федерер остава втори, но вече ще е на 155 т. от лидера Рафаел Надал.Ден преди това титлата при жените спечели Каролин Вознячки (Дан) с победа на финала над Симона Халеп (Рум) със 7:6(2), 3:6, 6:4. Освен първа купа от Шлема, чаровната датчанка си осигури и първото място в световната ранглиста, като измества именно Халеп. Румънката пък прекара нощта след финала в болница в Мелбърн, където бе поставено на системи заради обезводняване на организма.\n\n\n                    ", "date": "2018.01.28", "title": "Невероятен Федерер взе 20-а титла от Шлема (ОБОБЩЕНИЕ)"}
{"url": "http://www.monitor.bg/a/view/63661-%D0%A0%D0%B5%D0%B0%D0%BB-%D0%BE%D1%82%D0%BD%D0%B5%D1%81%D0%B5-%D1%81-41-%D0%92%D0%B0%D0%BB%D0%B5%D0%BD%D1%81%D0%B8%D1%8F-%D0%91%D0%B5%D0%BD%D0%B7%D0%B5%D0%BC%D0%B0-%D1%81%D1%8A%D1%80%D0%B4%D0%B8%D1%82-%D0%BD%D0%B0-%D0%97%D0%B8%D0%B4%D0%B0%D0%BD/", "text": "\n                    „Реал“ (М) излезе от шока след отпадането за Купата на краля, като спечели с 4:1 шампионатното дерби с „Валенсия“. На „Местая“ головете за победителите вкараха Кристиано Роналдо (на два пъти от дузпа), Марсело и Тони Кроос, а за „прилепите“ се разписа Санти Мина. Така „Реал“ съкрати на 16 точки разликата с лидера „Барселона“, като се завърна на четвъртото място в класирането.Мачът ще се запомни и с пореден любопитен момент около звездата Кристиано Роналдо. След гола на Марсело в радостта си португалецът му бръкна в задника. Снимката се превърна в истински хит в социалните мрежи и за минути събра хиляди споделяния. Освен това камерите уловиха още един любопитен момент, когато треньорът Зинедин Зидан смени Карим Бензема. Френският нападател бе бесен от това решение и отказа да поздрави своя треньор, след което захвърли подадената му дреха. След края на мача обаче Зидан се опита да неглижира конфликта. “Реакцията на Бензема ли? Всички футболисти се ядосват, когато биват вадени от терена, защото им се играе. Това е нещо нормално, разбирам го”, сподели треньорът на „Реал“, чийто стол сериозно се клати заради колебливите изяви този сезон. За момента Зидан все още се радва на подкрепа от собственика Флорентино Перес, като истински важното изпитание пред испанския колос ще бъдат осминафиналите от Шампионската лига срещу ПСЖ. Ако „Реал“ отпадне, Зидан със сигурност ще бъде принуден да напусне отбора, защото това на практика би означавало нулев откъм трофеи сезон.В същото време кръгът в Испания ще се запомни и с един куриоз по време на мача между „Еспаньол“ и „Леганес“ (2:3). Защитникът на каталунците Марио Ермосо си вкара два автогола, а след това успя частично да се реваншира, като се разписа и във вратата на съперника.\n\n\n                    ", "date": "2018.01.28", "title": "„Реал“ отнесе с 4:1 „Валенсия“, Бензема сърдит на Зидан"}
{"url": "http://www.monitor.bg/a/view/38700-k%D0%BB%D0%BE%D0%BF-%D0%BE%D1%82%D1%87%D0%B0%D1%8F%D0%BD-%D1%81%D0%BB%D0%B5%D0%B4-%D0%BE%D1%82%D0%BF%D0%B0%D0%B4%D0%B0%D0%BD%D0%B5%D1%82%D0%BE-%D0%B7%D0%B0-%D0%A4%D0%90-%D0%9A%D1%8A%D0%BF/", "text": "\n                    За трета поредна година „Ливърпул“ отпадна в 4-тия кръг на ФА Къп, като се сбогува с поредната си мечта за трофей този сезон. \"Червените\" загубиха с 2:3 от „Уест Бромич“ на \"Анфилд\", въпреки че поведоха с 1:0 след гол на Фирмино, а след това бразилецът пропусна и дузпа. Това е втори пореден разочароващ резултат за „Ливърпул“, след като преди няколко дни отборът отстъпи с 0:1 на аутсайдера „Суонзи“ във Висшата лига. След отпадането треньорът на „Ливърпул“ Юрген Клоп не скри отчаянието си, като призна, че няма обяснение за спада във формата на тима. „Не можем да играем по този начин в защита, просто не можем!, ядосан бе Клоп. - Сами сме си виновни. Нямам обяснение за тази слаба серия, но ще поговоря с момчетата и се надявам още в следващия мач да се реваншираме на феновете“, добави германският специалист.\n\n\n                    ", "date": "2018.01.28", "title": "Kлоп отчаян след отпадането за ФА Къп"}
{"url": "http://www.monitor.bg/a/view/24151-%D0%93%D1%83%D0%B0%D1%80%D0%B4%D0%B8%D0%BE%D0%BB%D0%B0-%D1%81%D0%B5-%D0%B8%D0%B7%D1%86%D0%B5%D0%BF%D0%B8-%D0%9D%D1%8F%D0%BC%D0%B0%D0%BC%D0%B5-%D0%BF%D0%B0%D1%80%D0%B8-%D0%B7%D0%B0-%D0%B3%D0%BE%D0%BB%D0%B5%D0%BC%D0%B8-%D0%B7%D0%B0%D0%BF%D0%BB%D0%B0%D1%82%D0%B8/", "text": "\n                    Мениджърът на „Манчестър Сити“ Пеп Гуардиола разбуни духовете в Англия с нелепо изказване. Испанският специалист се изцепи, че „гражданите“ нямат достатъчно пари за бомбастични трансфери и големи заплати, коментирайки преминаването на Алексис Санчес в градския съперник „Юнайтед“. „Ние не сме като тях и не можем да си позволим заплати извън бюджета - коментира Гуардиола. - Ние не сме плащали по 80-100 милиона за един играч. Истината е, че в момента не можем да даваме подобни суми“, допълни испанският специалист. Медиите в Англия пък веднага извадиха факти, за да покажат глупостта в изказването на Гуардиола. А числата са категорични – откакто е поел „Манчестър Сити“, клубът е номер 1 по похарчени пари за трансфери. Донякъде Гуардиола обаче е прав, тъй като той предпочита да пазарува играчи, които струват около 50-60 милиона паунда, но сумарно сумите са рекордни в историята на футбола.\n\n\n                    ", "date": "2018.01.28", "title": "Гуардиола се изцепи: Нямаме пари за големи заплати"}
{"url": "http://www.monitor.bg/a/view/24686-%D0%A0%D0%B0%D0%B4%D0%BE%D1%81%D0%BB%D0%B0%D0%B2-%D0%AF%D0%BD%D0%BA%D0%BE%D0%B2-%D1%87%D0%B5%D1%82%D0%B2%D1%8A%D1%80%D1%82%D0%B8-%D0%BD%D0%B0-%D0%B2%D1%82%D0%BE%D1%80%D0%B8%D1%8F-%D1%81%D1%82%D0%B0%D1%80%D1%82-%D0%B2-%D0%91%D0%B0%D0%BD%D1%81%D0%BA%D0%BE/", "text": "Треньорът Джоко: Добър резултат, доказа, че е част от елита\n                    Най-добрият български сноубордист Радослав Янков завърши на 4-о място във втория паралелен гигантски слалом от Световната купа в Банско. Чепеларецът се класира за 1/8-финалите със 7-о време от квалификациите - 1:16,96 мин., по-бавно с 0,97 сек. от най-бързия - Невин Галмарин (Швейц). Това, за разлика от петъчния старт, му осигури шанс да се бори за отличията.На осминафинала Янков изпревари със сериозна разлика от 0,73 сек. швейцареца Каспер Флюч. В четвъртфинала пък победи под оглушителните възгласи на феновете си от трибуните словенеца Рок Маргуч, който не успя да финишира. На полуфинала обаче направи малка грешка в средната част на трасето и загуби от италианеца Едвин Корати с 0,34 секунди. Това го прати в малкия финал срещу австриеца Андреас Промегер, но на по-бавното синьо трасе. Съперникът му беше по-сигурен по червената писта, дръпна още в горната част и запази аванс от 0,67 секунди до финала. Така Янков остана на крачка от подиума, което обаче не промени особено настроението на неговите почитатели по трибуните, които го изпратиха с овации.Първи в Банско стана Невин Галмарини, който отново на синьо трасе спечели златото с категорична победа над Корати с 1,41 секунди.\"Много съм доволен, че днес завърших така - призна след края на надпреварата Радослав Янков. - Четвърто място преди зимната олимпиада е добро постижение. Може би трасето не ми позволи да постигна повече. Не можех да избирам трасе заради времето си. Но това е сноубордът, всеки път този сезон има различен победител. Ето, за Галмарини, който е лидер за Световната купа, това е едва втора победа. Благодаря на публиката, тя ми даде много сили.\"\"Добър резултат, макар че не бих казал успех, но със сигурност е много по успешно представяне от това в петък - коментира пък личният треньор на Янков Георги Атанасов - Джоко. - Радо доказа, че е част от елита, това е обещаващо преди игрите в Пьончан. Сега ни чакат 4 дни почивка, имахме много напрегнат сезон, направихме 8 старта и тя ще ни е много необходима.\"Другите трима българи отпаднаха още след първия манш в квалификациите. Станислав Вангелов стана 46-и, Михаил Кръшняк - 47-и, Димитър Ганичев - 52-ри.В генералното класиране Галмарини води с 5530 т., пред Роланд Фишналер (Ав) с 3516 и Андрей Собольов (Рус) с 3346. Янков е 6-и с 3030. За малката купа в паралелния гигантски слалом Галмарини е първи с 4810 т., пред Промегер - 2780, Александер Пайер (Ав) – 2560, и Янков - 2510 точки.При жените най-добрата българка Теодора Пенчева финишира на 25-о място с 1:26.95 минута, което е най-доброто й класиране за сезона.Победителка стана олимпийската шампионка от Сочи'14 Юлия Дуймовиц (Ав), която изпревари в големия финал Рамона Хофмайстер (Гер) при първата си победа за сезона. Трета е Селина Йорг (Гер), по-бърза от Глория Котник (Укр) в малкия финал.Австрийката Забине Шьофман пък напусна надпреварата на носилка. Тя падна при спускането си на 1/4-финала срещу Котман, блъсна служител на организаторите и удари главата си в кол от предпазните мрежи. Заради нея състезанието беше спряно за кратко, а после, вече седнала, беше откарана от спасител на носилка в медицинския пункт.\n\n\n                    ", "date": "2018.01.28", "title": "Радослав Янков четвърти на втория старт в Банско"}
{"url": "http://www.monitor.bg/a/view/66872-%D0%9C%D0%B8%D0%BD%D0%B8%D1%81%D1%82%D1%8A%D1%80-%D0%9A%D1%80%D0%B0%D0%BB%D0%B5%D0%B2-%D0%BE%D1%87%D0%B0%D0%BA%D0%B2%D0%B0-%D1%81%D0%B8%D0%BB%D0%BD%D0%BE-%D0%BA%D0%B0%D1%80%D0%B0%D0%BD%D0%B5-%D0%B2-%D0%9F%D1%8C%D0%BE%D0%BD%D1%87%D0%B0%D0%BD/", "text": "\n                    \n                                        Министърът на младежта и спорта Красен Кралев се надява на силно представяне на Радо Янков в Пьончан. „Получи се фантастично състезание, коментира той на пистата в Банско. - За пореден път федерацията по ски и Банско показаха, че могат да правят състезания от най-високо ниво. Имахме шансове за по-добро класиране тук, но да се надяваме, че това ще стане в Пьончан. Пожелавам на Радо да бъде максимално концентриран. Там трябва да е спокоен и нещата ще се получат“, каза Кралев.Президентът на федерацията по ски Цеко Минев остана много доволен от всичко. „Това, което направихме, е на топниво. Радо наистина даде всичко и трябва да му стискаме палци. Че не премина квалификациите в петък, бе малшанс. Като цяло той е един от четирима-петима състезатели, които се отличават от останалите. Двамата с Джоко са на прав път“, коментира Минев. \n                    \n                                    ", "date": "2018.01.28", "title": "Министър Кралев очаква силно каране в Пьончан"}
{"url": "http://www.monitor.bg/a/view/68775-%D0%A5%D0%B8%D1%80%D1%88%D0%B5%D1%80-%D0%BD%D0%B5%D0%B4%D0%BE%D1%81%D1%82%D0%B8%D0%B6%D0%B8%D0%BC-%D0%B8-%D0%B2-%D0%93%D0%B0%D1%80%D0%BC%D0%B8%D1%88/", "text": "Шифрин не успя да стане №1 в слалома\n                    \n                                        Марсел Хиршер (Ав) спечели 55-а си победа за Световната купа по ски алпийски дисциплини и се качи за 120-и път на подиума след като спечели гигантския слалом в Гармиш-Партенкирхен Гер). Шесткратния носител на кристалния глобус дръпна с аванс от 0,63 сек. пред Тед Лигети (САЩ) в първия манш и с 0,94 пред Алекси Пентюро (Фр). После пак с първо време във втория - 1:21,54 мин. събра 2:40,18 и остана недостижим за съперниците си. Втори на 1,57 сек. от сънародника си завърши Мануел Фелер, а трети на 1,69 - олимпийският шампион от Сочи 2014 г. Тед Лигети.С 10-ия си успех за сезона, което е и личен рекорд, Хиршер събра 1254 т. в генералното класиране и вече води с 224 на Хенрик Кристоферсен (Нор), завършил в Гармиш четвърти. Трети със 716 е Аксел Лунд Свиндал.Лидерката в класирането при жените Микаела Шифрин (САЩ) пък изпусна шанса да вземе малкия глобус за най-добра в слалома далеч преди края на сезона, след като не завърши втория манш в Ленцерхайде (Швейц). Тя водеше след първото спускане с 0,65 сек. пред Уенди Холденер и с 0,83 пред Фрида Хансдотер, но във второто направи фатална грешка и отпадна.Първа стана Петра Влъхова (Слвк), 6-а след първия манш, на 1,12 сек. от американката, но с фантастичен най-добър резултат във втория - 55,00 сек. За нея тома беше 4-а победа и първа от 11 ноември до този момент. Втора стана Хансдофер, по-бавна с 0,10 сек., а трета - Холденер, на 0,52 сек.Шифрин води в генералното класиране с 1513 т., пред Холденер - 762 и Виктория Ребенсбург (Гер) - със 714. За слалома Шифрин запази лидерството си със 780 т., пред Влъхова – 545, и Хансдотер - 511.\n                    \n                                    ", "date": "2018.01.28", "title": "Хиршер недостижим и в Гармиш"}
{"url": "http://www.monitor.bg/a/view/40470-%D0%A7%D0%B5%D1%80%D0%BD%D0%B0%D1%82%D0%B0-%D1%81%D0%B8%D0%BB%D0%B0-%D0%BD%D0%B0%D0%BF%D1%83%D1%81%D0%BD%D0%B0-%D0%9B%D0%B5%D0%B2%D1%81%D0%BA%D0%B8/", "text": "\n                    Нападателят на „Левски“ Жуниор Мапуку няма да играе повече за клуба. Черната сила, както сам се нарича, беше продаден от собственика Спас Русев. Нападателят напусна лагера на „сините“ и замина за Япония, където новият му клуб е на лагер. Според непотвърдена информация новият тим на Мапуку е от Втора дивизия на Китай. В касата на „Левски“ пък ще влязат около 350 хиляди евро. Загубата на Мапуку определено няма да е удар по треньора Делио Роси, който разчита все по-рядко на него. Само преди ден „Левски“ привлече бразилския нападател Ривалдиньо, който се очаква да води атаката на тима през пролетта. Мапуку напуска България след 100 мача и 38 гола. От тях 74 срещи и 29 попадения са с екипа на „Берое“.\n\n\n                    ", "date": "2018.01.28", "title": "Черната сила напусна „Левски“"}
{"url": "http://www.monitor.bg/a/view/3419-%D0%91%D0%B0%D1%80%D1%82-%D0%BF%D0%BE%D0%B4%D0%BD%D0%BE%D0%B2%D0%B8-%D1%82%D1%80%D0%B5%D0%BD%D0%B8%D1%80%D0%BE%D0%B2%D0%BA%D0%B8-%D1%81-%D0%A6%D0%A1%D0%9A%D0%90%D0%A1%D0%BE%D1%84%D0%B8%D1%8F/", "text": "\n                    ЦСКА-София продължава по план с подготовката в Испания, а към нея се включиха Александър Барт и Александър Георгиев, които лекуваха травми, съобщиха от клуба чрез официалния си сайт. Въпреки че в контролата с „Динамо“ (Киев) се видя, че футболистите са много изморени от натоварванията по време на подготовката, тренировките продължават с пълен интензитет, реши треньорът Стамен Белчев.Състезателите, които играха през по-голямата част от мача, проведоха възстановително занимание. Единственият отсъстващ беше вратарят Слави Петров, който продължава да се лекува от грипа, който го повали преди няколко дни. Следващата контрола на ЦСКА-София е срещу „Спартак“ (Москва). Тя е насрочена за 18:30 часа на 31 януари (сряда) и ще се играе на стадион \"Естадио Мунисипал де ла Линея\". Двубоят ще бъде излъчен на живо по „Диема Спорт“ и ЦСКА ТВ.\n\n\n                    ", "date": "2018.01.28", "title": "Барт поднови тренировки с ЦСКА-София"}
{"url": "http://www.monitor.bg/a/view/13509-%D0%9C%D0%B0%D0%B3%D0%B4%D0%B0-%D1%81%D0%B5-%D0%B2%D1%80%D1%8A%D1%89%D0%B0-%D0%B2%D1%8A%D0%B2-%D1%84%D0%B8%D1%82%D0%BD%D0%B5%D1%81%D0%B0-40-%D0%B4%D0%BD%D0%B8-%D1%81%D0%BB%D0%B5%D0%B4-%D1%80%D0%B0%D0%B6%D0%B4%D0%B0%D0%BD%D0%B5%D1%82%D0%BE/", "text": "\n                    Фолкпевицата Магда ще се завърне към тренировките във фитнес залата само 40 дни, след като роди дъщеричката си Никол. Момиченцето се появи на бял свят в средата на месеца, а по време на бременността изпълнителката на „Неотразимата“ качила едва 12 килограма. „С нетърпение чакам да се върна в залата. Естествено, за това свое решение съм се посъветвала с моята лекарка. Няма да бързам с участията, но искам да ви споделя, че подготвям нова балада“, уточнява Магда.\n\nВ грижите за малката най-много й помагат майка й Николина и любимият й Владимир. Таткото присъствал на раждането, като дори документирал съдбоносния момент.\n\nДвамата с Магда до последно не искаха да знаят пола на бебето, макар да се надяваха то да е момче. Певицата се допита до астролог за датата на раждане, след като подобно предсказание е предвидило забременяването й през април.\n                    ", "date": "2018.01.28", "title": "Магда се връща във фитнеса 40 дни след раждането"}
{"url": "http://www.monitor.bg/a/view/80196-%D0%9F%D0%B8%D0%BE%D0%BD%D0%B5%D1%80%D1%8A%D1%82-%D0%BD%D0%B0-%D0%BC%D1%8E%D0%B7%D0%B8%D0%BA%D1%8A%D0%BB%D0%B0-%D1%83-%D0%BD%D0%B0%D1%81-%D1%87%D0%B5%D1%81%D1%82%D0%B2%D0%B0-85%D0%B3%D0%BE%D0%B4%D0%B8%D1%88%D0%BD%D0%B8%D0%BD%D0%B0-%D1%81-%D0%BA%D0%BE%D0%BD%D1%86%D0%B5%D1%80%D1%82-%D0%B8-%D0%BD%D0%BE%D0%B2%D0%B0-%D0%BA%D0%BD%D0%B8%D0%B3%D0%B0/", "text": "Проф. Светозар Донев пръв поставя творбите на Андрю Лойд Уебър в България\n                    Проф. Светозар Донев чества 85- годишнина с концерт и нова биографична книга. Днес от 16 часа в Музикалния театър ще бъде представена монографията „Светозар Донев – режисьорът”, издадена от Съюза на музикалните и танцови дейци и Фонд „13 века България”. Автор е музикалният критик Марин Бончев. Концертът „100 години оперета“ днес от 17 ч. В Музикалния театър е посветен на юбилея на изтъкнатия творец.Проф. Светозар Донев е един от доайените на Музикалния театър и негов директор в периодите 1960 – 1978 и 1996 – 2009 г. Бил е и начело на Софийската опера от 1981 до 1990 г. Сега той празнува и 65 години творческа дейност като режисьор. През дългата си кариера, която продължава и в момента, е реализирал над 250 постановки на опери, оперети и мюзикъли в България и в чужбина.В ДМТ „Стефан Македонски” е работил с най-големите имена на оперетата у нас – Мими Балканска, Видин Даскалов, Лиляна Кошлукова, Минко Босев, Лиляна Кисьова, Тинка Краева; композиторите Парашкев Хаджиев, Жул Леви, Димитър Вълчев, Александър Йосифов, диригента Росица Баталова, хореографа Фео Мустакова и много други звездни имена на българската музикална сцена.„Обичах всички в театъра – солисти, хористи, музиканти, сценични работници. Срещах се с тях и разговаряхме като равни. Опитвах се да им помагам с каквото мога. Макар че имам семейство, което много обичам, моето второ семейство беше Музикалният театър”, признава в книгата проф. Светозар Донев.Светозар Донев е роден на 29 януари 1933 г. в София. Завършва режисура в НАТФИЗ „Кръстьо Сарафов”, специализира в Лондон, Москва и Париж. Професор е по актьорско майсторство и оперна режисура в Националната музикална академия „Проф. Панчо Владигеров”.На сцената на Държавен музикален театър „Стефан Македонски” той е осъществил над 80 оперети и мюзикъли. Сред тях са „Принцесата на цирка”, „Царицата на чардаша”на Имре Калман, „Веселата вдовица” на Лехар. Пръв поставя мюзикъл на българска сцена - „Бел Ами” на Крайдер, а по-късно и „Моята прекрасна лейди” на Фредерик Лоу, който се играе шест години на сцената на Държавния музикален театър и има над 600 представления. На същата сцена през 90-те години под негова режисура са и първите постановки в България на мюзикълите на Андрю Лойд Уебър „Исус Христос - суперзвезда”, „Йосиф и фантастичната му пъстра дреха“, „Котки”, „Евита“ и др.Като директор на Музикалния театър Светозар Донев води трупата на турнета в Германия, Австрия, Швейцария, Дания. Между 2007 и 2009 г. солистите, хорът, балетът и оркестърът на театъра гостуват три пъти в Япония. Като гост-режисьор проф. Донев поставя в Чехия, Испания, Швейцария и Украйна „Така правят всички”, „Лучия ди Ламермур”, „Фаворитката”, „Дон Паскуале”, „Травиата”, „Риголето”, „Сирано дьо Бержерак”. С голям успех реализира оперите „Борис Годунов”, „Фалстаф”, „Силата на съдбата”, „Тоска”, „Луд гидия”, „Отвличане от сарая”, „Мария Десислава”, „Хан Крум Ювиги”, „Кармен” и други на сцената на Софийската опера.\n\n\n                    ", "date": "2018.01.28", "title": "Пионерът на мюзикъла у нас чества 85-годишнина с концерт и нова книга"}
{"url": "http://www.monitor.bg/a/view/89954-%D0%AF%D0%BD%D0%B0-%D0%9C%D0%B0%D1%80%D0%B8%D0%BD%D0%BE%D0%B2%D0%B0-%D1%81%D0%B5-%D0%B4%D0%B5%D0%B3%D0%B8%D0%B7%D0%B8%D1%80%D0%B0-%D0%BA%D0%B0%D1%82%D0%BE-70%D0%B3%D0%BE%D0%B4%D0%B8%D1%88%D0%BD%D0%B0-%D0%B1%D0%B0%D0%B1%D0%B0/", "text": "\n                    Дегизирана като 70-годишна баба, усвоила до съвършенство движенията на салсата – така се появи Яна Маринова по време на открит урок по танци, воден от Атанас Месечков в столичен мол. Събитието бе част от промо кампанията на филма „Привличане“, където актрисата отново демонстрира уменията си на дансинга. Пред изненаданите погледи на гостите на открития урок, Маринова изпълни някои от най-сложните поддръжки в салсата с Месечков, преди да премахне старателно положените грим и перука.\n\nАктрисата ще забие токче в киноафиша с „Привличане“ на 23 февруари. Сюжетът на лентата ще се завърти около опитите на група тийнейджъри да се изкачат на върха на хранителната верига в частно училище, а в униформите им се вмъкват Луиза Григорова и Радина Боршош. Именно битките на дансинга пък попадат в епицентъра на събитията. За ролята си на салса богиня Маринова работи отново с Атанас Месечков, когото по-паметливите зрители помнят от Dancing Stars. „Във филма има голям набор от хореографии, в момента ги изготвяме. Радина се справя прилично засега и се надявам с напредването на снимките да стане перфектна. Лично аз дублирам в основния танц главния герой и имам доста сложна салса с Яна Маринова. С нея партньорството е на доста високо ниво и съм сигурен, че драгият зрител ще бъде впечатлен от крайния резултат“, сподели наскоро пред „Монитор“ актьорът. Сред актьорите, взели участие в „Привличане“, са още Александър Сано, Башар Рахал, Койна Русева и др., като с малка, но ключова роля, ще се разпише и Николета Лозанова. Режисьор на проекта е Мартин Макариев („Вила Роза“, „Под прикритие“).\n                    ", "date": "2018.01.28", "title": "Яна Маринова се дегизира като 70-годишна баба"}
{"url": "http://www.monitor.bg/a/view/78227-%D0%A1%D1%82%D0%BE%D1%8F%D0%BD%D0%BA%D0%B0-%D0%B8-%D0%9C%D1%83%D0%BA%D0%B8-%D0%B8%D1%81%D0%BA%D0%B0%D1%82-15-000-%D0%BB%D0%B2-%D0%BE%D1%82-%D0%90%D0%B4%D1%80%D0%B8%D0%B0%D0%BD%D0%B0-%D0%90%D0%BD%D0%B4%D1%80%D0%B5%D0%B5%D0%B2%D0%B0/", "text": "\n                    Голямата българска актриса Стоянка Мутафова и дъщеря й Мария Грубешлиева-Муки ще искат 15 хиляди лева обезщетение, след като обвиниха колежката си Адриана Андреева в клевета. Повод за последната дрязга между тях станаха думите на Андреева, че Муки не се грижи добре за майка си, като й дава да яде единствено хляб и майонеза. Самата Мутафова се зарече, че думите са „откровени лъжи“.\n\n„Адрианината злоба е безгранична. Със Стоянка в момента сме в Русе на турне и се разбираме чудесно. Още едно осъждане ще има! А самата Адриана ме наричаше \"майка Тереза\", написа на свой ред разочарованата Муки в социалните мрежи.\n\nПрипомняме, че Андреева играеше дъщеря на комедийната ни фурия в „Госпожа Стихийно бедствие“. След като отказа да замине с Мутафова и Николай Атанасов – Шуши на турне в САЩ, организаторите внесоха иск срещу актрисата на стойност 4000 лв. Нейното място в постановката взе Ирен Кривошиева. „Адриана докога ще продължава, сега я е яд, че я игнорирахме, че Ирен продължава да играе с успех на нейното място, и почна точно сега да ръси глупости. Тя да се благодари, че аз спасих турнето в САЩ, когато се отказа в последния момент, а й бяха издали виза.”, коментира още Муки.\n                    ", "date": "2018.01.28", "title": "Стоянка и Муки искат 15 000 лв от Адриана Андреева"}
{"url": "http://www.monitor.bg/a/view/7126-%D0%98%D0%BA%D0%BE%D0%BD%D0%BE%D0%BC%D0%B8%D1%81%D1%82%D0%BA%D0%B0-%D0%B8-%D0%B0%D0%B1%D0%B8%D1%82%D1%83%D1%80%D0%B8%D0%B5%D0%BD%D1%82%D0%BA%D0%B0-%D0%BF%D1%80%D0%BE%D1%82%D1%8F%D0%B3%D0%B0%D1%82-%D1%80%D1%8A%D0%BA%D0%B0-%D0%BA%D1%8A%D0%BC-%D0%9C%D0%B8%D1%81-%D0%A1%D0%BE%D1%84%D0%B8%D1%8F/", "text": "\n                    Икономистка и абитуриентка ще влязат в надпреварата за титлата на Мис София, която ще се проведе в столичния клуб Illuzion на 8 февруари. Момичетата, класирали се в челната тройка от конкурса, ще получат възможността да се включат в националния подбор на българските представителки на Мис Вселена и Мис Свят. Красавиците ще бъдат оценявани от професионално жури, начело на което ще застане единствената ни сънародничка, явявала се и на двата най-големи световни форуми - Венета Кръстева. „Поканил съм към оценяващите да се присъедини и Евгени Минчев. Има голям интерес към конкурса тази година, като само за няколко дни над 20 момичета се записаха за кастинга“, коментира пред „Монитор“ лицензиантът на Мис Вселена и Мис Свят у нас Страхил Гановски.\n\nВ журито на столичния конкурс по красота ще бъде и Вероника Стефанова. Тя представи страната ни на Мис Свят в Китай преди няколко месеца, а в рамките на форума успя да привлече към благотворителната си кауза и председателката на конкурса Джулия Морли. През следващите месеци двете ще работят в сътрудничество за изграждането на международен дом за страдащите от хранителни разстройства у нас.\n\nСлед като феновете на Мис Вселена я определиха за свой фаворит в независима класация, свързана с конкурса в Лас Вегас, Николета Тодорова също ще даде гласа си за Мис София 2018.\n                    ", "date": "2018.01.28", "title": "Икономистка и абитуриентка протягат ръка към Мис София"}
{"url": "http://www.monitor.bg/a/view/37793-%D0%A5%D0%B0%D0%B9%D0%B4%D0%B5-%D0%B4%D0%B0-%D1%81%D0%B8-%D1%85%D0%BE%D0%B4%D0%B8%D0%BC-%D0%BD%D0%B0-%D1%81%D0%B5%D0%BB%D0%BE/", "text": "„Скъпи наследници“ радва с патриотични идеи за бизнес в сюжета и комедиен каст с персонажи ала „Оркестър без име“ \n                    Кой не иска да живее в село като Бели Вит? В „Скъпи наследници“ кадрите от птичи поглед показват жестока природа и къщи, изваяни от лещенски майстори, като само гледката е достойна за картичка и изпива бутилка вино. На терен край един от снимачните сетове - язовир „Пчелина“, откриваме приток на сърфисти, а не иманяри, шайка роми вандали или редови пияници на пикник с блажни вестници. Между щайгите с пресен чесън и пакети с боб в смесения магазин ви очаква свадлива, но кокетна блондинка (София Бобчева), а кръчмарката Снежа (Искра Донова) със сигурност получава покана за еротична фотосесия между разливането на всеки две ракии. Имаме и местен хубавец – Борис (Орлин Павлов), чиито подбуди да експлоатира популярността си като алпинист в комерсиална посока са изцяло патриотични. Целта му е да превърне Бели Вит в притегателен център за фенове на екстремните спортове и семейства с деца, нуждаещи се от терапия след тежки травми на ски пистата. Изключително добрата операторска работа и идеята  са само част от предпоставките да си кажем „Хайде да си ходим на село“, гледайки сериала на bTV. Балансът между актьорски каст, порция лафове на персонаж и българщината в сюжета – от пеещите баби клюкарки по пейките до традициите, до горския шаман на доброто баба Злата (Цветана Манева), е великолепен. И като бонус към всичко това е видимо с просто око, че от медията не са пестили нито лев, за да превърнат адаптацията по хърватската теленовела „Каквото и да струва“ в истинско събитие за едва прохождащия пролетен тв сезон.Фактът, че  - час, който повечето активно трудещи се зрители посрещат или в офиса, или в задръстване на път за вкъщи, изглеждаше рисков само на пръв поглед. Търсачите на добри тв истории, които знаят как се държи компютърна мишка, не държат да гледат епизода в реално време. Те са наясно, че могат да наваксат пропуснатото на btvplus.bg, при това без досадните реклами и напълно безплатно. Две седмици след старта на „Скъпи наследници“ сме повече от сигурни, че трафикът към този сайт е скочил поне тройно. Ако една от целите е била с инвестицията в подобен кинопродукт да разработи алтернативните източници на съдържание от bTV, то тя е абсолютно успешна. Същото важи и за разширяването на прайм тайма в слота преди централната емисия новини. „Скъпи наследници“ вече е по-обсъждан от прашките на Николета Лозанова в Инстаграм, а от поредицата са извъртени едва 10 епизода – историята търпи развитие до колосалните 170, което със сигурност значи плавно, но неизбежно увеличаване на зрителските орди пред малкия екран.Какво ни вълнува в историята, която заставя едно отчуждено семейство да заживее на село, за да се добере до завидното наследство от над милион евро? Гласът на тази жена действа по-хипнотизиращо от небесносиньото в очите й. Койна е актьорска класа с характер, в който самураят среща хулигана в битка срещу посредствеността. В нея има проклетия, в най-добрия смисъл, която сценаристите тук са проектирали суперуспешно в еманципираната Милица – дъщерята на бай Дочо, която от „обичливо дете“ се превръща в безкомпромисна кучка и фактът, че мъжът й я зарязва заради секретарката си, само изостря зъбите й. Когато не съска по ъглите на двора на бащината си къща в опит да саботира роднините си в битка за парите в завещанието, Русева криви изящните си глезени с токчета по калдъръмените улици, строява в две редици безхаберния си син-пиколо-личен асистент Светослав (адмирации за Петко Венелинов) и оплита в мрежите си кметския наместник Цв-то (Веселин Калановски).  Безспорното откритие на сериала е дебютантката Даяна Ханджиева в ролята на Катерина. Студентката по реклама в НБУ е кръстена на принцесата на Уелс и само за две седмици в ефира на bTV показва потенциал, който в близко бъдеще може да я превърне в една истинска лейди на БГ киното. Играта на Даяна е органична, лека и убедителна като оферта за мохито при 40 градуса на сянка. Тя е абсолютен антидот на хибридите между киборг и силиконови свлачища, налагани агресивно от медиите като „секссимвол“. Даяна е всичко, което младата българка с потенциал извън обсега на риалити форматите и евтиния скандал трябва да бъде – духовит събеседник, талантливо същество с чувство за самоирония и жена, чиито чар и усмивка могат да те заковат толкова силно, колкото и крошето й. За героите на Валентин Танев и Георги Кадурин Иван и Косьо, важи с пълна сила лафът на Къци Вапцаров „Без очила не чувам“. Като представители на селското ловно сдружение те са страна по завещанието на бай Дочо и основната им цел е да хванат някой от наследниците му в издънка. Това ги вкарва в куп нелепи ситуации, от слухтенето с уокмен под прозореца на Дочеви, през обстрела на двора им с кокошки до играта на папараци зад храстите в търсене на компрометиращи улики. Двамата са като Киркор и Гарабет от вицовете, наивно експанзивни в селския си шпионаж, милички и едновременно с това юнашки докачливи на тема честолюбие, жени и гори. Героите им делят освен един чифт очила и гротескния ореол на малките хора от култови комедии като „С деца на море“ и „Оркестър без име“. В „Скъпи наследници“ звучи българска музика. Абстрахираме се от „Още малко“ – парчето, което Орлин Павлов изпълнява като основна тема на сериала. В колите на героите, в кръчмата и в магазина звучат парчета на Графа и артистите му от „Монте мюзик“. Надяваме се скоро тази рамка на крос промоция между bTV и хитмейкъра, който е и треньор в „Гласът на България“, скоро да се разчупи и да чуем и други имена. Факт е обаче, че парчетата на Вензи, Михаела Филева и Графа звучат яко интегрирани в сюжета на сериала, а това несъмнено вдига поне с милиметър рейтинга на БГ музиката като цяло.\n\n\n                    ", "date": "2018.01.28", "title": "Хайде да си ходим на село "}
{"url": "http://www.monitor.bg/a/view/3885-%D0%95%D0%BC%D0%B8%D0%BB%D0%B8%D1%8F-%D1%81%D0%BC%D0%B5%D0%BD%D0%B8-%D0%9A%D0%BE%D0%BA%D0%BE-%D0%94%D0%B8%D0%BD%D0%B5%D0%B2-%D1%81-%D0%B0%D1%80%D0%B0%D0%B1%D1%81%D0%BA%D0%B8-%D0%BC%D0%B8%D0%BB%D0%B8%D0%BE%D0%BD%D0%B5%D1%80/", "text": "Певицата се носи на крилете на любовта с бизнесмена Жорж Башур от няколко месеца\n                    Година след като сложи край на брака си с Коко Динев, Емилия разкри, че отново се носи на крилете на любовта. Новият мъж до нея е бизнесменът с арабски корени Жорж Башур, като искрата между тях пламнала преди няколко месеца. „Още веднъж държа да отбележа, че по време на раздялата ни с Коко нямаше трети човек – нито от негова, нито от моя страна.\n\n \n\nНас ни разделиха битовизмите\n\n \n\nотношението по-скоро. Човекът, който бе до мен, не се държа така, сякаш аз съм първата, най-важната. А аз него го поставях на първо място“, откровена бе изпълнителката на „Смелите си имат всичко“ пред Нова тв. Емилия е категорична, че е мечтаела за „приказната“ любов, на която се радва в момента, още от дете: „Жорж е моята сродна душа. По скалата от 1 до 10 го обичам 16“.\n\nПрипомняме, че Емилия и Динев финализираха връзката си едва девет месеца след като посрещнаха втората си обща рожба – дъщеричката им Мира. Въпреки че крахът не се дължи на изневяра, певицата признава, че славата му на полова шпага във фолксредите винаги е тежала на връзката им. „Така и не се засякохме – когато той ме обичаше до болка, аз бях на друг етап и обратното“, обяснява Емилия.\n\nЗа факта, че има нов мъж до себе си звездата загатна още преди месец, когато медиите отново я хвърлиха в обятията на бившия й съпруг. „По принцип не съм от хората, които дават обяснения за каквото и да било, но заради човека до мен, почитателите ми и хората, които ме обичат, държа да подчертая, че с Константин Динев не сме заедно вече почти една година и това продължава да е така.\n\n \n\nПродължаваме с уважение\n\n \n\nнашите отношения заради това, което сме имали и заради нашите деца, но само като техни родители. Свободна съм да обичам и да продължа живота си напред“, обясни тогава певицата.\n\nЧувството, че загърбва миналото си в името на по-добро бъдеще, тя реализира и в песента си „По-силна ставам“, която се появи на бял свят преди дни. „Парчето е готово от година и половина и мои приятели ме съветваха да я пусна още тогава. При мен обаче нещата сякаш трябва да са истински преживяни, да съм цялата в рани“, разкри още Емилия.\n                    ", "date": "2018.01.28", "title": "Емилия смени Коко Динев с арабски милионер"}
{"url": "http://www.monitor.bg/a/view/46140-%D0%A2%D1%80%D1%8A%D0%BC%D0%BF-%D1%81%D0%B5-%D0%B7%D0%B0%D1%80%D0%B5%D1%87%D0%B5-%D0%B7%D0%B0-%D1%80%D0%B5%D1%88%D0%B8%D1%82%D0%B5%D0%BB%D0%BD%D0%B8-%D0%B4%D0%B5%D0%B9%D1%81%D1%82%D0%B2%D0%B8%D1%8F-%D1%81%D1%80%D0%B5%D1%89%D1%83-%D1%82%D0%B0%D0%BB%D0%B8%D0%B1%D0%B0%D0%BD%D0%B8%D1%82%D0%B5-%D0%B7%D0%B0%D1%80%D0%B0%D0%B4%D0%B8-%D0%B0%D1%82%D0%B5%D0%BD%D1%82%D0%B0%D1%82%D0%B0-%D0%B2-%D0%9A%D0%B0%D0%B1%D1%83%D0%BB/", "text": "\n                    Американският президент Доналд Тръмп призова всички страни да предприемат решителни действия срещу талибаните, които извършиха пореден терористичен акт в Кабул, предадe ДПА.\"Всички страни трябва да предприемат решителни действия против талибанското движение и терористичната инфраструктура, която ги подкрепя\", посочи Тръмп в изявление, разпространено от пресслужбата на Белия дом. \"Осъждам подлото нападение в Кабул, в резултат на което загинаха голям брой цивилни лица, а стотици бяха ранени\", подчерта американският държавен глава. \"Този кървав терористичен акт още повече укрепва нашата решимост и решимостта на нашите афганистански партньори. Жестокостта, към която прибягва талибанското движение, няма да постигне своята цел\".Броят на жертвите от самоубийствения атентат в афганистанската столица Кабул нарасна до 103, а 253 души са ранени. Това съобщи телевизия \"Толо нюз\", като се позова на вътрешното министерство. Сред жертвите са поне петима полицаи, а 30 служители на реда са ранени, посочи министърът на вътрешните работи Ваис Ахмад Бармак.Няма пострадали български граждани при терористичната атака. Служителите в българската дипломатическа мисия в Афганистан са невредими, информират от външното ведомство.В нападението са участвали две линейки, според записи от охранителни камери, каза той. Те са се придвижили заедно до паркинга на болница \"Джамхуриат\", след като шофьорите говорили с полицаи. Едната линейка преминала през първия контролен пункт, след което заминала. Втората линейка изчакала 20 минути на паркинга на болницата, след което минала до втория контролен пункт, който води до стара сграда на министерството на вътрешните работи, офиси на Европейския съюз и посолството на Индия. След това автомобилът бил взривен. Все още не е ясно точно коя е била целта на нападението.В Афганистан е обявен общонационален траур. Талибаните поеха отговорност за нападението, което е втората голяма атака в Кабул за седмица. При акция срещу хотел в града миналата събота бяха убити най-малко 20 души, включително 14 чужденци.Президентът Доналд Тръмп по традиция ще се съсредоточи върху икономиката и вътрешните работи на страната по време на първото си годишно обръщение към двете камари на Конгреса “За състоянието на съюза”, което ще изнесе на 30 януари.Това съобщи в събота пред журналистите високопоставен представител на администрацията. „Главното послание в речта на Тръмп “За състоянието на съюза” ще бъде насочено към създаването на защитена, силна и горда Америка“, отбеляза представителят, издавайки петте основни теми, които президентът ще засегне - икономика, търговия, имиграция, инфраструктура и национална сигурност. “Изказването му ще бъде посветено на това къде сме сега, накъде се движим и на чия страна искаме да бъдем\", допълни още той. Освен това, американският лидер ще отдели голяма част от словото си на своите \"рекордни постижения\" и то с „пълна искреност“, както твърди представителят на изпълнителната власт.\"Президентът ще изнесе реч, акцентираща върху обединяващите ни американски ценности и патриотизъм\", уточни представителят на Вашингтонската администрация пред журналистите. Според изнесената от него информация Тръмп ще представи още \"възхода на икономиката на страната, която ще се развива в полза на всички прослойки на населението, в полза на всички \"с високи или ниски доходи\". Държавният глава ще посвети също така речта си на увеличаващите се работни места, фондовите пазари, както и данъчната реформа, приета в края на миналата година. Той ще призове законодателите към конкретни действия и сътрудничество с изпълнителната власт.Според представителя на администрацията във Вашингтон, Тръмп ще обяви програмата си за модернизация на инфраструктурата в САЩ на стойност 1,7 трилиона долара, която ще бъде публикувана малко след речта му. \"Президентът ще коментира плана за възстановяване на износените инфраструктурни съоръжения и как той ще бъде приложен в най-кратки срокове\", каза той.Белият дом планира да реализира изграждането на пътища, мостове и тръбопроводи в цялата страна, като съкрати средствата за опазване на околната среда. Програмата ще промени и процеса по одобрение на проектите за изграждането на тръбопроводни маршрути и стена на границата с Мексико. Указът също така ще ограничи възможностите на Националната паркова служба да възпрепятства плановете на правителството за развитие на инфраструктура по места дори като Гранд каньон в Аризона.По отношение на имиграцията на 30 януари американският президент ще представи поредният си проект за имиграционна реформа, която, наред с всичко останало, ще включва премахването на лотарията за зелена карта, както и ще елиминира възможността 1,8-те милиона нерегистрирани имигранти, пребиваващи в страната от деца, да получат гражданство.Концепцията включва и други значителни ограничения на имиграционния поток, както и заделяне на 25 милиарда долара за създаването на фонд за финансиране на мерките, насочени към осигуряване на защитата по границите, включително изграждането на стена между САЩ и Мексико. Търговия Във връзка с търговията Тръмп ще изтъкне необходимостта от \"справедливи и взаимноизгодни търговски отношения\" с други страни. Според представителя на Белия дом основните точки, които президентът ще засегне са същите, по които той изложи мнението си и по време на речта си в Давос.\"Коментирайки националната сигурност, президентът ще обсъди възстановяването на въоръжените сили на страната, връщането към политиката на мир чрез демонстрация на сила, усилията си за победа на терористите по цял свят, както и внасянето на яснота по отношение на нашите приятели и врагове\", обобщи информаторът. Според него Тръмп ще повдигне и темата за КНДР по време на обръщението си, което ще продължи около час. По правило президентите използват ежегодните си послания, за да представят своята визия за ситуацията в страната и да очертаят приоритетните направления на външната и вътрешната политика. Съобщенията в “За състоянието на съюза” се разглеждат като програма за законодателна дейност на Конгреса. Основната част от речта е традиционно посветена на икономическата ситуация.\n\n\n                    ", "date": "2018.01.28", "title": "Тръмп се закани на талибаните, произнася реч за състоянието на съюза"}
{"url": "http://www.monitor.bg/a/view/89580-%D0%98%D1%81%D0%BF%D0%B0%D0%BD%D0%B8%D1%8F-%D1%81%D0%BF%D1%8A%D0%B2%D0%B0-%D0%9F%D1%83%D1%87%D0%B4%D0%B5%D0%BC%D0%BE%D0%BD-%D0%B4%D0%B0-%D0%BF%D0%BE%D0%B5%D0%BC%D0%B5-%D0%BB%D0%B8%D0%B4%D0%B5%D1%80%D1%81%D1%82%D0%B2%D0%BE%D1%82%D0%BE-%D0%B2-%D0%9A%D0%B0%D1%82%D0%B0%D0%BB%D1%83%D0%BD%D0%B8%D1%8F/", "text": "\n                    Каталунският лидер в изгнание Карлес Пучдемон се е обърнал към испанския Върховен съд с искане да му бъде разрешено да присъства на сесията на парламента на автономната област Каталуния, където сепаратистите се надяват да го преизберат за президент, предаде ДПА.В събота Върховният съд в Мадрид забрани той да бъде избран за каталунски лидер, ако не присъства лично на парламентарното заседание във вторник. Ако обаче реши да се върне в Испания от Белгия, където избяга през октомври заради решението му да обяви независимост на Каталуния в нарушение на испанското законодателство, той може да бъде арестуван още при влизането си в страната.За решението на Пучдемон да се обърне към съда с искане да бъде допуснат на парламентарното заседание в Барселона е съобщил неговият заместник Хосеп Рул.Съботното заседание на Върховния съд, свикано по искане на правителството в Мадрид, взе решението си за Пучдемон след 8-часови дебати. Правителството на премиера Мариано Рахой оспори пред съда самото повторно номиниране на Пучдемон за нов лидер от каталунския парламент, избран след вота в края на декември. Това искане обаче постигна само частичен успех. Стигна се до юридически компромисно решение - кандидатурата на Пучдемон не е изцяло незаконна, но бе поставено условие за неговото присъствие в страната.Според ДПА не е съвсем ясно какво точно иска Пучдемон сега: временно снемане на обвиненията срещу него, т.е. право да се завърне без да бъде обвинен, или повторен опит за виртуална кандидатура - т.е. от дистанция, по интернет. Рул не даде пояснение по казуса. Той не отговори и на въпроса дали Пучдемон ще се завърне, ако искането му за специално разрешение бъде отхвърлено. \n\n\n                    ", "date": "2018.01.28", "title": "Пучдемон моли Мадрид да го пусне да се върне в Барселона"}
{"url": "http://www.monitor.bg/a/view/5307-%D0%A1%D1%82%D0%B8%D0%B2-%D0%A3%D0%B8%D0%BD-%D0%BF%D0%BE%D0%B4%D0%B0%D0%B4%D0%B5-%D0%BE%D1%81%D1%82%D0%B0%D0%B2%D0%BA%D0%B0-%D0%BE%D1%82-%D0%9D%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B8%D1%8F-%D0%BA%D0%BE%D0%BC%D0%B8%D1%82%D0%B5%D1%82-%D0%BD%D0%B0-%D0%A0%D0%B5%D0%BF%D1%83%D0%B1%D0%BB%D0%B8%D0%BA%D0%B0%D0%BD%D1%81%D0%BA%D0%B0%D1%82%D0%B0-%D0%BF%D0%B0%D1%80%D1%82%D0%B8%D1%8F-%D0%B7%D0%B0%D1%80%D0%B0%D0%B4%D0%B8-%D1%81%D0%B5%D0%BA%D1%81-%D1%81%D0%BA%D0%B0%D0%BD%D0%B4%D0%B0%D0%BB/", "text": "\n                    Хазартният магнат Стив Уин подаде оставка от поста финансов председател на Националния комитет на Републиканската партия след обвинения в сексуален тормоз и посегателства, предаде Асошиейтед прес.\nПредседателката на Националния комитет на Републиканската партия Рона МакДаниъл заяви в прессъобщение, че е приела оставката му.\n76-годишният милиардер, който е собственик на веригата казина Уин Ризортс, е взел решение да се оттегли от поста след публикация във в. \"Уолстрийт джърнъл\" от 26 януари, в която редица жени го обвиняват в сексуален тормоз и сексуални посегателства. Той отрича тези обвинения.\nУин е един от водещите спонсори на Републиканската партия и оглавяваше усилията за събиране на средства през първата година от мандата на президента Доналд Тръмп.\n                    ", "date": "2018.01.28", "title": "Стив Уин подаде оставка от Националния комитет на Републиканската партия заради секс скандал "}
{"url": "http://www.monitor.bg/a/view/21511-%D0%98%D1%82%D0%B0%D0%BB%D0%B8%D0%B0%D0%BD%D1%86%D0%B8-%D0%B8%D0%B7%D0%BF%D1%80%D0%B0%D1%82%D0%B8%D1%85%D0%B0-%D0%BF%D1%80%D0%B5%D0%BC%D0%B0%D0%B7%D0%B0%D0%BD%D0%BE-%D0%BA%D1%83%D1%87%D0%B5-%D1%81-%D1%84%D0%B0%D0%BA%D0%B5%D0%BB%D0%BD%D0%BE-%D1%88%D0%B5%D1%81%D1%82%D0%B2%D0%B8%D0%B5/", "text": "\n                    Факелно шествие в памет на куето Ринго превзе в събота вечерта улиците на южния италиански град Бишеле, който се намира до пристанщната метрополия Бари. Бяло-кафевият мелес бил премазан по вечерно време в средата на миналата седмица от скъп джип, чийто шофьор го карал с бясна скорост по един от централните булеварди. Полицията издирва собственика на возилото, който според предварителната информация най-вероятно е от друго населено място.\n\nАко се вярва на местните медии, то причината за изразената със стотици факли тъга по Ринго е обичта към него на жителите на Бишеле. За които кучето не е било просто домашен, а истински уличен любимец, който бил оставен да си живее свободно в центъра на града и да спи, където си поиска. За него се грижели всички – собствениците на кафенета и кръчми му оставяли пред заведенита си храна в пластмасова чинийка, момчета и момичета му купували кремвирши и други лакомства, шофьори често го качвали в колите си да го разходят. И петгодишният меселес се чувствал част от голямото семейство на жителите на Бишеле, като въобще не се страхувал да сложи лапи на всеки прозорец на автомобил, отворен пред муцунката му. Нещо повече – бяло черният любимец порода „улична превъзходна“ бил и кавалер, тй като винаги придружавал до дома им погалили го по главата възрастни дами. Кучето носело голяма радост и на малчуганите, с които играело на топка, на гоненка, криеница и т.н. За пишещото братство в Бишеле и Бари пък уличният любимец било израз на свободата и любовта, които всички желаем, но които за жалост радко ни се случват.\n\nУчастниците във факелното шествие сформираха нарочен комитет, който ще поиска от общината да кръсти на името на Ринго някоя от градинките в Бишеле за разходка на домашни любимци. А най-натъжените му приятели поискаха неговият убиец да бъде наказан, ако евентуално бъде открит.\n                    ", "date": "2018.01.28", "title": "Италианци изпратиха премазано куче с факелно шествие "}
{"url": "http://www.monitor.bg/a/view/12514-%D0%91%D0%B8%D0%BB-%D0%93%D0%B5%D0%B9%D1%82%D1%81-%D0%BD%D0%B0%D0%BB%D0%B8%D0%B2%D0%B0-40-%D0%BC%D0%BB%D0%BD-%D0%B7%D0%B0-%D0%BF%D0%B5%D1%80%D1%84%D0%B5%D0%BA%D1%82%D0%BD%D0%B0%D1%82%D0%B0-%D0%BA%D1%80%D0%B0%D0%B2%D0%B0/", "text": "\n                    Магнатът и гуру в технологиите Бил Гейтс сменя фокуса и ще се отдаде на фермерство, като налее милиони долари в генетични изследвания за това как да бъде създадена перфектната крава, която ще произвежда повече мляко и ще бъде в състояние да издържа на температурни промени повече от сегашните оригинали.Създателят на Microsoft е инвестирал 40 млн. долара в организация с нестопанска цел Глобалния алианс за ветеринарномедицински препарати (GALVmed), базирана в шотландската столица Единбург. Хората там се занимават с изследвания на ваксинирането и генетиката на добитъка.Идеята на Гейтс е кравите да дават мляко като европейска крава и да издържа на топлина като африканска, пояснява в. \"Ню Йорк Таймс\".\"Ефектът от всеки долар, който харчим за тази цел, е изключително висок. Може да имате крава, която е четири пъти по-продуктивна със същата способност за оцеляване\", посочва Гейтс .Въпреки че не е ясно как точно ще бъдат създадени тези крави, Гейтс вече предложи създаването на крави чрез изкуствено осеменяване.Дарението, направено чрез благотворителната му фондация \"Бил и Мелинда Гейтс\", е част от по-голяма инвестиция, която включва и субсидия от британския Департамент за международно развитие.Пред BBC Гейтс заяви, че е развълнуван преди предстоящото си посещение в Единбург. \"Виждам как ръководството на Обединеното кралство в областта на научните изследвания и иновациите не само облагодетелства Великобритания, но и се стреми да подобри живота на най-бедните райони в света\".Въпреки че специалисти по климатичните промени предупреждават, че кравите и производството на млечни продукти могат да доведат до по-нататъшно влошаване на състоянието на околната среда, Гейтс казва, че те могат да помогнат за намаляване на глобалната бедност и глад:\"Въпреки че мнозина се питат как светът може да посрещне апетита си за животински продукти без да унищожи околната среда, факт е, че много бедни хораразчитат на едър рогат добитък, обяснява Бил Гейтс.Само преди половин година основателят на „Майкрософт“ Гейтс и основателят на „Върджин атлантик“ Ричард Брансън решиха да инвестират заедно с бившия президент на „Дженерал мотърс“ Джак Уелч в стартиращия бизнес с изкуствено месо. Предприемачите вложиха средства в новата компания „Мемфис мийт“, която има успешни опити за отглеждане в изкуствена среда на месо от мускулни животински клетки.\n\n\n                    ", "date": "2018.01.28", "title": "Бил Гейтс налива $40 млн. за перфектната крава "}
{"url": "http://www.monitor.bg/a/view/2420-%D0%90%D1%80%D0%B5%D1%81%D1%82-%D0%B7%D0%B0-%D0%BD%D0%B0%D0%B2%D0%B0%D0%BB%D0%BD%D0%B8-%D0%B2-%D0%9C%D0%BE%D1%81%D0%BA%D0%B2%D0%B0/", "text": "\n                    Руската полиция задържа над 40 души от различни региони, където са организирани акции в подкрепа на идеята за бойкот на президентските избори на 18 март, съобщи сайтът \"ОВД-инфо\", цитиран от Би Би Си.\n\nЗадържан е и организаторът на протести срещу изборите - опозиционният политик Алексей Навални. Руската полиция е влязла в московския му офис и е започнала разпити. Това съобщи Ройтерс, позовавайки се на кадри, разпространени в интернет от поддръжници на Навални. Роман Рубанов, един от последователите на опозиционера, посочва в социални медии, че полицаите са заявили, че разследват съобщения за бомба в офиса.\n\nАкции под надслов \"Стачка на избирателите\" според него самия имаше в неделя в 118 града из цяла Русия. По думите му в 80 на сто от случаите митингите са разрешени от местните власти, посочва на сайта си в. \"Ведомости\".\n\nПолицията в Москва и Санкт Петербург обаче отказа да разреши протестни акции в тези градове, отбелязва Би Би Си. По данни на медията, която следи протестите онлайн, Навални е видян в центъра на Москва.\n\nНавални прикани по-рано протестиращите в Москва да демонстрират \"физическото съществуване на човек, който отказва да се превърне в безсловесен скот и настоява за нормални избори\", посочва \"Ведомости\".\n\nНа Пушкинския площад в столицата протестиращи викат \"Путин, махай се!\", а полицията настоява да си тръгнат те самите. В отговор демонстранти заявяват: \"Този град е наш. Ние сме властта тук\".\n\nСпоред кореспонденти на опозиционния в. \"Новая газета\" на площада са дошли \"провокатори\" от проправителственото радикално Руско освободително движение \"SERB\", известно по-рано под името \"Югоизточен радикален блок\" (South East Radical Block), и са влезли в словесни престрелки със симпатизантите на Навални.\n                    ", "date": "2018.01.28", "title": "Арест за Навални в Москва"}
{"url": "http://www.monitor.bg/a/view/55154-%D0%A6%D0%B8%D0%BF%D1%80%D0%B0%D1%81-%D0%B3%D0%BE%D0%B2%D0%BE%D1%80%D0%B8-%D1%81-%D0%BF%D0%B0%D1%80%D1%82%D0%B8%D0%B8-%D0%B2-%D0%93%D1%8A%D1%80%D1%86%D0%B8%D1%8F-%D0%B7%D0%B0-%D1%80%D0%B5%D1%88%D0%B5%D0%BD%D0%B8%D0%B5-%D0%B7%D0%B0-%D0%B8%D0%BC%D0%B5%D1%82%D0%BE-%D0%BD%D0%B0-%D0%9C%D0%B0%D0%BA%D0%B5%D0%B4%D0%BE%D0%BD%D0%B8%D1%8F/", "text": "\n                    Гръцкият премиер Алексис Ципрас проведе вчера разговори с лидерите на политическите партии с цел да бъде постигнат широк национален консенсус по спора с Македония за името, съобщи МИА. Всички председатели на политически партии повториха своите добре известни позиции и изглежда пътят за намиране на общ език ще бъде труден, коментира МИА.\nВ обръщение към обществеността снощи Ципрас заяви, че се задължава в следващия период с патриотична отговорност да се стреми към взаимно приемливо решение. Той обясни, че е постигнат напредък, но пътят до договор е все още дълъг.\nГръцкият премиер повтори позицията за сложно име с географско или времево определение за всеобща употреба, което означава международна и вътрешна. Ципрас отбеляза, че тази година е отворена възможност за решение, тъй като новото политическо ръководство в Скопие показва воля за преговори, а също новото правителство е сменило иредентистката реторика на предишните правителства - факт, който според Ципрас може да ускори преговорите. Показателна е и готовността на г-н Заев да преименува международното летище в Скопие и магистралата Солун-Скопие от \"Александър Велики\" в \"Приятелство\", каза Ципрас. Той посочи, че тези символични стъпки не означават, че е решен проблемът с иредентизма, тъй като политическата воля на нашите съседи трябва да получи облик в ясни и конкретни ангажименти в рамките на разговорите, които се водят както на двустранно ниво, така и в рамките на посредничеството на ООН.\nАлексис Ципрас изтъкна, че неговото правителство има воля и решимост за затваряне на дългогодишния проблем.\n                    ", "date": "2018.01.28", "title": "Ципрас говори с партии в Гърция за решение за името на Македония "}
{"url": "http://www.monitor.bg/a/view/77570-%D0%A1%D0%B5%D0%BF%D0%B0%D1%80%D0%B0%D1%82%D0%B8%D1%81%D1%82%D0%B8-%D0%BF%D1%80%D0%B5%D0%B2%D0%B7%D0%B5%D1%85%D0%B0-%D1%81%D0%B3%D1%80%D0%B0%D0%B4%D0%B0%D1%82%D0%B0-%D0%BD%D0%B0-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%B2-%D0%99%D0%B5%D0%BC%D0%B5%D0%BD/", "text": "\n                    Сепаратистки сили превзеха днес временното седалище на правителството в Аден, втория по големина град в Йемен, след кръвопролитни сблъсъци. Това съобщиха източници от спасителните служби, предаде Франс прес.\nВ битките са загинали най-малко шестима души, а десетки са ранени, допълниха източниците.\nПремиерът на Йемен Ахмад Обейд бин Дагр веднага осъди \"силовата акция\" на сепаратистите и призова присъстващата в града коалиция под саудитско командване да се намеси, за да не се стигне до хаос.\nПодкрепяното от Саудитска Арабия правителство се установи в Аден през 2015 година, след като бе прогонено от столицата Сана от бунтовниците хуси, подпомагани от Иран.\nНаблюдава се обаче засилване на напрежението между южните сепаратисти, подкрепяни от Обединените арабски емирства, и правителството на президента Абд Рабу Мансур Хади, поддържано от Саудитска Арабия, за контрол над южната част на страната, отбелязва Ройтерс.\nДвете групи бяха единни през тригодишната гражданска война срещу хусите, но сега враждата им може да отслаби усилията на арабските им съюзници да отблъснат иранското влияние.\nСблъсъците в Аден избухнаха, след като днес изтече крайният срок, който сепаратистите поставиха на Хади да замени правителството, което те определят като корумпирано.\nАдминистрацията на Хади номинално контролира около четири пети от територията на страната, но политически и военни лидери в Аден искат да съживят възстановят предишната независимост на Южен Йемен.\n                    ", "date": "2018.01.28", "title": "Сепаратисти превзеха сградата на правителството в Йемен "}
{"url": "http://www.monitor.bg/a/view/28845-%D0%93%D1%8A%D1%80%D1%86%D0%B8%D1%8F-%D0%B7%D0%B0%D0%BB%D0%BE%D0%B2%D0%B8-%D0%B0%D1%84%D0%B3%D0%B0%D0%BD%D0%B8%D1%81%D1%82%D0%B0%D0%BD%D0%B5%D1%86-%D1%81%D1%8A%D1%81-7-%D0%B4%D0%B5%D1%82%D0%BE%D0%BD%D0%B0%D1%82%D0%BE%D1%80%D0%B0/", "text": "\n                    Гръцката полиция за борба с тероризма е арестувала в Атина афганистанец, който носел в раницата си седем електрически и електронни детонатори и няколко фалшиви лични карти. Чужденецът обикалял из Атина като бездомник. Полицията води разследване, за да утвърди истинското име на афганистанеца. Заподозреният нямал постоянен адрес и пребивавал с други чуждестранни граждани в няколко различни апартаменти.\n                    ", "date": "2018.01.28", "title": "Гърция залови афганистанец със 7 детонатора "}
{"url": "http://www.monitor.bg/a/view/8499-%D0%9D%D0%B5-%D0%B3%D0%BE%D0%B2%D0%BE%D1%80%D0%B5%D0%BD%D0%B5-%D0%B0-%D0%B4%D0%B5%D0%B9%D1%81%D1%82%D0%B2%D0%B8%D1%8F-%D1%81%D0%B5-%D0%BE%D1%87%D0%B0%D0%BA%D0%B2%D0%B0%D1%82/", "text": "\n                     Министърът на околната среда Нено Димов не откри топлата вода като заяви по “Канал 3”, че грантове, за да бъдат по-заинтересовани”. Не направи и голямо разкритие, като съобщи че австрийската депутатка, която активно го нападеше по време на изслушването му в Брюксел, е работела по проект за икономическото развитие на Алпите, нито че протестите на “жълтопаветниците” нямат нищо общо с опазването на  природата, а са дирижирани от провалили се маргинализирани партийки като “Да(й) България”, ДСБ и ДЕОС.Същественото в тази продължаващата досадно дълго псевдоекологична кампания, зад която надничат престъпните подсъдни олигарси, е че тези, които наистина милеят за природата, а това са държавата, общините и гражданите, трябва да спрат да работят на различни скорости и да направят така, че природата да стане отново достъпна. И да я спасят, защото според сега действащото законодателство нашите планини са застрашени не само от безстопанствена сеч, но и от унищожаването на горите от корояди и други вредители, които не могат да бъдат унищожени.Не случайно и бизнесът поиска да се изработи общ план за развитието на туризма, както и тези, които наистина милеят за природата да бъдат държавно легитимирани, видя се какво се крие под досегашното тяхно неправителствено прикритие. От времето на Тодор Живков няма нови лифтове, а само през последните два сезона в Европа са построени 273 лифта, два нови зимни курорти усилено се изграждат в съседните ни Румъния и Сърбия. Правителството демонстрира решителност по отношение на Пирин, трябва обаче да се продължи, а това може да стане само с активната подкрепа и на общините и на гражданите.\n\n\n                    ", "date": "2018.01.28", "title": "Не говорене, а действия се очакват"}
{"url": "http://www.monitor.bg/a/view/80363-%D0%A1%D1%82%D0%B0%D1%80%D0%B8%D1%86%D0%B0-%D1%81%D0%B5-%D0%B7%D0%B0%D0%B4%D1%83%D1%88%D0%B8-%D0%BF%D1%80%D0%B8-%D0%BF%D0%BE%D0%B6%D0%B0%D1%80-%D0%BD%D0%B0%D1%81%D1%80%D0%B5%D0%B4-%D0%A1%D0%BB%D0%B8%D0%B2%D0%B5%D0%BD/", "text": "\n                    78-годишна жена е била спасена от гибел в последния момент от огнеборци, реагирали на сигнал за пожар в 8-етажен жилищен блок насред Сливен. Сигналът за огромни черни кълба от седмия етаж на булевард „Хаджи Димитър“ е бил подаден към 12,40 часа на 27 януари .На място пристигналите три екипа на противопожарната служба установили, че гори апартамент, най-вероятно поради проблем с претоварена електрическа мрежа. Изведени от жилищата са били 4 жени, последната е била открита в безпомощно състояние в апартамента си етаж по-нагоре.Тя е била настанена в реанимацията на МБАЛ – Сливен, в неделя лекарите съобщиха, че опасността за живота й е отминала, но дробовете й били задръстени от черния пушек.\n\nСпоред живеещи в блока от няколко дни имало повреда в парното и това наложило включването на повече от обичайните електрически „духалки“.\n\nПожарът е бил потушен за около час и половина, не е допуснато разрастването му по съседните етажи.\n                    ", "date": "2018.01.28", "title": "Старица се задуши при пожар насред Сливен"}
{"url": "http://www.monitor.bg/a/view/3042-%D0%9D%D0%B0%D0%BF%D0%B0%D0%B4%D0%BD%D0%B0%D1%85%D0%B0-%D0%BB%D0%B5%D0%BA%D0%B0%D1%80-%D0%B2-%D0%B1%D0%BE%D0%BB%D0%BD%D0%B8%D1%86%D0%B0%D1%82%D0%B0-%D0%B2-%D0%A1%D0%B2%D0%B8%D1%89%D0%BE%D0%B2/", "text": "Подозират отмъщение от близък на починал пациент\n                    Роднина на починал от сърце пациент нападна лекар в болница в Свищов. Нападението било извършено в събота около 19,40 часа. Д-р Иво Караджов, специалист по вътрешни болести, отивал за да застъпи нощна смяна във вътрешното отледение на болницата. Докато се изкачвал по стъпалата на източния вход, той бил причакан от млад мъж, който без да каже нито дума, го нападнал в гръб и го повалил на земята с един удар в областта на окото. След това непознатият избягъл. Лекарят не е разпознал нападателя си, тъй като той го издебнал в гръб, а след удара, изпаднал в безсъзнание. Малко преди това обаче, в съседен магазин, медикът срещнал близка на починалия, което му дава основание да предполага, че нападението е организирано от роднините на починалия пациент.\n\nСлед нападението д-р Иво Караджов е настанен в отделението по неврология на свищовската общинска болница с комоцио и хематом на едното око Състоянието му е стабилизирано и няма опасност за здравето и живота. Вече е разпитан и от полицията. Според доктора това е второто посегателство и опит за сплашване над него. Преди около половин година отново неизвестен извършител напуква и нарязва гумите на личния му автомобил. Докторът се съмнява, че и двата инцидента са свързани със смъртта на починалия в болницата пациент, чийто близки оттогава не спират да му отмъщават. Случаят с починалия от сърдечна недостатъчност пациент всъщност е от лятото на 2017 г. След него, в Окръжната следствена служба във Велико Търново срещу д-р Караджов има образувано досъдебно производство за причинена смърт по непредпазливост от лекар на пациент. Разследването се води под наблюдението на окръжната прокуратура. През изминалите 6-7 месеца лекарят и неговите колеги са викани няколко пъти на разпити.\n\nПо случая със сегашното нападение над доктора, в Районна прокуратура - Свищов е образувано досъдебно производство. Заподозреният като вероятен извършител мъж, се издирва от полицията. А удареният лекар според колегите му от неврологията, до дни ще бъде изписан и ще се върне отново на работа.\n\nВчера до рания следобед задържани като заподозрни за извършители на нападението над д-р Иво Караджов все още нямаше.\n\nТова не е първият случай с нападнат медик в крайдунавския град. Преди време екип на Спешна помощ 45-годишен лекар и фелдшерка на 52 години, бяха нападнати и пребити в приемната на центъра от трима пийнали роми. Причината тогава бе, че след като се обадили на тел. 112 за спешен случай, линейката според извършителите на побоя, се забавила и се наложило те да карат пострадалия до болницата с такси. Тогава двамата нападнати медици получиха средни телесни повреди – хематоми, отоци и охлузвания. През май миналата година пък, мъж на 35 години, уж в безпомощно състояние, нападна изпратения да го прегледа екип на спешна помощ и удари с юмрук два пъти фелдшера.\n\n \n\n \n\nСнимка:\n\n \n\n97 – Входът и стъпалата на болницата, където е нападнат д-р Иво Караджов.\n                    ", "date": "2018.01.28", "title": "Нападнаха лекар в  болницата в Свищов"}
{"url": "http://www.monitor.bg/a/view/45189-6-%D0%B3%D0%BE%D0%B4%D0%B8%D0%BD%D0%B8-%D0%B7%D0%B0%D1%82%D0%B2%D0%BE%D1%80-%D0%BE%D1%82%D0%BD%D0%B5%D1%81%D0%B5-%D0%BC%D1%83%D0%BB%D0%B5-%D0%B7%D0%B0-%D0%B3%D1%80%D0%B0%D0%B1%D0%B5%D0%B6-%D0%BF%D1%80%D0%B8-%D0%B0%D0%BB%D0%BE-%D0%B8%D0%B7%D0%BC%D0%B0%D0%BC%D0%B0/", "text": "\n                    6 години при първоначален строг режим отнесе муле на ало измамници заради грабеж на 87-годишна пловдивчанка. Софиянецът Емил бил нает от телефонен мошеник да отиде от София до Пловдив, за да прибере парите от адреса на бабата на ул. „Христо Г. Данов” под тепетата. Това станало на 9 ноември 2016г., когато подсъдимият тръгнал от столицата с шофьор към Пловдив. По-рано в същия ден около 10-11 часа на стационарния телефон на 87-годишната жена се обадил д-р Иванов. Мнимият лекар й казал, че внукът й е катастрофирал тежко и трябва да бъде опериран спешно срещу 10 000 лева. Бабата му казала, че има само 8 000 лева и „докторът” се съгласил. Пенсионерката отишла в спалнята си и приготвила 5 000 лева в различни банкноти, като преценила, че не трябва да дава цялата сума от 8 бона. В това време двамата софиянци отишли до адреса. Шофьорът останал да чака на улицата, а Емил влязъл в къщата на старицата. В коридора пред вратата на спалнята той видял бабата с пачката в ръце, представил й се, че е доктор Иванов и поискал тя да му даде парите. Пенсионерката обаче му казала, че ще му даде сумата само в присъствието на трети човек. Тогава Емил я блъснал с ръце, бабата паднала и той започнал да дърпа парите от ръцете й. Успял да вземе със сила 3 150 лева, а останалите 1 850 лева се разпилели по пода в коридора. Подсъдимият успял да избяга и с шофьора да се върнат в София. Бабата се оплакала в полицията, а Емил и шофьора били открити по записи от видеокамери по улицата. Присъдата от 6 години затвор е била потвърдена от апелативния съд в Пловдив. Тя не е окончателна и може да бъде обжалвана пред ВКС. \n                    ", "date": "2018.01.28", "title": "6 години затвор отнесе муле за грабеж при ало измама"}
{"url": "http://www.monitor.bg/a/view/22578-%D0%9D%D0%B0%D0%BC%D1%83%D1%88%D0%BA%D0%B0%D1%85%D0%B0-%D0%BE%D1%85%D1%80%D0%B0%D0%BD%D0%B8%D1%82%D0%B5%D0%BB-%D0%BF%D1%80%D0%B8-%D0%BF%D0%B8%D1%8F%D0%BD%D1%81%D0%BA%D0%B8-%D1%81%D0%BA%D0%B0%D0%BD%D0%B4%D0%B0%D0%BB-%D0%B2-%D0%BA%D1%80%D1%8A%D1%87%D0%BC%D0%B0/", "text": "\n                    Намушкаха охранител при пиянски скандал в кръчма, съобщиха от ОД на МВР – Варна. Инцидентът станал към 2 часа в началото на неделния ден в заведение в района на спирка „Акациите“. Оттам по това време е получен сигнал за възникнало пиянско сбиване. Полицейският екип, който пристига на мястото установява, че след скарване, прераснало в сбиване, е пострадал 36-годишен охранител, на който са нанесени порезно-прободни рани в единия крак и в областта на гърдите. Пострадалият е откаран от екип на Бърза помощ и настанен в болница. Той е в стабилно състояние и няма опасност за живота му. По случая е образувано досъдебно производство под надзора на Районна прокуратура - Варна за нанасяне на средна телесна повреда по хулигански подбуди. Работата по установяване на извършителите продължава.\n                    ", "date": "2018.01.28", "title": "Намушкаха охранител при пиянски скандал в кръчма"}
{"url": "http://www.monitor.bg/a/view/89668-%D0%93%D0%BE%D1%80%D1%8F%D1%85%D0%B0-%D0%BA%D1%8A%D1%89%D0%B8-%D0%B8-%D1%81%D1%82%D0%BE%D0%BF%D0%B0%D0%BD%D1%81%D0%BA%D0%B8-%D0%BF%D0%BE%D1%81%D1%82%D1%80%D0%BE%D0%B9%D0%BA%D0%B8-%D0%B2-%D0%A0%D1%83%D1%81%D0%B5/", "text": "\n                    Пожар избухна в къща в квартал „Веждата“ в Русе и се разпространи върху съседни жилищни сгради и стопански постройки. Хората са евакуирани навреме и няма пострадали, а огънят е овладян за около час, каза пред „Монитор“ началникът на русенската пожарна комисар Димитър Павлов. Без покрив остана обаче, семейство с 11 деца.В 14,23 часа днес е получен сигнал за горящ покрив на къща на улица „Екзарх Йосиф“. На мястото са изпратени четири екипа на пожарната и линейка. Пламъците са се разпространили на съседни сгради, долепени до постройката, от която е тръгнал огънят. След като е локализиран, екипите са останали, за да следят за възникването на вторични огнища.„Не можем все още да кажем коя е причината за инцидента. Засегнати са поне две-три къщи, а и стопански постройки. Тепърва ще се правят огледи, за да се установи как точно е възникнал пожарът“, допълни комисар Павлов.\n\n\n                    ", "date": "2018.01.28", "title": "Пожар остави без покрив семейство с 11 деца"}
{"url": "http://www.monitor.bg/a/view/66679-200-%D0%BB%D0%B5%D0%B2%D0%B0-%D0%B3%D0%BB%D0%BE%D0%B1%D0%B0-%D0%B7%D0%B0-%D1%81%D0%BD%D0%B5%D0%B3%D0%BE%D1%80%D0%B8%D0%BD-%D0%B2-%D0%B3%D1%80%D0%B5%D0%B1%D0%BB%D0%BE%D1%82%D0%BE-%D0%BC%D1%83-%D1%81%D0%B5-%D1%83%D0%B4%D0%B0%D1%80%D0%B8%D0%BB%D0%B0-%D0%BB%D0%B5%D0%BA%D0%B0-%D0%BA%D0%BE%D0%BB%D0%B0/", "text": "\n                    200 лева глоба и лишаване от книжка за половин година бе ужилен шофьор на снегорин, в чието гребло миналия март се ударила насрещно движеща се лека кола. Водачът на снегопочистващата техника обжалвал наказателното постановление, наложено от полицаи от Раковски, пред районния съд в Пловдив. На първа инстанция глобата му била намалена на 50 лева, а времето, в което остава без книжка, от 6 месеца на 1 месец. Шофьорът обаче отново не се съгласил с това и обжалвал решението на районния съд в Пловдив в административния. Магистратите там преценили, че шофьорът кара снегорин, чието гребло е отпред и обхваща целия път, като целият товарен автомобил е осветен, включително и греблото. Пътният инцидент с насрещно движещата се лека кола станал в условията на зимно снегопочистване и при влошена видимост – гъста мъгла. Заради това виновен съобразно правилата за разминаване по Закона за движение по пътищата, е не шофьорът на снегорина, а този на леката кола, счита административния съд в Пловдив. Оттам отменили част от наказателното му постановление, като потвърдили останалата му част, тъй като шофьорът на снегорина не е спрял да окаже съдействие за установяване на вредите от сблъсъка. Решението на административния съд в Пловдив е окончателно. \n                    ", "date": "2018.01.28", "title": "200 лева глоба за снегорин, в греблото му се ударила лека кола"}
{"url": "http://www.monitor.bg/a/view/36385-126-%D1%81%D0%B0-%D1%81%D0%BC%D1%8A%D1%80%D1%82%D0%BE%D0%BD%D0%BE%D1%81%D0%BD%D0%B8%D1%82%D0%B5-%D0%BE%D1%82%D1%81%D0%B5%D1%87%D0%BA%D0%B8-%D0%BF%D0%BE-%D0%BF%D1%8A%D1%82%D0%B8%D1%89%D0%B0%D1%82%D0%B0-%D1%83-%D0%BD%D0%B0%D1%81/", "text": "\n                    126 са смъртоносни отсечки по българските пътища, където стават стотици катастрофи с десетки убити и ранени. Това показва справка на Пътна полиция, предоставена на Съюза на българските автомобилисти (СБА). Цифрите са за 2016 г.\n\nНовият списък за 2017-та ще бъде изготвен до 31 март т.г. На базата на него ще бъдат набелязани нови мерки, включително ще бъдат определени всички места и точки за контрол на скоростта със стационарни и мобилни камери.\n\nПо-рано през миналата година от МВР съобщиха, че само на десет от тези опасни участъци са станали над 1000 катастрофи с около 40 убити и 100 ранени. В страната ни ежегодно стават средно 7000-8000 автомобилни злополуки, което на практика означава, че всяка 7-ма или 8-ма катастрофа е била на някоя от тези смъртоносни отсечки.\n\nНа пътя Русе-Бяла по думите на шефа на КАТ Бойко Рановски катастрофите стават там, където има три ленти за движение. При изпреварване колите навлизат в насрещното и следва катастрофа. На този път е имало 246 пътни злополуки със 7 убити и 26 ранени.\n\nНа автомагистрала \"Хемус\" - до София, са станали 265 автосблъсъка заради висока скорост.\n\nПо пътя между Варна и Бургас са регистрирани 106 пътни инцидента, 6 загинали и 50 ранени, основно заради неправилно изпреварване.\n\nСписъкът продължава с пътните отсечки Стара Загора - Казанлък (83 катастрофи и 22 ранени); Карловско шосе край село Труд, където са загинали петима, а 24 са били ранени в 67 катастрофи и Кресненското дефиле, където най-честата причина за произшествия е неправилно изпреварване и отнемане на предимство.\n\nОт Пътна полиция посочват още пет участъка - магистрала \"Тракия\" в участъка на 66,3 км в посока София, където се образува аквапланинг; магистрала \"Тракия\" в участъка от 165 км до 208 км в посока Бургас, където в активна лента е деформирана пътната настилка; път I-5 в участъка Русе - Бяла е изключително натоварен и опасен; магистрала \"Марица\" в участъка преди ГКПП Капитан Андреево; кръговото кръстовище между обходен път на Враца и път II-15 (Враца-Оряхово).\n                    ", "date": "2018.01.28", "title": "126 са смъртоносните отсечки по пътищата у нас"}
{"url": "http://www.monitor.bg/a/view/1817-%D0%9A%D0%B8%D1%82%D0%B0%D0%B9-%D0%B3%D0%BB%D0%BE%D0%B1%D0%B8-%D1%81-46-%D0%BC%D0%BB%D0%BD-12-%D0%B1%D0%B0%D0%BD%D0%BA%D0%B8-%D0%B7%D0%B0-%D0%BD%D0%B5%D0%B7%D0%B0%D0%BA%D0%BE%D0%BD%D0%BD%D0%B8-%D1%81%D0%B4%D0%B5%D0%BB%D0%BA%D0%B8-%D1%81-%D0%B4%D1%8A%D0%BB%D0%B3%D0%BE%D0%B2%D0%B8-%D0%BA%D0%BD%D0%B8%D0%B6%D0%B0/", "text": "\n                    Държавният комитет на Китай за контрол и управление на банките наложи глоба в размер на 295 млн. юана (над 46 млн. долара) 12 китайски банки за финансови машинации, свързани с противозаконна търговия с дългови ценни книжа, съобщи ТАСС, като се позовава на днешна емисия на Централната телевизия на най-многолюдната комунистическа държава.\n\nСред санкционираните са Пощенската и спестовна банка, банка \"Шаосин\" и 10 финансови фирми на провинциално ниво. Обемът на сключените незаконни сделки е надвишил 7,9 млрд. юана (1,2 млрд. долара). Във връзка с далаверата в близко време се очаква смяна на висшето ръководство на тези трезори.\n                    ", "date": "2018.01.28", "title": "Китай глоби с $46 млн. 12 банки за незаконни сделки с дългови книжа"}
{"url": "http://www.monitor.bg/a/view/42355-%D0%A0%D0%B0%D0%B1%D0%BE%D1%82%D0%BE%D0%B4%D0%B0%D1%82%D0%B5%D0%BB%D0%B8%D1%82%D0%B5-%D0%B8%D0%B7%D0%BB%D0%B8%D0%B7%D0%B0%D1%82-%D0%BD%D0%B0-%D0%BF%D1%80%D0%BE%D1%82%D0%B5%D1%81%D1%82-%D1%81%D1%80%D0%B5%D1%89%D1%83-%D1%81%D0%BA%D1%8A%D0%BF%D0%B8%D1%8F-%D1%82%D0%BE%D0%BA-%D0%BD%D0%B0-28-%D1%84%D0%B5%D0%B2%D1%80%D1%83%D0%B0%D1%80%D0%B8/", "text": "\n                    На 28 февруари големите работодателски организации излизат на протест срещу скъпата цена на електроенергията. Демонстрацията ще е под надслов „НЕ“ на далаверите в енергетиката!“ и ще започне от 11:00 ч. в София.\n\nПротестните действия са подкрепени от браншовите организации, членуващи в АИКБ, БСК, БТПП и КРИБ, Национален синдикат „Защита“ и синдикалните организации в участващите в протеста фирми, съобщиха от Асоциацията на организациите на българските работодатели (АОБР).\n\nОт организациите призовават всички фирми, неправителствени организации и граждани, които не одобряват наглото манипулиране на пазара и спекулативното повишение на цената на електроенергията, да се включат в протеста.\n\nПървоначално протестът на бизнеса трябваше да бъде проведен съвместно със синдикатите на 31 януари, но впоследствие последните се отдръпнаха от идеята. Поради невъзможност да успеят организират демонстрацията до 31 януари работодателските организации на 22 януари обявиха, че я отлагат за февруари. Тогава те коментираха, че вероятно протестът ще е в началото на месеца.\n\nДрастично поскъпване на тока за бизнеса се очаква от 1 февруари. В средата на януари председателят на АИКБ Васил Велев обясни, че към момента бизнесът плаща средно около 70 лева за мегават. „От следващия месец обаче цената се увеличава – с между 30 и 60%“, коментира Велев и добави, че това би могло да доведе до рязко поскъпване на основни стоки и продукти.\n                    ", "date": "2018.01.28", "title": "Работодателите излизат на протест срещу скъпия ток на 28 февруари"}
{"url": "http://www.monitor.bg/a/view/33665-%D0%9A%D0%BC%D0%B5%D1%82-%D0%BF%D0%B0%D1%80%D0%BA%D0%B8%D1%80%D0%B0-%D1%82%D1%80%D0%B0%D0%BA%D1%82%D0%BE%D1%80-%D0%B2%D1%8A%D0%B2-%D1%84%D0%BE%D0%B0%D0%B9%D0%B5%D1%82%D0%BE-%D0%BD%D0%B0-%D0%BE%D0%B1%D1%89%D0%B8%D0%BD%D0%B0%D1%82%D0%B0/", "text": "\n                    Кметът на дупнишкото село Баланово Явор Митев паркира трактор във фоайето на кметската сграда. За това алармира дупничанинън Ивайло Занев, който разпространи видео в социалните мрежи. „Вижте къде паркира личният си трактор кмета на с. Баланово Явор Митев!!!\nА има и стълби! Дали да не докарам магарето и прасето на горния етаж, че нещо им е студено?“, написа в личния си профил Занев. Последваха и редица коментари и шеги по отношение на разпространеното видео. Повечето недоумяваха защо тази машина се намира в кметската сграда, а други предполагаха, че Митев я е използвал в услуга на населението.\n\n„Каквото и да си говорим това е недопустимо. Не може да държиш трактор в кметската сграда, това е неуважение към самата институция. Чухме, че го е оставил там, за да може да почиства снега от улиците“, коментираха дупничани.\n\nИначе клипът е заснет на 20.12.2017 г. лично от Ивайло Занев. По негови думи тежката машина вече е махната от сградата. „Пуснах клипа едва сега /в края на миналата седмица/, защото бях провокиран. Не може в село Баланово години наред да няма имена и номерация на улиците. Три пъти досега съм сигнализирал с писма кметът на Дупница и областният управител, но без резултат. От там ми отговориха, че кмета на Баланово Явор Митев свикал общо събрание, на което жителите гласували улиците да нямат имена. Това нещо не го вярвам, не може такова безхаберие от негова страна“, категоричен е Занев. „Представете си на някой човек му става лошо. Как медиците да намерят пациента сред 200 къщи в селото. Да не говоря, че можеш да получиш пратка или писмо на адрес. В кой век живеем, като всички хора ние освен задължения, имаме и права“, коментира още Занев.\n                    ", "date": "2018.01.28", "title": "Кмет паркира трактор във фоайето на общината"}
{"url": "http://www.monitor.bg/a/view/20467-%D0%9F%D0%BE%D0%BB%D1%8F%D1%80%D0%BD%D0%B8%D1%86%D0%B8%D1%82%D0%B5-%D0%BD%D0%B8-%D0%B7%D0%B0%D0%BC%D0%B8%D0%BD%D0%B0%D1%85%D0%B0-%D0%B7%D0%B0-%D0%90%D0%BD%D1%82%D0%B0%D1%80%D0%BA%D1%82%D0%B8%D0%B4%D0%B0-%D1%81-%D0%BE%D1%81%D0%B5%D0%BC-%D1%80%D0%BE%D0%B1%D0%BE%D1%82%D0%B0/", "text": "Дарени са по образователен проект съвместно с португалски учени\n                    Последната група от 26-ата ни антарктическа експедиция замина за Ледения континент вчера. Тя пое по маршрута Рим - Сантиаго де Чили - Пунта Аренас - о-в Кинг Джордж - о-в Ливингстън.\nВ нея са включени геолозите д-р Камен Бонев и д-р Дочо Дочев, лекарят д-р Мартин Любомиров, логистиците Мирослав Цвятков и Николай Николов, както и екип, работещ по международен образователен проект. Той се състои от писателката Людмила Филипова, която е и физик, както и от астрофизика Нуно Перейра от университета в Бежа, Португалия.За работата си учените ще използват и осем робота, които са дарени по образователен проект. Той се организира съвместно с португалския астрофизик, който е част от екипа на полярниците ни. Благодарение на роботите те ще изследват параметрите на околната среда, катотемпература, влажност, сила на вятъра„Резултатите ще бъдат сравнени с данните от другите станции, за да се направи обща картина какви са климатичните условия през февруари и март. Целта е всичко това да бъде и визуализирано“, коментира пред „Монитор“ ръководителят на експедицията проф. Христо Пимпирев. За това учените ни ще снимат и 3D документален филм. Той ще бъде представен на ученици от три наши училища и две португалски. Целта е децата да се запознаят с особеностите на континента исъщевременно да работят с предоставените данни„Амбицията ни е този проект да продължи и да получим подкрепата на Министерството на образованието и науката. Надявам се броят на училищата да нараства с всяка следваща година“, каза още проф. Пимпирев.Базата на о-в Ливингстън бе отворена в края на ноември от логистичния екип от 26-ата експедиция. В средата на декември пък пристигнаха и първата група от учени. Както „Монитор“ писа, тази година учените са поставили акцент върху научните изследвания, свързани с промените в климата. В момента на Ледения континент е лято и температурите благоприятстват за започването на геоложки проучвания, тъй като скалите са оголени от снежната покривка. Учените ни ще имат за задача и да монтират слънчевите панели, които вече са доставени в базата ни. Българското селище ще бъде зазимено в края на март, когато приключва тазгодишната експедиция.\n                    ", "date": "2018.01.28", "title": " Полярниците ни заминаха за Антарктида с осем робота"}
{"url": "http://www.monitor.bg/a/view/10154-%D0%93%D0%BE%D0%BD%D0%B8%D0%BC-%D0%B7%D0%BB%D0%BE%D1%82%D0%BE-%D1%81-%D0%BF%D0%BE%D0%BD%D0%B8%D1%87%D0%BA%D0%B8-%D0%B8-%D0%BC%D1%80%D1%8A%D0%B2%D0%BA%D0%B8/", "text": "Над 7000 участници дрънкаха чанове на \"Сурва 2018“, гостите на фестивала наблегнаха на скарата\n                    \"Не вдигайте телефона, повече групи не мога да приема“ - служителката в Регионалния исторически музей в Перник е в паника. По обед в събота вече са постъпили заявки за 69 групи от по 20 човека, които искат да разгледат Музея на минното дело - единствен по рода си на Балканския полуостров. Докато посетителите крачат бодро зад екскурзовода, придържайки с ръка каските, които стоят върху главите им като супници, в историческия музей навалицата е пред тоалетната.„Какво да им гледам на фустите и забрадките - възмущава се нетърпелива дама, която пристъпва от крак на крак. - Ние сме група, дошли сме тук от Брацигово заради карнавала. Трябваше да затворят музея заради нас. Трийсет души сме, докато се изредим в тоалетната, те ти дошло време за тръгване\".Докато групата от Брацигово проучва местните WC забележителности,  в централната градска част на Перник текат дефилета  с кукерици, бабугери, сурати, плюфкачи, харачари, станчинари, дервиши, старци и други. 7477 участници - рекорден брой според организаторите на \"Сурва 2018“ - разиграват театрални сценки. Зрителите на фестивала са ограничени с въжета. Много от тях недоволстват заради журналисти с баджове, които им закриват гледката. \"Ей сега ще им покажа на тях\", възмущава се дребна жена, която е изпуснала цялата сцена, защото телевизионен екип е решил да се настани точно пред нея. Мушва се небрежно под въжето и припва напред. Веднага е съзряна от бдителен полицай, който се изправя с цял ръст пред нея и разперва ръце: \"Вие накъде?\" \"Журналистка съм, журналистка\". \"Аха, а къде ви е баджът?\" - пита полицаят с изражение \"Не на мен тия\". - \"Ей оня кукер преди малко ме прегърна. Докато ме друсаше, сигурно ми го е свалил\", отговаря жената. Полицаят отстъпва и пропуска \"репортерката\" сред останалите.\"Страшни снимки направих от първия ред\", радва се тя, когато се връща при спътничките си. В това време полицаят със строго изражение размахва пръст на баба с внуче, което се опитва да докопа кукер зад въжето. След това се съсредоточава върху разговора, който води с колега по радиостанцията - поръчва си тройка кюфтета.От сцената водещият приканва за пореден пътна чист български групата от гр. Лакони, Сардиния. Най-накрая някой се сеща да им преведе какво се очаква от тях. Девет държави са представени на тазгодишното 27-о издание на международния фестивал на маскарадните игри \"Сурва\". Участниците са от различни краища на България, Македония, Сърбия, Албания, Румъния, Испания, Италия, Словения и Португалия.Малките зрители, на които в един момент страшилищата им доскучават, се преместват в \"Мечкарницата\" - работилница за детски маски в Общинския младежки дом. Мероприятието е безплатно и много скоро се заформят опашки.Докато кукерите обхождат района, който организаторите са им поверили да разчистят от уроки и зли сили, множеството вече е преминало към втората част от ритуала. Централната фигура в нея е царят, за когото се заформя трапеза на селския мегдан. Той трябва да хапне няколко залъка, да отпие от виното и да започне да нарича за здраве, плодовитост и берекет.На мегдана в Перник се е струпало цяло кралско войнствоПрочистили се от злото, хората се ръгат с лакти, за да отрупат трапезите - дървени маси, които не стигат за всички, така че по-разсъдливите поръчват храна в кутии. Кебапчета, кюфтета, пържоли и другите мръвки, с които посетителите на фестивала се тъпчат, конкурират кулинарния фестивал в сръбския град Лесковац. Месарите на \"Рощилиадата\" обаче трябва да взимат уроци от родните си колеги, които ревностно следват принципа \"Ден година храни\". Така е и с всичко останало. Тукашните печалбари не са чували за промоцията „две на цената на едно“ и даже и не им хрумва да правят подаръци на хората, които им правят по-голям оборот. Пернишки специалитети няма, но за сметка на това на всяка втора крачка се предлагат казанлъшки понички. Като на всеки панаир, има сергии със сливенски чорапи, италианска конфекция, китайски лъкове и мечове, както и панери с кошмарни кученца, които си клатят главата влудяващо и се въртят в кръг. Каре: Бутиково представление Малко след 14 ч маскарадните игри \"Сурва 2018“, част от нематериалното културно наследство на ЮНЕСКО, вече са бутиково представление. Част от зрителите са попрекалили с греяното вино и се друсат по улиците на Перник, сякаш са се накичили с тежки чанове. Отнякъде се пръкват цели групи с нагиздени в ярки цветове циганки, които започват да се прегръщат и да се снимат с гостите, които говорят на чужд език. След такава прегръдка някой пропищява, че портфейлът му е избягал. В цялата дандания воплите му остават нечути.В края на фестивала, когато маските на тържеството са паднали, центърът на града остава пуст, мизерен и осеян с боклуци. Културно наследство, ама друг път. \n\n\n                    ", "date": "2018.01.28", "title": "Гоним злото с понички и мръвки"}
{"url": "http://www.monitor.bg/a/view/22717-%D0%9D%D0%B0%D0%B5%D0%BC%D0%B0%D1%82%D0%B5%D0%BB%D0%B8-%D0%BF%D0%B5%D1%87%D0%B5%D0%BB%D1%8F%D1%82-%D0%B4%D0%B2%D0%BE%D0%B9%D0%BD%D0%BE-%D0%BD%D0%B0-%D0%B3%D1%8A%D1%80%D0%B1%D0%B0-%D0%BD%D0%B0-%D1%85%D0%B0%D0%B7%D1%8F%D0%B8%D1%82%D0%B5-%D1%81%D0%B8/", "text": "Наемите през последните две години са скочили с 20%\n                    Нова тенденция в имотния бизнес набира сила. Все повече жилища се наемат дългосрочно до 1000 лв. месечно, а след това се отдават краткосрочно през социалните мрежи на студенти или туристи с печалба, показва проучване на „Монитор“. Тази печалба варира от 50 до 100 процента от имот.Във Варна например са водещи имотни фирми, които в ролята на посредници наемат дългосрочно жилища. Най-много се печели, когато наетото жилище се предоставя от септември до юни на студенти и ученици, а след това се предлага краткосрочно - за ден-два до седмица, на курортисти, като възвръщаемостта е в пъти. Ако през зимата нощувката е 15-25 лева, в зависимост от обзавеждането и местонахождението на квартирата, то през лятото цената й скача до 30-40 лв. Такава е цената в 3-звездните хотели, разказват имотни консултанти във Варна.Данните на националната статистика показва, че 11 на сто от българите, използвали интернет през 2017 г., са наемали квартира от друго частно лице чрез платформи за споделено настаняване чрез или социалните мрежи. Това неизбежно намалява печалбите на хотелите, но печелят потребителите и наемодателите.Явлението „споделена икономика“ доведе до нова пазарна ниша в София. Частни лица изкарват допълнителни средства или работят на „пълно работно време“ като професионални хазяи, като печелят от разликите в цените на пазара. В столицата най-често се предлагат жилища в центъра, които се наемат от чужденци, дошли на разходка за дълъг уикенд - от петък до неделя.Наемите в София през изминалата годинаотбелязаха значителен ръст между 6 и 8 на сто, главно в жилищата, които са ново строителство, добре ремонтирани и обзаведени, казва консултантът Георги Стефанов от „Примо плюс“. Най-търсено е новото строителство, особено сградите, които са на по-комуникативни места в столицата. Има отдръпване на желаещите да живеят в панелки, смята брокерът Стела Михова, специализирана в работата с наемодатели.                                                             \n                    ", "date": "2018.01.28", "title": "Наематели печелят двойно на гърба на хазяите си"}
