{"url": "https://www.monitor.bg:443/bg/a/view/strojat-zavod-za-remont-na-samoletni-chasti-za-30-mln-v-burgas-147691", "text": "Първата копка на завод за ремонт на самолетни части беше направена днес в Бургас. Инвестиционният проект на компанията „Сигматек“ ЕООД е на стойност 30 млн. долара, като съчетава научна и производствена част. До края на 2019 г. се очаква разкриването на над 200 нови работни места. На церемонията за построяването на Научно-изследователски и производствен комплекс за ремонт и рециклиране на части и компоненти за самолетни двигатели в Индустриален и логистичен парк – Бургас присъства кмета на града Димитър Николов, изп. директор на „Национална компания индустриални зони“ ЕАД Антоанета Барес, изп. директори на „Сигматек“ Алексей Филипов и на „Индустриален и логистичен парк – Бургас“ Стамен Стамов, областният управител Вълчо Чолаков и др. „Днес правим първа копка на една сериозна инвестиция за Бургас – каза на събитието Антоанета Барес. – Досега „Национална компания индустриални зони“ е привлякла инвестиции в размер на над 820 млн. лв. Част от тях са от Бургас и са благодарение на успешната ни съвместна работа с Общината.“ Изпълнителният директор на НКИЗ посочи, че това е най-доброто партньорство – между държавата и общината, а за това говори най-вече фактът, че територията на логистичния парк в Бургас се изчерпва и се изграждат хубави предприятия, като това, на което днес се прави първа копка. „Добра новина за Бургас – заяви и кметът на града Димитър Николов. След година тук ще работят над 200 специалисти с много добро заплащане. Благодарим за подкрепата на „Националната компания индустриални зони“. Преди година инвеститорът ни каза, че харесва града и поиска да разбере какви са учебните заведения в града. В момента има голям интерес и поръчки за производство на самолетни двигатели, а частите за тях ще се произвеждат тук. Клиенти са заводите на „Боинг“ в САЩ, на „Еърбъс“.“ Дейността на базата ще бъде свързана с услуги в турбостроенето като ремонт и нанасяне на специални покрития върху компоненти на самолетни газотурбинни двигатели. Предприятието използва и внедрява революционни проектни решения, позволяващи в България да се създаде съвременно производство с високо ниво „ноу-хау“, обединяващо в себе си високи технически знания и опит. „Индустриален и логистичен парк – Бургас“ АД разполага с територия от 240 дка, която е почти запълнена. Привлечени са над 30 инвеститора, разкриващи 1000 постоянни работни места, като са инвестирани над 80 млн. лв. в производства и логистични бази. Вече функционират бази за бетонови изделия, изработка на мебели, производство на отоплителни и климатични системи, метални изделия, месни продукти, хлебни изделия, логистични центрове. От лятото на 2017 г. в портфолиото на парка е и шведският гигант в автомобилното производството „Волво Груп“ с център за обслужване, сервизиране и продажба на товарни автомобили от марките „Волво“ и „ Рено“.", "date": "2018.10.23", "title": "Строят завод за ремонт на самолетни части за $30 млн. в Бургас"}
{"url": "https://www.monitor.bg:443/bg/a/view/kubrat-drazni-furi-s-chas-zakysnenie-147695", "text": "Кубрат Пулев поведе в психологическата война преди съботния си мач с Хюи Фюри, който ще определи официалния претендент за титлата на IBF в тежка категория, която е притежание на Антъни Джошуа. Кобрата закъсня с час за откритата тренировка, провела се в столичен мол, което видимо подразни боксьора от Манчестър. В първите 30 минути Фюри си седеше кротичко на ръба на ринга и чакаше събитието да бъде открито. След това обаче Хюи стана и отиде при баща си Питър, който е и негов треньор и започнаха изнервено да обсъждат нещо. Наложи се промоутърът на Кобрата - Ивайло Гоцев, да отиде при тях и да ги успокои. Малко след това на ринга се качи Тервел Пулев, който направи демонстративно занимание с Михаил Таков. Както \"Меридиан Мач\" първи писа, Тево се раздели с досегашния си треньор Борислав Бояджиев, за което официално призна и самият боксьор в профила си във Фейсбук вчера. В края импровизираната тренировка Тервел призова публиката да напълни \"Арена Армеец\" в събота. След това на ринга се качи Фюри, който впечатли около 500-те фена, дошли да гледат шоуто в мола, с бързината си. Тогава дойде и чаканият от публиката момент. Кубрат Пулев се появи като истинска звезда и заедно с антуража си слезе към ринга по един от ескалаторите. С треньора Ули Вегнер той направи кратка демонстрация на ударите си, след което се обясни в любов на феновете си. “Това е съвсем лека презентация, няма да ви отегчаваме. Трябва да победя, за да оправдая вашите очаквания, радвам се, когато трябва да се бия в България, защото ние не сме нещо по-малко от другите народи, а даже напротив. Обичам ви всички”, каза Пулев. Кобрата добави, че ако може, ще започне битката с Фюри още в мола. \"Иска ми се, но няма как. Много мои фенове има и ще му налетят\", каза на шега Кубрат.", "date": "2018.10.23", "title": "Кубрат дразни Фюри с час закъснение"}
{"url": "https://www.monitor.bg:443/bg/a/view/gradski-transport-vyv-varna-pak-na-cherveno-s-2-mln-leva-147692", "text": "2 милиона лева са задълженията към момента на общински превозвач „Градски транспорт ЕАД“ във Варна. Това съобщи по време на заседанието на постоянната комисия „Транспорт“ към Общинския съвет, изпълнителният директор на дружеството, Злати Златев. Сумите са натрупани за последния месец и половина, а основната причина е увеличението на цените на горивата. С 30% са поскъпнали всички разходи по обслужване на автобусите за последните близо 10 години, а цената на билетите остава същата, коментира друга от причините Златев. Закъснението в час пик е средно 15-20 минути, което също генерира загуби за фирмата, които се дължат и на електронните билети, които са по 10 линии, но средствата все още не се превеждат на „Градски транспорт ЕАД“, тъй като валидизаторите не са собственост на фирмата. Забавянето е довело и до това, че за първи път от близо 6 години дружеството да не изплати на 100 процента заплатите на служителите си за септември. Те са взели 80 на сто от изработеното и се надяват до дни да получат пълната сума. Най-големият проблем за фирмата е недостигът на млади водачи. В момента се търсят поне 30 шофьори. По обявата за набирането на кадри са се включили само двама желаещи за безплатното обучение, организирано от дружеството, след което трябва да седнат зад волана по градските линии на Варна. Средната заплата е 1 200 лева бруто, уточни още шефът на транспортната фирма. За обслужване на всички линии „Градски транспорт“ се нуждае и от около 10 съчленени автобуси, които могат да бъдат осигурени не по-рано от 2- 3 месеца. В момента дружеството разполага със 160 автобуса, от които 60 са стари и част от тях са в основен ремонт. Докато продължават големите ремонти в града, които до голяма степен влияят за неритмичния трафик, общинските съветници предложиха да се удължи времето за електронните билети на 90 минути.  ", "date": "2018.10.23", "title": "„Градски транспорт“ във Варна пак „на червено“ с 2 млн. лева "}
{"url": "https://www.monitor.bg:443/bg/a/view/pop-folk-invazija-v-holivud-147671", "text": "Поп-фолк звезди се наредиха в списъка с претенденти за международните музикални награди BАМА (б. а. - Big Apple Music Awards), а церемонията ще се проведе в Холивуд. Терен за събитието, което ще се състои на 23 ноември, ще даде прочутият „Долби тиътър“. Азис, Галена и Андреа са в надпреварата за приза „Най-добър изпълнител на Балканите“, като срещат сериозна конкуренция в лицето на С номинация в категорията могат да се похвалят само 10 изпълнители. Всяка година фондацията Big Apple Music Awards връчва отличия за изключителни постижения на артисти и професионалисти от музикалната индустрия. Претендентите са от цял свят, като единственото условие е те да са натрупали известност най-рано през последните две години. Регионалните награди на фондацията са създадени за признание на най-успешните изпълнители в музикалната индустрия на отделни страни, а първата стъпка от гласуването се извършва онлайн. Наградите са основани през 2004 година, а бляскавата церемония се излъчва в 75 държави. Тази година събитието ще се проведе под мотото Simply The Best (б. а. - Просто най-добрите). Ентусиастите, които искат да аплодират любимците си от една ръка разстояние, Организаторите са направили и селекция от звезди, които да отправят музикален поздрав към присъстващите в нощта на награждаването. Сред тях са певците Масари, Мохомби, Faydee и самата Андреа. Нежната половинката на боксьора Кубрат Пулев-Кобрата има богат опит в международните конкурси. Миналата година тя си тръгна с отличието „Най-добър артист“ от надпреварата Daf Bama Music Awards, която се провежда ежегодно в Хамбург, Германия. От участието си във форума изпълнителката на Vitamin е натрупала още награди за най-добро поведение на сцената у нас и на Балканите (2016 г) , както и „Най-добрата българска певица“ (2015 г.). Благодарение на румънските си продуценти, сексапилната блондинка се котира успешно зад граница от 2010 г. насам.", "date": "2018.10.23", "title": "Поп-фолк инвазия в Холивуд"}
{"url": "https://www.monitor.bg:443/bg/a/view/pyrvi-sluchaj-na-afrikanska-chuma-pri-diva-svinja-147696", "text": "Българската агенция по безопасност на храните (БАБХ) констатира първи случай на Африканска чума при дива свиня край Кайнарджа, обл. Силистра. Мъртвото диво прасе е открито непосредствено до самата телена ограда, на границата с Румъния, в която се е оплело при опит за преминаване на територията на България. Съоръжението е изпълнило предпазните си функции. Изпитването на взетите проби потвърди наличие на вируса на Африканска чума по свинете (АЧС), съобщиха от санитарното ведомство. С цел контрол и ликвидиране на заболяването, БАБХ започна прилагане на всички мерки в съответствие с действащото законодателство. Извършено е унищожаване и загробване на намерената дива свиня. Извършена е дезинфекция на мястото на загробване. Ще се извършват постоянни клинични прегледи за АЧС при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта АЧС в България. Мерките при домашни свине са насочени към стриктни мерки за биосигурност с цел, прекъсването на възможността за прехвърляне на заразата между дивата и питомната популация  свине в страната. Те са базирани на Стратегията на Европейския съюз (ЕС) за Африканска чума по свинете (SANTE 7113/2015) и са насочени  най-вече към дивата популация. Стратегията за контрол на АЧС е основана на ранно откриване на болестта и прилагане на стриктни мерки за контрол и биологична сигурност в обектите. Към момента АЧС е констатирана в девет държави членки: Белгия, Чехия, Полша, Естония,  Латвия, Румъния, Унгария, Латвия, Румъния. Утре, 24 октомври, от 13.00 ч. ще се проведе заседание на Областната епизоотична комисия в гр. Силистра, на която ще бъдат обсъдени мерките, както и действията на различните служби в областта. Мястото на откриване на мъртвата дива свиня е в близост до огнищата на АЧС в Румъния. Предстои допълнително разширяване на епизоотологичното проучване, както и посещение на място на експерти от Централното управление на БАБХ.", "date": "2018.10.23", "title": "Първи случай на Африканска чума при дива свиня"}
{"url": "https://www.monitor.bg:443/bg/a/view/tragedija-s-eskalator-v-rim-147697", "text": "Двадесет и четирима души бяха приети в болница след инцидента на ескалатор на метростанция в Рим снощи, предаде ДПА, като се позова на говорител на Гражданска защита в италианската столица. Повечето от пострадалите не са пострадали сериозно. По-голямата част от ранените са руски граждани, отивали на футболната среща от Шампионската лига между ЦСКА (Москва) и Рома. Руското посолство съобщи за пострадали 15 руснаци и 4 украинци. Повечето от хоспитализираните са с леки наранявания на краката. Инцидентът станал малко след 19:30 ч. (20:30 ч. българско време), когато на метростанция „Република“ в Рим се били събрали голяма група привърженици на ЦСКА (Москва). Ескалаторът внезапно започнал да се движи по-бързо от нормалното и хората на него не успели да слязат навреме и се струпали едни върху други. Според очевидци футболните фенове започнали да скачат и танцуват върху ескалатора, преди той да се развали, каза кметът на Рим Вирджиния Раджи. Италианската прокуратура и транспортната компания, стопанисваща метростанцията, са започнали отделни разследвания на инцидента. При отделен инцидент близо до Олимпийския стадион в Рим привърженик на ЦСКА (Москва) бе намушкан с нож при сбиване с фенове на Рома. Футболната среща започна по програма в 21:00 ч. и бе спечелена от домакинския отбор с 3:0.", "date": "2018.10.23", "title": "Трагедия с ескалатор в Рим "}
{"url": "https://www.monitor.bg:443/bg/a/view/sled-sreshtata-v-partijnija-dom-patriotite-uspokojavat-strastite-obzor-147686", "text": "Страстите в редиците на партньорите в коалицията на „Обединени патриоти“ (ОП) се поуспокоиха след поредния разнобой между вицепремиера и лидер на НФСБ Валери Симеонов и шефа на парламентарната група и председател на „Атака“ Волен Сидеров. Две от формациите в обединението - НФСБ и ВМРО, се събраха във вторник на коалиционен съвет в сградата на бившия Партиен дом, за да обсъдят ситуацията след думите на Симеонов по адрес на протестиращите майки, че са „група кресливи жени“ с „уж болни деца“ и последвалото искане на оставката му, включително от страна на Сидеров. В крайна сметка след почти 3-часови разговори, които самият Сидеров бойкотира с отсъствието си, стана ясно, че Симеонов няма да подава оставка като вицепремиер. Освен това той и вицепремиерът и лидер на ВМРО Красимир Каракачанов ще поканят Сидеров на ново заседание, на което да изчистят всички спорове, за „да не решават проблемите си пред медиите или чрез ГЕРБ“. След срещата Симеонов даде да се разбере също, че решението на депутатите от НФСБ за снемането на доверието от Сидеров като шеф на парламентарната група може да бъде преразгледано. Той не се извини в прав текст за думите си, но подчерта, че явно не е бил разбран и че „не е изрод“. И уточни, че за да се стигне до решение за неговата оставка, трябва да са съгласни всички в коалицията, в това число Каракачанов, а след това и премиерът Бойко Борисов. По думите на Симеонов коалиционното споразумение на ОП не е нарушено въпреки различията между партньорите. На свой ред Каракачанов обясни, че оставката на един вицепремиер означава падане на правителството и БСП и ДПС, чието ръководство във вторник също обсъди казуса с изказването на Симеонов и излезлите на протест заради него майки, да се върнат на власт. Ако пък само НФСБ напусне коалицията, щяло да се наложи да се разчита на „Воля“ на Веселин Марешки, а този вариант не бил алтернативен. Въпреки това Каракачанов обясни, че коалицията не е цяла, не работи в последните 5 - 6 месеца, в които било загубено време, и вместо с конкретни политики се занимавала с вътрешни проблеми. Той не скри, че има сериозен проблем с комуникацията между партньорите. Според Каракачанов Симеонов не искал да обижда майките, но го призовал да бъде по-внимателен в думите си. Той подчерта, че от ВМРО освен с оставката на Симеонов не са съгласни и с тази на Сидеров. Двамата бяха категорични, че протестите на майките са били употребени политически, като намекнаха за присъствието на хора от БСП и Зелените на тях. Симеонов пък каза, че същите майки са викали „убийци“ на останалите хора с увреждания и на депутатите. И допълни, че всички техни искания са били удовлетворени. Очаква се утре ГЕРБ и Патриотите да се съберат на заседание на Съвета на управляващата коалиция, за да потушат напрежението, като за целта изчакаха завръщането на Борисов от ОАЕ и Египет. Това по всяка вероятност трябва да стане след гласуването на вота на недоверие в НС и след заседанието на кабинета.  По-рано във вторник пък Каракачанов заяви, че правителството не трябва да пада и че той вече не иска да играе ролята на „синя каска“. \"Една година и половина се правих на \"синя каска\". Опитвам се да балансирам между някакви такива настроения. Оттук нататък губим много време... Аз не съм влязъл в политиката, за да бъда съдия”, коментира той. В МС Симеонов от своя страна призова да не се провежда в сряда контрапротестът, организиран в негова защита. Симеонов обясни, че се чувства достатъчно уверен и убеден в себе си. По думите му не е редно да се използва такава форма на натиск като уличния. Според вицепремиера стабилността на кабинета не зависела от неговата оставка и правителството щяло да продължи да съществува и без него, а и фигурата му не била толкова значима.", "date": "2018.10.23", "title": "След срещата в Партийния дом: Патриотите успокояват страстите (ОБЗОР)"}
{"url": "https://www.monitor.bg:443/bg/a/view/edin-ot-10-stisnati-sysedi-na-syd-za-neplatena-taksa-147690", "text": "Един от десет стиснати съседи, любители на неплащането на общите разходи на етажната собственост, отива на съд, научи „Монитор“. Според Ламбо Попов, председател на Асоциацията на дружествата, управляващи етажна собственост (АДУЕС), в 80% от случаите обаче, когато работата опре до съдебни изпълнители и запори, длъжниците признават борчовете и се съгласяват на споразумение за плащането им. Браншовикът обясни за „Монитор“, че при неплащане на частта от общите разходи се прилага редът, предвиден в Закона за управление на етажната собственост (ЗУЕС), като с решение на общото събрание може да се заведе иск в съда срещу неизправния платец.", "date": "2018.10.23", "title": "Един от 10 стиснати съседи на съд за неплатена такса"}
{"url": "https://www.monitor.bg:443/bg/a/view/v-london-uber-vyvejda-taksa-chist-vyzduh-147683", "text": "Uber планира от началото на 2019 г. да въведе допълнителна такса „чист въздух“ върху цената в Лондон, съобщава „Прайм“. Целта е всички 20 хил. водачи регистрирани към фирмата в британската столица да могат към 2021 г. да си купят електромобили. Таксата ще бъде по 15 пенса на всяка измината миля (1,6 км), което ще доведе до поскъпване на средното пътуване из града с такси с около 45 пенса. Американската Uber е пионер в сферата на наемане на частни автомобили с водач през социалните мрежи.", "date": "2018.10.23", "title": "В Лондон Uber въвежда такса „чист въздух“"}
{"url": "https://www.monitor.bg:443/bg/a/view/lozan-poiska-zatvor-za-jurnalisti-i-kritici-147685", "text": "Зад скандални „стандарти за независимост“ се опита да се скрие противоречивия шеф на Върховния касационен съд Лозан Панов, както и още 7 негови колеги от съдийската колегия на Висшия съдебен съвет. Твърдейки, че се борят против „натиска“ върху Темида, осмината всъщност настояха за затвор или други репресивни мерки срещу журналисти, позволили си да критикуват работата им. Под ударите на новите правила обаче освен медиите попадат както представители на политическите сили у нас, така дори и недоволни граждани, които търсят справедливост. Скандалният документ беше гласуван като последна точка от дневния ред на Съдийската колегия, след заседание, продължило 8 часа. В стандартите за независимост на съдебната власт се предлага на законодателната власт да промени Наказателния кодекс, с което да се инкриминира намесата в работата на Темида или отделни магистрати, т.е. това да стане престъпление. Благовидният предлог е, че медии, политици и граждани изразяват мнение за работата на съдии, прокурори и следователи и това според част от членовете на ВСС са злонамерени атаки, заплахи и натиск. Стандартите са изготвени от 5-членна работна група – представляващият ВСС Боян Магдалинчев, Цветинка Пашкунова – говорител на съдийската колегия, Вероника Имова, Атанаска Дишева и Красимир Шекерджиев. Пашкунова представи пред колегите си стандартите и основните положения в тях, като съобщи, че работната група е обобщила становища и доклади на Съвета на Европа, Венецианската комисия, ООН и др. „Идентифицирахме рисковете за независимостта на съдебната власт. Формите на неправомерна намеса са: публикации, изказване на политици, на граждани, лични нападки и клеветнически твърдения, кампания срещу магистрати. Съдебната власт зачита свободата на словото и на медиите, но очертаното право няма абсолютен характер, с него не трябва да се злоупотребява. Медиите са свободни да решават какви новини да представят за правосъдната система, необходимо е обаче доверието в съдиите да бъде защитавано от злостни атаки, да се зачита правото на личен живот и добро име на магистратите. Посочихме и форми на конкретни вмешателства – законопроекти, актове, доклади засягащи функционирането на съдилища, коментари и оценки на съдебни актове, внушения на политици при отсъстващи конкретни факти и обстоятелства“, представи скандалните стандарти Пашкунова. Според думите й с медийни публикации се упражнявало въздействие върху магистрати по време на неприключили дела, нарушавала се презумпцията за невинност, отправяли се обиди и клевети, правели се манипулации. Освен медиите, независимостта на съдебната власт била нарушавана още от НПО и участници в съдебни производства. На посягането на свободата на словото вносителите на стандартите са подготвили защитна теза. „Не става дума за критика, а за обидни думи и клеветнически твърдения“, допълни Пашкунова. Тя дори изброи препоръки към медиите: да зачитат презумпцията за невинност, правото на справедлив процес и да уважават честта, достойнството и правото на личен живот на магистратите. „Не сме специалисти в областта на журналистиката. Да отложим точката и чрез сайта на ВСС да поискаме обществено обсъждане. А този документ със стандартите касае и прокурорите“, каза Севдалин Мавров, ясно отчитайки, че съдийската колегия взема решения за всички магистрати без да пита прокурорската колегия за становище. „Подкрепям стандартите за независимоста на съдебната власт, имам резерва само към точката за инкриминирането на намесата в работата на съдебната власт или отделни магистрати. Трябва да видим дали тази точка да остане. Медиите са особено чувствителни към препоръките ни за промени в закона“, заяви Боян Магдалинчев, който е един от вносителите. „Съдебната власт в България дължи много на обществото, независимостта и авторитета не са даденост, те трябва да се извоюват. Ние не слагаме недосегаемост на съдиите, а защитна преграда“, включи се Вероника Имова, също вносител. Даниела Марчева пък допълни, че законодателят щял да определи формата на намеса в независимостта на съдебната власт и затова не било притеснително, че от ВСС предлагат това да стане престъпление. Предложението на Мавров точката да се отложи и да се поиска обществено обсъждане, както и мнението на прокурорите, беше отхвърлено с 6 гласа „за“ и 8 „против“. Боян Новански предложи инкриминирането да отпадне, тъй като и в момента в НК има състави за престъпление срещу личността и за посегателството срещу достойнството, но председателстващият съдийската колегия Лозан Панов изобщо не го подложи на гласуване. Пашкунова за пореден път се обади и каза, че идеята била превантивно да се въздейства срещу негативни кампании, заради които рейтингът на съдебната власт бил толкова нисък. 8 от членовете на съдийската колегия гласуваха за стандартите, а 6 ги одобриха, но без точката за инкриминирането. Това са поддръжниците мнението за работата на съдии, прокурори и следователи, атаките, натиска и кампаниите срещу тях да станат престъпление - Атанаска Дишева, Цветинка Пашкунова, Севдалин Мавров, Боряна Димитрова, Лозан Панов, Даниела Марчева, Вероника Имова и Олга Керелска. Това са противниците на тази идея, като защитават стандартите за независимостта на съдебната власт - Боян Новански, Георги Чолаков, Красимир Шекерджиев /вносител/, Драгомир Кояджиков, Боян Магдалинчев /вносител/ и Стефан Гроздев.", "date": "2018.10.23", "title": "Лозан поиска затвор за  журналисти и критици "}
{"url": "https://www.monitor.bg:443/bg/a/view/promeniha-obvinenieto-na-carja-na-hapchetata-147682", "text": "Софийската градска прокуратура вчера промени обвинението срещу фармацевтичния бос Огнян Донев, който търка подсъдимата скамейка за укриване на данъци за близо 63 млн. лева. По време на заседанието на СГС от държавното обвинение съобщиха, че искат да променят обвинението срещу Царя на хапчетата и неговия съпроцесник Борис Борисов, който също е подсъдим за укриване на данъци, но за близо 7,5 млн. лева. Промяната в обвинението на Донев касае нарушаване на Закона за корпоративното подоходно облагане в частта за сделки между свързани лица, а това срещу Борисов - освен че е затаил, но и е затвърдил неистина при подаването на данъчната декларация, стана ясно вчера. Градските магистрати дадоха възможност на страните да се запознаят с промените и отложиха следващото заседание за 15 ноември. Според обвинението в имотната си декларация през 2007 година, в качеството си на изпълнителен директор на \"Елфарма\" АД, Донев не е декларирал увеличение на годишния финансов резултат на фирмата от извършени седем сделки с акции извън регулирания български борсов пазар.", "date": "2018.10.23", "title": "Промениха обвинението  на Царя на хапчетата"}
{"url": "https://www.monitor.bg:443/bg/a/view/salvini-francija-se-opita-da-vyrne-nepylnoletni-migranti-v-italija-147681", "text": "Франция се опита миналата седмица да върне посред нощ непълнолетни мигранти в Италия, заяви италианският вътрешен министър Матео Салвини, цитиран от АФП. \"Франция се опита да върне в Италия непълнолетни имигранти: това стана на 18 октомври, към 22,30 часа, но ние блокирахме тези действия\", съобщи в социалните мрежи министърът от крайната десница. \"Потвърждавам, че на границата има постоянен патрул, потвърждавам също поканата в Рим към френския министър на вътрешните работи Кристоф Кастанер. Необходимо е да изясним окончателно тези случаи\", каза Салвини. Поел френското вътрешно министерство преди седмица, в събота Кастанер предложи среща на равнище местни власти за \"подобряване на сътрудничеството\". От десетина дни Салвини е повел кръстоносен поход срещу връщането на мигранти на френската граница. Той огласи няколко случая напоследък в района на италианското село Клавиере, при които френски жандармеристи и полицаи навлезли на италианска територия и докарали мигранти. От събота Салвини нареди италиански полицаи да охраняват границата при Клавиере - едно от местата, през които хиляди мигранти годишно се опитват да влязат във Франция. Мнозина биват връщани, често по няколко пъти. Според френското вътрешно министерство от януари насам имало над 45 000 процедури за връщане - при Вентимиля на крайбрежието или в планинските погранични райони, припомня АФП.", "date": "2018.10.23", "title": "Салвини: Франция се опита да върне непълнолетни мигранти в Италия"}
{"url": "https://www.monitor.bg:443/bg/a/view/germanija-kym-sa-sht-ne-izkluchvajte-evropa-ot-diskusijata-za-raketite-147684", "text": "Външният министър на Германия Хайко Маас е заявил по телефона на държавния секретар на САЩ Майк Помпейо, че всички по-нататъшни стъпки относно съдбата на Договора за ликвидиране на ракетите със среден и малък обсег трябва да бъдат направени в тясна координация с европейските партньори. Това съобщи днес представител на външното министерство в Берлин, цитиран от Ройтерс. Призивът на Маас е бил предшестван от състоял се вчера телефонен разговор на Маас с генералния секретар на НАТО Йенс Столтенберг, в която двамата са се съгласили, че членовете на НАТО трябва да участват в дискусията за бъдещето на договора, сключен през 1987 г. между САЩ и СССР, съобщи представителят. На 20 октомври Доналд Тръмп заяви, че САЩ ще се оттеглят от договора за премахване на ракетите със среден и малък обсег, тъй като Русия го нарушава. Москва предявява подобни обвинения към Вашингтон. Някои европейски страни се опасяват, че ако договорът бъде денонсиран, САЩ ще започнат отново да разполагат в Европа ракети със среден обсег с ядрени бойни глави, а Русия може да дислоцира такива ракети в своята Калининградска област на Балтийско море. Така континентът отново може да се превърне в ядрено бойно поле, както бе по времето на Студената война. Депутатите в германския Бундестаг са разтревожени, тъй като Берлин би бил уязвим от руските ракети в Калининград. Днес Хайко Маас каза, че Германия ще настоява НАТО да помогне за запазването на договора и че той е готов да предприеме действия, които да накарат Москва да не го нарушава, посочи Ройтерс. Полският президент Анджей Дуда заяви също днес, че намеренията на САЩ са \"разбираеми\" предвид действията на Русия, допълни АП. Дуда, който е на посещение в Берлин, окачестви изявлението на Тръмп като \"твърда реакция\". На въпрос на репортер дали Полша е готова да разположи на своя територия ракети със среден обсег, в случай че САЩ денонсират договора, президентът на Полша каза, че сега този въпрос не стои на дневен ред.", "date": "2018.10.23", "title": "Германия към САЩ: Не изключвайте Европа от дискусията за ракетите"}
{"url": "https://www.monitor.bg:443/bg/a/view/bmw-proverjava-1-6-mln-koli-zaradi-opasnost-ot-pojar-147688", "text": "BMW ще прегледат в сервизите си по света 1,6 млн. дизелови автомобили заради технически проблеми, които могат да предизвикат пламването на колите, съобщи автомобилният концерн днес. Проблемни са дизели, произведени между август 2010 и август 2017 г. и са снабдени с клапа за охлаждане на изгорелите газове (EGR). По данни на BMW Group в България общият брой продадени засегнати автомобили е 2461. Не е ясен колко подобни автомобила са вкарани от вносители на втора употреба коли. Проверка на автомобилния производител е установила, че при тях има изтичане на газ от охлаждането,което при определени условия може да доведе до възпламеняване на автомобилите. BMW вече веднъж обяви подобна акция през август, но тогава смяташе, че засегнати са само 480 000 автомобила. Сега броят им е увеличен на 1,6 млн. Компанията ще изпрати необходимата информация до дилърските си организации, които ще се свържат с всеки един от собствениците. Колите няма да бъдат изтеглени, а прегледани в 7-те оторизирани сервиза на марката в България и при необходимост EGR модела ще бъде подменен, обявиха за „Монитор“ от официалният дилър на марката. През сервизите у нас първоначално е трябвало да минат 619 автомобила, включени в първата фаза на сервизната акция на BMW Group от август 2018. През октомври при втората фаза на оценката са добавени още 1842 автомобила. Така броят им достига 2461. Сред тях са автомобили с четирицилиндрови дизелови двигатели от 3, 4, 5 и 6 серия и Х3, Х4 и Х5, произведени между май 2014 до септември 2016 г. Същите модели с шестцилиндрови двигатели, излезли от заводите между юли 2012 до юни 2016 г., ще преминат през оторизираните сервизи. Към тях през октомври 2018 г. са добавени коли от моделите 1, 2, 7 и Х1 с четирицилиндров двигател с дати на производство от март 2011 до март 2017 г. Собствениците на същите модели с шестцилиндров двигател, произведени между август 2010 до 2017 г., ще бъдат потърсени от дилърите за проверка. Автомобилите вторичен внос няма да останат без информация, защото системата BMW ConnectedDrive ще извести собствениците при проблем, коментираха вносителите втора ръка.", "date": "2018.10.23", "title": "BMW проверява 1,6 млн. коли заради опасност от пожар"}
{"url": "https://www.monitor.bg:443/bg/a/view/sysedski-inat-kyshta-razvalja-147670", "text": "Манталитетът е голяма работа, както биха казали някои. Нашенският обаче понякога постига до такива разрушаващи висоти, че нямаме равни. Някои от нас се събуждат с мисълта как да свършат нещо на инат, независимо че това няма да им е въобще от полза. Не знам дали друг народ извън Балканите да има поговорка: „Не сакам да ми е добре, а на Вуте да му е зле“. Особено се развихря реализацията на тази житейско верую в отношенията между съседите в жилищните блокове. В големите градове, особено в огромните панелни комплекси, немалка част от обителите са анонимни. Дошли от различни краища на страната, те живеят на принципа: „От далеч съм и съм за малко“. Нищо, че това „малко“ понякога се проточва с години. Независимо обаче дали са дълго време във входа или от скоро основната цел на нашенеца е, ако може да не плаща общите разходи. Още повече, когато е само наемател и с единия си крак винаги е извън квартирата. Така често при спешни ремонти домоуправителят плаща, ако има нещо спестено в касата, и после с месеци се гърчи да моли съседите да си платят. А те обикновено се държат сякаш човекът е изхарчил парите, за да си ремонтира собственото жилище, а не да ги даде за ремонт на асансьора например. Като стана дума за асансьорите, гьонсуратлъкът и глупостта на съкооператорите стига до там всяко ползване на подемника да се превръща в руска рулетка, но и дума не дават да се чуе да се плаща за поддръжката му в изправно състояние. Като стане белята обаче, търсят вината в целия свят, но не и в себе си. Подобна анархия цари най вече в кооперациите, където повечето хора са оставили апартаментите си празни, заминали са на гурбет или живеят другаде. Въпросната анархия обаче не е майка на реда, както твърди една от видните исторически личности на въпросната идеология. И после някой съсед като не плаща, не могат и да го дадат на съд. Причината е в немарливото водене на документацията на етажната собственост. А магистратите, както си е по закон, гледат всеки детайл в нея. За да може етажната собственост да си поиска парите от стиснат съсед, трябва да докаже с документи спазването на правилността на цялата процедура, като се започне от това как е взето решението колко и за какво да се плаща и се стигне до свикването, провеждането и оповестяването на решенията, приети на общите събрания, включително и това, засягащо неизправния платец. За това и хората, нямащи много време за губене в междусъседски ежби, си наемат професионални домоуправители. Те в известна степен успяват бързо да вкарат в пътя мераклиите да не си плащат дължимото. Въпросните фирми обаче предпочитат кооперации с повече апартаменти, за да имат и повече клиенти. Така за съсобствениците в малките блокове остава или да си налягат парцалите и да не правят инат, или да се бръкнат по-дълбоко за професионален домоуправител, защото заплатата му ще се разпределя между по-малко апартаменти.", "date": "2018.10.23", "title": "Съседски инат къща разваля"}
{"url": "https://www.monitor.bg:443/bg/a/view/po-300-leva-sredno-na-mesec-harchim-s-karta-147689", "text": "Безкешовото разплащане печели все по-голяма популярност над хартиената размяна на банкноти у нас. Средната сума на месец, направена с пластика, достигна 300 лева, а 75 на сто от притежателите на карти ги ползват всяка седмица. Това са част от изводите на петото издание на проучването MasterIndex на Mastercard за последните тенденции при употребата на банкови карти. Малко над 10 на сто ползват разплащателните си карти всеки ден, 27% - почти всеки ден, 35 на сто - веднъж или два пъти на седмица, а само 5% заявяват, че ги ползват рядко, показва изследването. За август и септември обяви Ваня Манова, регионален мениджър на Mastercard за България и Македония. По данни на БОРИКА средната сума на плащания без ПИН код е 30 лева. Едва 5 на сто от разплащателните карти в България са кредитни. „Искам да харча собствените си пари, а не чужди“, така притежателите на карти оправдават ниската популярност у нас на кредитните пластики. Разплащателното средство за покупка на стоки и услуги с кредитен лимит отдавна не е лукс, но дебитните карти се използват по-често от платежоспособните хора. Затова те са и най-много – 80 на сто, докато 14 на сто имат и дебитна, и кредитна карта. По данни на Евростат отпреди две години около 40 на сто у нас нямат карти, но според Манова сега броят им е намалял до 25%. Родните картодържатели и предимства вместо репутацията на банката, което е една от промените през последните години. Но българинът все още сравнява по-често такси, а не услугите. Бързината и удобството са по-важни фактори от безопасността, от Mastercard отчитат 70 на сто доверие в картовите разплащания. Това е и една от причините от април догодина лимитът за безконтактно плащане на притежателите на банкова карта с издател Mastercard да се вдигне от 25 на 50 лв. Засега от Visa запазват досегашния праг от 25 лв., над който потребителите ще въвеждат ПИН код за потвърждение на покупката, но най-вероятно промяната няма да се бави дълго и за тях. Показателно за навлизането на технологията е, че 75 на сто плащанията с карти в една големите търговски вериги вече се извършват безконтактно, смята Манова, но все още в своите обекти. Сред най-честите оправдания са все още високите такси при плащане, но вероятната причина е скриването на част от оборотите, смята Манова, която цитира информация на Националната агенция по приходите, според която загубите за бюджета от укриване на приходи от търговците на едро и дребно надвишават загубите, които се търпят от организирани ДДС измами. В момента терминалите в цялата страна са над 87 хил., 93 на сто от тях вече са безконтактни, до края на годината процентът ще е 100 според Манова.", "date": "2018.10.23", "title": "По 300 лева средно на месец харчим с карта"}
{"url": "https://www.monitor.bg:443/bg/a/view/sys-78-000-namaleli-uchenicite-v-profesionalnite-paralelki-za-15-godini-147674", "text": "Със 78 000 са намалели учениците, които са учили по програми за професионално образование през учебната 2016/2017 г. спрямо тези, които са се записали през 2001/2002 г. В началото на 21-ви век е имало 186 135 деца в професионалните гимназии и техникуми докато преди 2 г. те са били под 110 хиляди. Това съобщи вчера шефът на Съюза на работодателите в системата на народната просвета в България Самуил Шейнин по време на дискусия, посветена на професионалното образование, в Перник. За учебната 2017/2018 г. обаче, след промяната на държавната политика по отношение на приема на професионални паралелки броят на учениците, които са се записали в такива класове, е повече спрямо всички предходни години, обясни Шейнин. По данни от август тази година 245 паралелки в страната са закрити след третото класиране. От тях 190 са професионални, а останалите 55 – профилирани. Преди старта на учебната година се търсеха ученици, които да запълнят още 8378 места. Повече от 2/3 от тях – 5826, са за осмокласници в професионални гимназии, а останалите 2552 - за профилирани. Шейнин каза още, че ще предложат на Министерството на образованието към тези данни и общия брой на утвърдените паралелки. Друго предложение, което ще бъде обсъдено, е да се пресмята и процентно каква част от паралелките е запълнена. Участниците в срещата коментираха още, че работодателите трябва да имат основна роля за развитието на професионалното образование. „Бизнесът трябва да е по-активната среда по отношение на процеса на обучение и да поема ангажименти с конкретни напътствия и помощ“, коментира шефът на Регионалното управление “Образование“ в Благоевград Ивайло Златанов. Според него по този начин младите хора ще придобият необходимите знания и умения по професията, която работят. „Няма как без намеса на работодателите нещата да се случат. в която учениците, отивайки да се обучават за определена професия, да бъдат мотивирани, разполагайки със съвременни машини и оборудване, каквито се използват в реална работна среда“, добави Златанов. Той даде за пример как в Благоевград утвърдили план-прием за обучение по специалност „Машини с цифрово и програмно управление“, но в професионалната гимназия нямало нито една такава машина. „Логичен е въпросът каква е мотивацията на учениците да се обучават по тази специалност, след като дори не са виждали подобна машина“, каза още Златанов.", "date": "2018.10.23", "title": "Със 78 000 намалели учениците в професионалните паралелки "}
{"url": "https://www.monitor.bg:443/bg/a/view/trojna-katastrofa-zatapi-krystovishte-v-plovdiv-147672", "text": "Три коли се удариха на кръстовището между бул. Руски и ул. Янко Сакъзов в Пловдив. Най-вероятно става дума за отнето предимство. Четирима са пострадали при тройната катастрофа в Пловдив, съобщиха от полицията. Водачът на едната от колите и трите му спътнички били откарани в болница. Без опасност за живота са. Сигналът за птп-то бил получен на 112 в 16,20 часа днес.", "date": "2018.10.23", "title": "Четирима в болница след тройна катастрофа в Пловдив (ОБНОВЕНА) "}
{"url": "https://www.monitor.bg:443/bg/a/view/postaviha-bylgarche-sred-naj-talantlivite-v-sveta-147666", "text": "Английското издание Guardian класира българската футболна надежда Ияд Хамуд в престижна класация, представяща най-талантливите 60 футболисти в световен мащаба, които са родени през 2001 година. В момента 17-годишният Хамуд играе в академията на \"Шефилд Уензди\", а преди това бе част от \"Локомотив\" (Пловдив), като с екипа на “смърфовете” дори дебютира в Първа лига. На 15 години, 3 месеца и 26 дни той се превърна във вторият най-млад футболист в историята на родното първенство. “Хамуд влезе в заглавията през 2016 година, когато се превърна във второто най-младо име в историята на българския футболен елит. Син на българска майка и ливански баща, той направи асистенция за \"Локомотив\" (Пловдив) в градското дерби срещу \"Ботев\" (Пловдив). Преди да се присъедини към \"Шефилд Уензди\" през 2017 година, Хамуд мина проби в \"Арсенал\" и \"Стоук Сити\". Бързината и издръжливостта са основните му оръжия, а за това говори и доказателството, че като юноша в \"Локо\" (Пловдив) изиграва три мача за три различни юношески гарнитури в рамките на само един ден. Обожава Лионел Меси, а преди време признава, че се влюбва във футболната игра заради баба си, която е фен на \"Манчестър Юнайтед”, пише в краткото резюме за Хамуд, който играе като нападател. В престижната класация Хамуд е редом до таланти от най-големите клубове в света - Мейсън Грийнууд (Манчестър Юнайтед), Къртис Джоунс (Ливърпул), Хефрен Тюрам-Юлиен (Монако), Оливер Батиста Майер (Байерн Мюнхен), Лука Унбехаун (Борусия Дортмунд), Николо Фаджоли (Ювентус), Дайшон Редан (Челси), Едвард Тагсет (Ливърпул), Били Гилмор (Челси), Иван Илич (Манчестър Сити), Лий Канг-ин (Валенсия), Ерик Гарсия (Манчестър Сити), Виктор Мойехо (Атлетико Мадрид) и Конрад де ла Фуенте (Барселона). Миналото лято Ияд подписа професионален договор с \"Уензди\". За различните национални отбори на България има общо 16 мача и 4 гола.", "date": "2018.10.23", "title": "Поставиха българче сред най-талантливите в света"}
{"url": "https://www.monitor.bg:443/bg/a/view/goran-stefanovski-stava-doctor-honoris-causa-na-natfiz-147628", "text": "След тържествената церемония за получаване на почетното звание утре в 10 ч. на Сцена 47 към Учебния театър известният македонски драматург Горан Стефановскигостът ще остане за неформален разговор с почитатели, а от 14.00 ч. ще изнесе майсторски клас за студенти, специалисти, журналисти. Почетната научна степен Doctor honoris causa се присъжда за заслуги към развитието на световната наука, образование и култура. Стефановски е 20-ата знаменитост, която я получава от НАТФИЗ след Никита Михалков, Дейвид Линч, Едуард Олби, Карлос Саура, Иржи Менцел, Клаудия Кардинале и др. Македонецът е автор на над 30 пиеси, поставяни по света, сред които „Диво месо“, „Двойно дъно“, „Татуирани души“, „Черна дупка“. Последната под режисурата на проф. Иван Добчев ще се играе до края на сезона в театъра на НАТФИЗ.", "date": "2018.10.23", "title": "Горан Стефановски става Doctor honoris causa на НАТФИЗ "}
{"url": "https://www.monitor.bg:443/bg/a/view/temida-posochva-v-petyk-izbranicite-si-za-ks-147680", "text": "Представителите на съдебната власт в Конституционния съд ще станат ясни в петък. За тогава е насрочен изборът за съдии от квотата на Върховния касационен и Върховния административен съд. Крайният срок за номинации от квотата изтича в сряда в 17 ч. Очаква се кандидатите да надхвърлят 10. Изборът ще се проведе в петък в Съдебната палата. Съдебната власт трябва да посочи двама свои кандидати. Съставът на Конституционния съд се обновява през три години с 4-ма съдии. Тази година парламентът и президентът избират по един. Междувременно Съдийската колегия на Висшия съдебен съвет (ВСС) освободи съдията от Върховния касационен съд (ВКС) Красимир Влахов, тъй като на 5 октомври беше избран от парламента за член на Конституционния съд. Съдебните кадровици решиха Влахов да е съдия до датата, на която ще се закълне и ще встъпи в длъжност в Конституционния съд. След края на 9-годишния му мандат там той има право да се върне да правораздава във ВКС. Съставът на Конституционния съд се обновява през три години с 4-ма съдии. Тази година парламентът и президентът избират по един, а двете върховни съдилища – двама. Това трябва да стане до 12 ноември, когато изтичат мандатите на Румен Ненков, Стефка Стоева, Кети Маркова и Цанка Цанкова. Засега свои кандидати все още не са излъчили президентът Румен Радев и от двете върховни съдилища.", "date": "2018.10.23", "title": "Темида посочва в петък избраниците си за КС"}
{"url": "https://www.monitor.bg:443/bg/a/view/rakyt-na-belija-drob-e-naj-chestoto-onkozaboljavane-u-nas-147669", "text": "Ракът на белия дроб е най-честото онкологично заболяване в България при мъжете и шесто по честота при жените. Това собщи д-р Борислав Димитров, специалист онколог от Специализираната болница по онкология в София. Над 70% от пациентите с рак на белия дроб в България се диагностицират в трети и четвърти стадий на заболяването, като прогнозата за 5-годишна преживяемост при тях е под 5 на сто. По-добра преживяемост се регистрира само при хората с открит карцином в ранен стадий. Над 2 млн. души ще бъдат диагностицирани с болестта в световен мащаб през 2018, а над 1,8 млн. ще починат, прогнозират от Световната здравна организация. Годишно в Европа 270000 от диагностицираните със заболяването умират. Служители на биофармацевтичната компания засадиха 25 сребролистни липи, като част от инициатива за ранна диагностика на заболяването.", "date": "2018.10.23", "title": "Ракът на белия дроб е най-честото онкозаболяване у нас "}
{"url": "https://www.monitor.bg:443/bg/a/view/150-rabotodateli-v-dni-na-karierata-v-tehnicheskija-147673", "text": "С близо 150 работодатели започна изложението \"Дни на кариерата“ в Технически университет - София. Събитието дава възможност на студентите да е свържат с потенциалния си работодател още по време на следването си. „Преди 13 години „Дни на кариерата“ започна с около 20-на работодатели и шепа студенти. Днес броят на участниците е рекорден – близо 150, а изложението се провежда и във филиалите на ТУ-София в Пловдив и Сливен. Благодарение и на това традиционно за университета събитие, реализацията на нашите студенти на пазара на труда е близо 100%“, заяви ректорът на ТУ -София. Изложението ще се състои в рамките на три дни. На 23 и 24 октомври то ще се проведе в три учебни корпуса на ТУ-София – 1-ви, 2-ри и 12-ти, а на 25-ти – във филиалите на ТУ-София в Пловдив и Сливен. По време на изложението работодателите ще представят своите дейности пред студентите и преподавателите, ще предложат стажантски позиции, работни места и стипендиантски програми на младите специалисти. Студентите на ТУ-София ще имат възможността да получат „Наръчник за стажуване“, предоставен от партньора на изложението \"Съвета на жените в бизнеса в България\".", "date": "2018.10.23", "title": "150 работодатели в „Дни на кариерата“ в Техническия"}
{"url": "https://www.monitor.bg:443/bg/a/view/sinodyt-razporedi-molebeni-za-decata-s-uvrejdanija-147675", "text": "Синодът разпореди всяка година на 24 октомври да се отслужват молебени за децата с увреждания, съобщиха от Синодалната палата. Първият от тях ще бъде утре във всички храмове в страната. В София той ще бъде отслужен от викарийния епископ на патриарх Неофит - Поликарп веднага след литургията, която започва от 9.00 часа в храма „Покров Богородичен – Всех скорбящих радост“ (зад хотел „Родина“). Поликарп ще прочете молитвите пред едноименната икона. 24 октомври, като ден за отслужване на молебени за децата с увреждания ще бъде вписан в Месецослова на Българската православна църква, казаха от Синодалната палата. Така се нарича книгата, в която се отбелязва кога какви молитви и песнопения се изпълняват и по какъв повод.", "date": "2018.10.23", "title": "Синодът разпореди молебени за децата с увреждания "}
{"url": "https://www.monitor.bg:443/bg/a/view/otkriha-trakijska-krepost-ot-vremeto-na-trojanskata-vojna-147665", "text": "Археолози откриха тракийска крепост от времето на Троянската война край Златоград. Екип под ръководството на доц. Здравко Димитров е направил разкопките на археологическия обект, който се намира на десетина километра източно от Златоград в землището на с. Бенковски. За първи път районът е проучван от проф. д.и.н. Николай Овчаров през 2004 г., когато той разкрива на малък хълм останките на няколко сгради от тракийската епоха. Намерените многобройни монети и керамика ги датират в последните векове на старата ера. Междувременно при направените обхождания археолозите откриха останки от мощна крепостна стена в подножието на хълма. Тя е градена в типичен за елинизма стил и Сградите на хълма и крепостната стена са напълно синхронни с намиращия се в непосредствена близост могилен аристократичен некропол, частично разкрит през 2016 г. от археолога Любен Лещаков. В него бяха открити многобройни сребърни накити – пръстени, висулки, диадема и др. На мястото сега са намерени повече от 50 антични монети, но обектът е бил атакуван често от иманяри през последните десетилетия и стотици монети и метални предмети липсват. Овчаров предполага, че находката е важен обект от тракийската епоха, който датира най-общо от ІV-І в. пр. Хр. Той не изключва това да е тракийска царска резиденция, подобна на тези, които са открити в местността Кози грамади в Средна гора, край Копривщица и Синеморец, както и до Мандренското езеро до Бургас. Археологът Денчо Първанов е на километър от провежданите на хълмчето разкопки, а в крайна сметка открива непозната досега крепостна стена. На места тя е запазена на повече от 4 м височина. Градена е от огромни каменни блокове с неправилна форма, прилепени плътно един до друг. Някои от тях надхвърлят 2-3 тона. Става дума за т. нар. която се развивала в днешните гръцки земи през последните векове на ІІ хил. пр. Хр. Това е епохата на Троянската война. Смята се, че откритата крепост потвърждава хипотезата за сходството на социално-икономическите и политическите процеси между Ахейска (Микенска) Гърция и Тракия към края на Бронзовата епоха. Както и че царете от Микенска Тракия са притежавали укрепени резиденции, които се издигали на труднодостъпни планински места.", "date": "2018.10.23", "title": "Откриха тракийска крепост от времето на Троянската война"}
{"url": "https://www.monitor.bg:443/bg/a/view/petrolyt-brent-poevtinja-pod-78-za-pyrvi-pyt-ot-18-septemvri-147677", "text": "Цената на петрола сорт Brent с доставка през декември спадна под 78 долара за първи път от 18 септември, сочат данни на Междуконтиненталната борса (ICE) в Лондон, след като стойността му се понижи с 2,36 на сто до 77,95 долара за барел, предаде ТАСС. По-рано днес саудитският министър на енергетиката, промишлеността и минералните ресурси Халид бин Абдул Азиз ал Фалих заяви в интервю за ТАСС, че кралството не планира да ограничава петролните доставки заради скандала с убийството на журналиста Джамал Хашоги в саудитското консулство в Истанбул. Той допълни, че добивът на петрол в Саудитска Арабия скоро ще нарасне до 11 млн. барела на ден спрямо сегашните 10,7 милиона. Освен това се обмисля възможността за включване на допълнителните мощности, които да качат изпомпаните количества суровина 12-13 млн. барела на ден.", "date": "2018.10.23", "title": "Петролът Brent поевтиня под $78 за първи път от 18 септември"}
{"url": "https://www.monitor.bg:443/bg/a/view/blizo-20-hil-narushenija-na-stroitelni-obekti-147658", "text": "19 850 нарушения на строителни обекти са установили проверките на инспекцията по труда за първите девет месеца на годината. От общо 32 881 обекта в страната инспекторите са проверили 4140. 65% от всички нарушения са свързани с осигуряване на здравословни и безопасни условия на труд. Най-често те са били за необезопасени конструктивни отвори на обектите, скелета и временни ел. инсталации, които застрашавали работещите и случайно преминаващите лица, посочват от инспекцията по труда. Те са съставили 124 акта за спиране на работното оборудване, работните места и обекти. Сред честите нарушения са и нередностите по трудовите правоотношения. Установени са липса на задължителни клаузи в договорите, несключване на контракт, неизплащане на допълнителни възнаграждения за придобит стаж. Освен това служителите не получавали допълнителни възнаграждения за полагания труд през празничните дни. Строителството бил и един от рисковите сектори, в които най-често има забавяне на изплащане на заработеното през месеца. От инспекцията по труда обясняват още, че честа практика е работниците да отказват да съдействат на контролните органи, защото те самите били съгласни да получават заплатата си в плик. Причината била избягване на запори върху възнагражденията, задари дългове или за да разполагат с по-висок доход. Инспекцията по труда ще се включи в кампанията на Националната агенция за приходите за спазване на данъчното и осигурителното законодателство. Двете институции ще координират действията си, включително чрез извършване на съвместни проверки, с цел повишаване ефективността на контрола на строителните обекти.", "date": "2018.10.23", "title": "Близо 20 хил. нарушения на строителни обекти"}
{"url": "https://www.monitor.bg:443/bg/a/view/kuha-firma-zavljakla-nad-10-mln-evro-ot-ktb-147679", "text": "Поредната куха фирма, която е завлякла милиони от вложителите на КТБ, лъсна по време на четенето на обвинителния акт срещу БГ Мадоф в спецсъда. Според обвинението срещу укриващия се в Сърбия Цветан Василев на 8 юни 2009 г. през дружеството „Ем Стейт“ ЕООД е отпуснат заем на стойност 9,7 млн. евро с крайна цел при случай на необходимост за погасяване на кредитни задължения на фирмите „Булит 2007 ЕООД” и „Транстрейдинг ЕООД”. Тази дружества придобиват акциите на „Русе индъстри“, което като собственик на „Корабостроителница Русе“ също тегли кредит от 6,8 млн. лв. от КТБ, а година след това обявява несъстоятелност. Още 5,15 млн. лв. от фирмата „Ем Стейт“ ЕООД отиват към компанията като ТЦ ИМЕ, с която БГ Мадоф опитва да открадне телевизиите ТВ7 и ББТ с помощта на руските си ортаци Константин Малофеев и Дмитрий Косарев, с цел да ги превърне в пропаганден рупор за обслужване на геополитическите цели на Москва на Балканите.", "date": "2018.10.23", "title": "Куха фирма завлякла над 10 млн. евро от КТБ "}
{"url": "https://www.monitor.bg:443/bg/a/view/mona-razkri-pola-na-bebeto-147656", "text": "Актрисата Мона Гочева разкри какъв ще е полът на бебето, което очаква заедно със съпруга си Радослав. Звездата от „Революция Z” направи това чрез допитване до феновете си в социалните мрежи. След като публикува свой фотос с два балона в розов и син цвят, тя предизвика последователите си да отгатнат отговора на заветния въпрос. Дни по-късно Мона отново погъделичка любопитството, като този път се появи с балон само в един цвят, издавайки, че съвсем скоро ще се сдобие с момченце. „Времето лети и дните минават толкова бързо и неусетно... няколко месеца остават до най-важния ден в живота ми! Поклон пред моето мамче и всички смели и силни мами, които са изживяли това чудо на бременността! Всеки ден е пълен с нови приключения, но всичко си заслужава, когато знаеш че скоро ще видиш най-любимото си същество“, развълнувана е актрисата. Междувременно феновете могат да я гледат в уебпоредицата „Пъзел: Похитени“. Сюжетът проследява група младежи, попаднали по погрешка на пишман наемни убийци, зад чиито маски се крият Асен Блатечки и Бойко Кръстанов. С участие се разписват още Антъни Пенев, Александър Евгениев, Мария Сотирова и др.", "date": "2018.10.23", "title": "Мона разкри пола на бебето"}
{"url": "https://www.monitor.bg:443/bg/a/view/mladejite-se-izviniha-i-obidiha-za-frankfurt-147657", "text": "Младежките национали - Георги Йомов, Наско Милев и Венцислав Керчев, се извиниха за поведението си на летището във Франкфурт след загубата от Люксембург в европейските квалификации. Тогава Йомов публикува видео в социалните мрежи, на което се вижда как тримата се забавляват из коридорите на летището, качили се на количка за багаж и подвиквайки към възрастни пасажери: „Мърдайте! Хей, риза... старши“. Вчера футболистите бяха изслушани от Комисията по етика и феърплей, която ги предложи за наказание пред Дисциплинарната комисия на БФС, а играчите изказа своето съжаление за постъпката си. „На тази среща се разбрахме какви ще бъдат последствията. Сега няма да казваме. Извинихме се. Аз съм обиден за неща, които се изрекоха по наш адрес, които не са верни. Това, което направихме е така, но няма нищо общо с това, което казаха за нас, че не сме защитавали фланелката и сме се подиграли с нея, защото няма нищо такова. Само за това съм обиден, за нищо друго“, коментира замесеният в случката Георги Йомов.", "date": "2018.10.23", "title": "Младежите се извиниха и обидиха за Франкфурт"}
{"url": "https://www.monitor.bg:443/bg/a/view/tervel-pulev-vliza-vyv-vip-bradyr-147633", "text": "Професионалният боксьор Тервел Пулев е поредната знаменитост, която ще прекрачи прага на „ВИП Брадър“. Той обаче няма да остане в Къщата, в която пребиваваше като участник преди няколко години, а влезе с една единствена мисия – да направи тренировка по бокс на съквартирантите. Тервел, който се готви активно за боксовата Гала вечер тази събота в София, в която ще се бие точно преди двубоя на брат си Кубрат Пулев с Хюи Фюри, е преподал няколко урока по юмручен бой, който тази вечер ще бъдат излъчени, както и мачовете между Наско, Петко, Константин и Ричи. Съдия е Слави Хараламбов, но спортния полуден не е минал без напрежение и съквартирантите намират все повече и повече поводи за раздори.До финала на „Женско царство“ остават по-малко от две седмици, като победителят ще стане ясен на 2 ноември. Три дни по-късно – на 5-ти пък стартира All Stars сезона. Междувременно моделката Розмари Тишер беше изгонена от Къщата по волята на зрителите. Тя беше в центъра на основната сюжетна линия през последните епизоди - мираж ли е сексът в предаването. Това провокира поп-фолк фурията Кали да влезе при съквартирантите и да дръпне сурово конско на фитнес инструктора Ричард Величков.", "date": "2018.10.23", "title": "Тервел Пулев влиза във „ВИП Брадър“"}
{"url": "https://www.monitor.bg:443/bg/a/view/graciite-gonjat-oshte-dve-kvoti-za-tokio-147662", "text": "Две олимпийски квоти в индивидуалното ще гонят българските националки по художествена гимнастика за Токио 2020, обяви главният мениджър Бранимира Маркова. Както е ясно, ансамбълът ни вече си осигури участие на игрите с бронзовия си медал в многобоя от световното в София. Националният ни тим ще се подсили с три свежи попълнения за новия сезон, съобщи още Маркова. Три от девойките минават във възрастта на жените, но няма да попаднат автоматично в състава. „Ще има контролни състезания, на които ще направим селекцията и според представянето им ще определим от колко състезателки ще е разширеният състав“, обясни Маркова пред БНТ. В контролните няма да участват Невяна Владинова, Катрин Тасева и Боряна Калейн, които играха на световното в София и спечелиха сребро в отборното. От новия сезон Неви и Кати ще имат за личен треньор доскорошната треньорка на девойките Силвия Стойнева.", "date": "2018.10.23", "title": "Грациите гонят още две квоти за Токио"}
{"url": "https://www.monitor.bg:443/bg/a/view/fifa-naliva-25-miliarda-v-novi-turniri-147660", "text": "Ръководните органи на Световната футболна федерация (ФИФА) ще обсъдят в петък идеята за два нови глобални турнира по егидата на организацията, съобщи „Ройтерс“. По време на срещата на Борда на директорите в Кигали (Руанда) ще бъде обсъдена идеята на президента на ФИФА Джани Инфантино за създаване на минисветовно първенство, както и за разрастването на Световното клубно първенство. Според Инфантино ФИФА ще може да осигури 25 милиарда долара за двата турнира за период от 12 години, започвайки от 2021 година. Към момента обаче идеята за тези два турнира среща сериозен отпор от водещите тимове в Европа и от президента на УЕФА Александър Чеферин. Минисветовното първенство ще трябва да се провежда на всеки две години и да събира 8 водещи нации, като бъде своеобразен завършек на идеята за Лига на нациите във всеки континент. Този турнир Инфантино предвижда да бъде през октомври или ноември. Заради него ФИФА обмисля отпадането на Купата на конфедерациите. Ако предложението на президента на ФИФА бъде прието, Световното клубно първенство ще се провежда веднъж на всеки 4 години, а в него ще участват 24 отбора, а не 7, както е в момента.", "date": "2018.10.23", "title": "ФИФА налива $25 милиарда в нови турнири"}
{"url": "https://www.monitor.bg:443/bg/a/view/bg-talanti-ot-bruk-haus-rabotjat-s-agenta-na-berbatov-147659", "text": "Български таланти от академията на „Брух Хаус Колидж“ получават шанса да работят с агента на Димитър Бербатов Емил Данчев, след като приключат образованието си в едноименното училище. За последните 10 години на Острова са заминали около 25 ученици, които са подбрани от школите на „Славия“, „Левски“ и ЦСКА. Сред възпитаниците са настоящият футболист на „Черно море“ Петър Витанов, който дори слага на ръката си капитанската лента на отбора. Силен старт в кариерата си след престоя си в пансиона получава и Николай Тодоров, който минава през „Нотингам Форест“, шотландския „Хартс“ и сега играе за италианския „Риети“. Футболистите получават шанса да учат и тренират в Англия благодарение на стипендии, които директорът на „Брук Хаус“ осигурява. Таксата за обучение е 36 000 паунда на година и включва обучението, настаняването и храненето на учениците 1в пансиона. За да получат шанса за обучение в Англия, учениците трябва да минат писмени тестове по английски и математика. Практическата част на конкурса ще се състои през юни 2019-та, когато момчетата ще тренират заедно с английски треньори и ще бъдат наблюдавани от селекционери и мениджъри от България и Англия.", "date": "2018.10.23", "title": "БГ таланти от „Брук Хаус“ работят с агента на Бербатов"}
{"url": "https://www.monitor.bg:443/bg/a/view/volen-siderov-propusna-koalicionnija-syvet-147663", "text": "Лидерът на „Атака“ Волен Сидеров не отиде на коалиционния съвет на \"Обединени патриоти\", който се събра след искането за оставка на Валери Симеонов като вицепремиер заради изказването му за майките на деца с увреждания, че са „кресливи жени“ с „уж болни деца“. На заседанието на Обединените патриоти в бившия Партиен дом присъстват самият Валери Симеонов и вицепремиерът Красимир Каракачанов. „Не присъствам на Коалиционен съвет. НФСБ преди 6 дни свали политическо доверие от мен като председател на ПГ на ОП“, написа на официалната си страница в социалната мрежа „Фейсбук“ Сидеров. „ВМРО не взе никаква позиция по този въпрос, а мълчанието е знак на съгласие с НФСБ. При това положение няма логика да бъда на тази среща“, пише още той.", "date": "2018.10.23", "title": "Волен Сидеров пропусна коалиционния съвет"}
{"url": "https://www.monitor.bg:443/bg/a/view/bylgarka-izpusna-senzacija-na-svetovnoto-po-borba-147655", "text": "Българката София Георгиева пропусна възможността да поднесе сензацията на втория ден от състезанието при жените на световното първенство по борба в Будапеща. На старта в кат. до 65 кг тя загуби инфарктно от 3-кратната еврошампионка Петра Оли (Фин). Двубоят завърши 4:4 т., но съперничката й бе обявена за победителка, тъй като е взела повече точки с по-голяма стойност (нашето момиче спечели последната, но Оли взе два пъти по 2 т.). При 68-килограмовите Виктория Бобева започна силно - туш срещу Антониета Солейми Хернандес от Венецуела, но на четвъртфиналите бе туширана от Ала Черкесова (Укр), трета на Евро 2017. Така нашите остана да чакат дали ще бъдат изведени до репешажите за бронза, което ще стане факт, ако съперничките им достигнат до полуфиналите.", "date": "2018.10.23", "title": "Българка изпусна сензация на световното по борба"}
{"url": "https://www.monitor.bg:443/bg/a/view/pyrva-amerikanska-kiberoperacija-sreshtu-ruskite-hakeri-147664", "text": "САЩ провеждат първата операция против отделни руски агенти в опит да противостоят на усилията за разпространение на дезинформация с цел намеса в американските избори, пише. в. „Ню Йорк Таймс“ като с позовава на чиновници, осведомени за операцията. Американците възнамеряват да съобщят на заподозрените руснаци, че личностите им са установени и дейността им се следи. Операцията на киберкомандването е първата известна по рода си за защита на американските междинни избори, които ще се проведат в началото на ноември. От Пентагона не са съобщили колко „руски агенти“ са разкрити, а също така не се разкриват начините, с които се е осъществило това и как смятат да уведомят заподозрените за атаките с дезинформация. Киберкомандването на САЩ бе създадено през 2009 г. и е част от Агенцията за национална сигурност. Преди това американското разузнаване стигна до извода, че усилията за намеса и опитите за манипулиране на изборите през тази година от страна на Русия са малко вероятни, макар да са станали по-изобретателни и насочени към конкретни групи американци. Според властите в САЩ всички руски усилия за дезинформация са насочени към поляризиране на политическите партии преди изборите през 2020 г.", "date": "2018.10.23", "title": "Първа американска кибероперация срещу руските хакери"}
{"url": "https://www.monitor.bg:443/bg/a/view/dve-nagradi-za-irina-ot-kinofesta-vyv-varshava-147626", "text": "Международната премиера на дебютния пълнометражен игрален филм на Надежда Косева „Ирина“ донесе 2 награди от 34-ия кинофестивал във Варшава, един от най-престижните филмови форуми в Европа. Актрисата Мартина Апостолова, която изпълнява главната роля в „Ирина“, бе удостоена със специална награда на журито, а призът на екуменическото жури на фестивала бе връчен на режисьорката Надежда Косева. Сценарият на филма е дело на Светослав Овчаров, Боян Вулетич и  Надежда Косева. Оператор е Кирил Проданов. Продуцент е Стефан Китанов. Световен разпространител на „Ирина“ е френската компания Alpha Violet.", "date": "2018.10.23", "title": "Две награди за „Ирина“ от кинофеста във Варшава"}
{"url": "https://www.monitor.bg:443/bg/a/view/ek-plashtala-zaplati-na-izmamnici-osem-godini-zaradi-falshivi-diplomi-147647", "text": "Европейската комисия е дала на съд двойка служители, който успели да измамят системата за назначаване на работа. Двамата са били назначени и са работили 8 години на високоплатени постове благодарение на фалшиви дипломи, съобщиха медии в Белгия. Ако съдът прецени, че са виновни, а че грешката не е на ЕК, то, Филип Б. и Лоранс С. ще трябва да възстановят полученото от 2004 до 2012 г. Това се равнява на завидната сума от общо 670 000 евро. Двамата измамници вече са признали, че умишлено са подвели комисията. Лоранс се представяла като допломиран правист и политолог от Сорбоната в Париж, а Филип успял да убеди работодателите си, че е завършил право и инженерни науки. Скоро след като били назначени обаче, двамата започнали да подават болнични листове. В продължение на години те се възплозвали от едни от най-щедрите заплати и осигуровки в ЕС, без да се явяват дори на работа. Прокуратурата е поискала Филип да бъде лишен от свобода за 36 месеца, а Лоранс да бъде в затвора година и половина или 18 месеца. Защитата на измамниците настоява, че няма закононарушение.  ", "date": "2018.10.23", "title": "ЕК осем години плащала заплати на измамници с фалшиви дипломи"}
{"url": "https://www.monitor.bg:443/bg/a/view/komandarev-s-finansirane-ot-evroimaj-za-patrulki-147627", "text": "Два проекта с българско участие спечелиха финансиране от фонда „Евроимаж“. На последното му заседание бяха избрани 16 от общо 55 проекта. Българската копродукция „Патрулки“ на Стефан Командарев с продуцент „Арго филм“ ще получи допълнително финансиране от фонда. Това е четвъртият филм на Командарев, който печели подкрепа от „Евроимаж“. Лентата е копродукция България/Сърбия и има финансова подкрепа и от Сръбския филмов център. „Патрулки“ е втора част от трилогията на Командарев, започнала с „Посоки“. Другият подкрепен проект е миноритарната бг копродукция „Страхиня“ на един от най-обещаващите представители на новото балканско кино Стефан Арсениевич. Филмът за млад бежанец от Гана е копродукция между Сърбия, Люксембург, Франция и България.", "date": "2018.10.23", "title": "Командарев с финансиране от „Евроимаж“ за „Патрулки“"}
{"url": "https://www.monitor.bg:443/bg/a/view/a1-startira-prodajbi-na-huawei-mate-20-i-huawei-mate-20-pro-147651", "text": "А1 вече предлага двата най-нови флагмана от продуктовата гама на Huawei – Mate 20 и Mate 20 Pro. Клиентите могат да закупят смартфоните от търговската мрежа на телекома срещу 58,50 лева на месец или 1279,99 лева в брой за Huawei Mate 20 Pro и 39,99 лева на месец или 869,99 лева в брой за Huawei Mate 20. Цените са валидни с мобилен план A1 One Unlimited 5XL. Huawei Mate 20 Pro е изработен от 3D стъкло с плавни извивки, гладко преливащи в цялостния дизайн, и разполага с 6.39-инчов 2K+OLED дисплей. Моделът може да се похвали със 7-нанометров мобилен чипсет Kirin 980 с изкуствен интелект, който значително повишава скоростта и енергийната ефективност на телефона. Mate 20 Pro предлага 6 GB оперативна памет и 128 GB памет за съхранение. Смартфонът притежава IP68 сертификат за прахо- и водоустойчивост. Моделът се предлага в три цвята – черно, здрач и среднощно синьо. Батерията на устройството е с капацитет от 4 200 mAh и осигурява интелигентно управление на захранването чрез изкуствен интелект. Благодарение на функцията 40 W5 Huawei SuperCharge устройството може да се зареди до 70% в рамките на 30 минути. Mate 20 Pro разполага с три технологии на зареждане – с кабел, безжично и безжично обърнато, като последната позволява безжично зареждане на други устройства. Huawei Mate 20 Pro идва с нова тройна Leica камера, управлявана с помощта на изкуствен интелект. Устройството разполага с 40-мегапикселовата RGB камера, която заснема детайли в ежедневните снимки, телеобектив с 8-мегапикселов сензор за фокус върху далечни кадри и с изцяло нова 20-мегапикселова ултра широкоъгълна камера за пейзажни и макро снимки от разстояние 2.5 см. Селфи камерата на Mate 20 Pro пък е 24-мегапикселова. Флагманът позволява отключване на екрана с 3D лицево разпознаване с помощта на дълбочинна сензорна камера, която разпознава 30 000 точки на лицето. По този начин телефонът се отключва за половин секунда. Устройството може да се отключи и с вграден в екрана сензор за пръстов отпечатък. Huawei Mate 20 комбинира тройна Leica камера с една светкавица. Начинът, по-който смартфонът е изработен, създава гладък и топъл контраст на стъкления гръб и го прави удобен и надежден за държане. Mate 20 идва с 6.53-инчов LCD FHD+ Display и се предлага в същите три цвята както и Mate 20 Pro – черно, здрач и среднощно синьо. Телефонът предлага 4 GB оперативна памет и 128 GB памет за съхранение. Батерията на Mate 20 е с капацитет 4 000 mAh и също има интелигентно управление на захранването. Mate 20 притежава и Huawei SuperCharge функцията за бързо зареждане със сертификат за безопасност на TÜV. При него батерията на устройството може да се зареди до 58% само в рамките на 30 минути. Камерата и тук е тройна – 12-мегапикселовата RGB камера за по-ясни детайли в ежедневните снимки, телеобектив с 8-мегапикселов сензор с фокус върху далечните кадри и изцяло нова 16-мегапикселова ултра широкоъгълна камера за пейзажни и макро снимки. Селфи камерата на Mate 20 разполага с впечатляващите 24 мегапиксела като при Pro варианта.", "date": "2018.10.23", "title": "А1 стартира продажби на Huawei Mate 20 и Huawei Mate 20 Pro"}
{"url": "https://www.monitor.bg:443/bg/a/view/himalajskata-viagra-izchezva-zaradi-klimatichnite-promeni-147650", "text": "Всяка пролет в Хималаите се събира гъба, известна като афродизиак, която расте във вътрешността на гъсеница и която се продава понякога по-скъпо от златото в китайските билкови аптеки. Гъбата, която се казва ярсагумба или Ophiocordyceps sinensis, е известна с прозвището \"виаграта на Хималаите\". Ново изследване обаче показва, че климатичните промени допринасят за намаляването на гъбата. Досега се смяташе, че гъбата става все по-голяма рядкост заради прекомерната експлоатация и жестоката конкуренция. През 2009 г. и 2016 г. реколтата стана причина за кървави сблъсъци в Непал. Виаграта на Хималаите се слага в чайове и супи. Смята се, че помага и срещу рак и други болести. Авторите на изследването говорят за случай на цена от 140 000 долара на килограм за гъби с отлично качество през май 2017 г. За сравнение кило злато струва около 40 000 долара.", "date": "2018.10.23", "title": "Хималайската виагра изчезва заради климатичните промени"}
{"url": "https://www.monitor.bg:443/bg/a/view/220-deca-sa-otgledani-v-sos-detsko-selishte-trjavna-147653", "text": "220 деца са отгледани в SOS Детско селище Трявна, стана ясно по време на 25-та годишнина от създаването му, на която присъства и министърът на труда и социалната политика Бисер Петков. В селището в момента има 8 приемни семейства, които се грижат за 30 деца. „В продължение на повече от четвърт век организацията успешно осигурява семейна, здравословна и сигурна среда - така нужна за израстването и развитието на деца, лишени от родителска грижа. Бих искал да се обърна и към приемните родители – да им пожелая здраве, енергия и да продължават с професионализъм, всеотдайност и обич да се грижат за децата в риск. На вас, деца, искам да пожелая здраве и усмивки, да продължавате да мечтаете и да сбъдвате най-смелите си мечти“, заяви министър Петков. Той благодари на сдружението и за подкрепата при реформата в сектора на социалните услуги. В рамките на работното посещение в Трявна министър Петков се срещна с кмета на общината Дончо Захариев, с когото обсъди развитието на социалните услуги в региона.", "date": "2018.10.23", "title": "220 деца са отгледани в SOS Детско селище Трявна"}
{"url": "https://www.monitor.bg:443/bg/a/view/300-bg-uchenici-v-pansionni-uchilishta-v-chujbina-147654", "text": "Между 200 и 300 български ученици годишно заминават да учат в пансионатни училища в чужбина. Те са на възраст между 14 и 16 години, като повечето се местят след 10-ти клас, обясни Бистра Илиева от консултантската фирма за образование в чужбина „Дарби“. Повечето български ученици, които заминават за чужбина, се ориентират към пансионатни училища във Великобритания, Испания, Австрия и Германия. Годишните такси в различните пансионатни училища във Великобритания започват от 28 000 - 30 000 паунда, и достигат до 36 000 - 40 000 паунда. В са около 40 000 евро, в Швейцария - могат да стигнат до 60 000 - 80 000 евро, а в Испания - до 23 000 - 25 000 евро на година. На 27 октомври в столичния хотел „Интерконтинентал“от 11.00 до 18.00 часа ще се състои изложението „Европейско училищно образование“. По време на него учениците и техните родители могат да се запознаят с учебните програми в различни пансионатни училища в чужбина,финансовите програми, възможностите за стипендии. Една от възможностите за финансов стимул е от английското пансионатно училище за средно образование Брук Хаус Колидж, което отпуска по една 100%-ва и множество частични стипендии. Таксата за обучение в училището е 36 000 паунда на година и включва обучението, настаняването в училищния пансион и храненето на учениците. В пансионото училище учениците имат възможност да се занимават и със спорт. Български таланти от футболната академия на Брух Хаус Колидж получават шанса да работят с агента на Димитър Бербатов Емил Данчев, след като приключат в образованието си в едноименното училище. За да получат шанса за обучение в Англия, учениците трябва да минат писмени тестове по английски и математика. Практическата част на конкурса ще се състои през юни 2019-та, когато момчетата ще тренират заедно с английски треньори и ще бъдат наблюдавани от селекционери и футболни мениджъри от България и Англия.", "date": "2018.10.23", "title": "300 бг ученици в пансионни училища в чужбина"}
{"url": "https://www.monitor.bg:443/bg/a/view/kitaj-stroi-naj-golemija-kolajder-v-sveta-147649", "text": "В Китай към 2020 г. ще бъде построен най-мощният колайдер в света на стойност над 5 милиарда долара. Мястото на строителството на уникалната установка още не е определено, но отсега се знае, че дължината на затворения кръг на ускорителя ще бъде 100 километра. Сумарната енергията на сблъскващите се частици ще бъде 240 гигаелектронволта. И двата цитирани показателя ще поставят световни рекорди.", "date": "2018.10.23", "title": "Китай строи най-големия колайдер в света"}
{"url": "https://www.monitor.bg:443/bg/a/view/gradini-i-parkove-razkrasjava-plovdiv-s-1-000-000-esenni-cvetja-147639", "text": "Със 150 000 стръка различни видове цветя служители на ОП „Градини и паркове“ оформиха новите фигури в цветните лехи на Цар Симеоновата градина, съобщи директорът на общинското предприятие Стоян Алексиев. Пловдив и тази есен ще бъде разкрасен с около 1 000 000 двусезонни цветя, повечето от които вече са засадени, а до края на месеца ще приключи облагородяването на парковите пространства във всички райони, разделителните ивици и кръговите кръстовища на булевардите.Те ще радват жители и гостите на града и напролет – до средата на май, когато ще бъдат заменени с милиони летни цветя. „Всичко, което садим, е собствено производство – различни на цвят теменужки, незабравки, парички, шибой, селене и други видове, които са подходящи за пловдивските климатични условия“, каза Стоян Алексиев. Собствено производство са и поредните 5000 храста рози, които предстои да бъдат засадени през ноември, всички храсти и повечето от дърветата, предвидени да обогатят зелената система на Пловдив при предстоящата есенна залесителна кампания.", "date": "2018.10.23", "title": "Разкрасяват Пловдив с 1 000 000 есенни цветя"}
{"url": "https://www.monitor.bg:443/bg/a/view/bfs-chaka-signali-za-symnitelni-praktiki-147652", "text": "БФС чака конкретни сигнали и доказателства за нередности около провеждането на футболни срещи от родния шампионат, за да може да предприеме действия. Позицията от футболния съюз дойде след поредицата от нападки между босовете на „Левски“, „Лудогорец“ и ЦСКА, които заговориха за „съмнителни“ практики от страна на отделни клубове и „усещането за предрешеност и преднамереност“ в действията на съдиите. Председателят на комисията „Ред, феърплей и сигурност” генерал Васил Василев обясни, че централата няма да се самосезира на база изказванията на Спас Русев, Кирил Домусчиев и Гриша Ганчев, тъй като в тях няма нищо конкретно. „Това са големи хора с амбиции, дали са много за футбола и все още даващи много за играта. Какво делят – не знам. Дали нарушават нещо? Не, защото те са хора извън футбола – не са някакви длъжностни лица, а президенти, собственици. Могат да си кажат каквото пожелаят. Ако има някаква конкретика, която те смятат, че трябва да се разследва, най-лесно е да напишат, пратят и да се търси какво става по случая. Нека, ако някой има обвинения да обясни как точно е предрешено първенството. Да се дадат подробности и замесените ще бъдат задържани и разследвани. Елементарни неща са, иначе ще си говорим години наред. Просто отиваш и казваш: той, там, така и толкоз”, заяви шефът на Комисията по феърплей. До момента дискусията между футболните босове приключи с позиция на собственика на „Левски“ Спас Русев, който използва официалния клубен сайт, за да отговори на вчерашната словесна атака от страна на Кирил Домусчиев. Русев отчете, че тя е била провокирана от интервюто, което той даде в понеделник, но бе категоричен, че в него не си е позволявал да обиди „нито един собственик, президент или футболен деятел“. „Фокусът на въпросите, които повдигнах за дългогодишните очевидни проблеми в българския футбол, съдийство и феърплей, беше изместен към личностни нападки, подкрепени с известна доза сарказъм и ирония, които изглежда са продиктувани от факта, че конкретни личности се припознават в моите думи. Отказът да се дискутира феърплеят и съдийството показва, че живеем в два паралелни свята, единият от които е перфектен, но в който ние не живеем“, категоричен бе Спас Русев.", "date": "2018.10.23", "title": "БФС чака сигнали за „съмнителни“ практики  "}
{"url": "https://www.monitor.bg:443/bg/a/view/parlamentyt-glasuva-zakonoproekta-za-horata-s-uvrejdanija-petyk-147646", "text": "Парламентът ще разгледа законопроектите за хората с увреждания и за личната помощ на първо четене в петъчното пленарно заседание, информираха от Народното събиране. Министерски съвет внесе законопроекта за хората с увреждания за обсъждане от депутатите на 18 октомври. Другият, който урежда личната помощ, пък бе внесен в началото на юли от народни представители от парламентарната група на \"Воля\" и от групата на \"БСП за България\". Двата законопроекта вече са разпределени от председателя на Народното събрание Цвета Караянчева за разглеждане в 7 комисии, сред които тази по регионална политика, благоустройство и местно самоуправление; здравеопазването; икономическа политика и туризъм; бюджет и финанси и по взаимодействието с неправителствените организации и жалбите на гражданите. Утре ще бъдат представени пред Комисията по труда, социалната и демографската политика. С приоритетното обсъждане на законопроектите за хората с увреждания и за личната помощ Народното събрание ще изпълни поетия ангажимент да ги разгледа във възможно най-кратък срок, отбелязват още от парламента.", "date": "2018.10.23", "title": "Парламентът гласува законопроекта за хората с увреждания в петък"}
{"url": "https://www.monitor.bg:443/bg/a/view/arestuvaha-pytnik-na-bdj-za-huliganstvo-147643", "text": "Пътник без билет е бил свален от влака и арестуван на гарата в Шумен, след като заплашил със саморазправа и се държал грубо с кондукторката, съобщи говорителят на Апелативната прокуратура във Варна Илка Катрева. Срещу мъжа е образувано досъдебно производство по два члена от НК - за едро хулиганство и за отправяне на закана към длъжностно лице. 31-годишният Емил се качил в пътническия влак Варна – Шумен от спирка Калугерица. При проверка на билетите било установено, че мъжът пътува без билет. Отказал да си закупи билет от кондукторката във влака. За инцидента с нередовния пътник бил уведомен началникът на влака, а на пътника му било заявено от служебното лице, че трябва да слезе от вагона на следващата спирка. Пътникът започнал да буйства, отправил закана към 41-годишната кондукторка. Блъснал вратата на вагона, от което стъклото паднало и едва не наранило жената. На спирка Шумен полицейски служители отвели 31-годишния Емил от влака. Той е осъждан многократно, включително за хулиганство и нанасяне на телесна повреда, както и за кражби и грабеж.  Мъжът е задържан с постановление на прокурор от Районна прокуратура - Шумен за 72 часа и е привлечен като обвиняем.за хулиганство в пътнически влак и за закана за убийство на кондукторката. Очаква се в сряда да бъде разгледано искане на прокуратурата за вземане на постоянна мярка за отклонение спрямо Емил М. \"задържане под стража\".", "date": "2018.10.23", "title": "Арестуваха пътник на БДЖ за хулиганство"}
{"url": "https://www.monitor.bg:443/bg/a/view/modnata-legenda-vasko-vasilev-podredi-izlojba-jivopis-50-147623", "text": "Близо 40 изящни произведения в богатите багри на природата – дървопластика, живопис и колажи върху дърво, е събрала експозицията „Фрагменти от есента“ на известния художник Васил Василев в столичната галерия „Европа“ на ул. „Леге“ 3. и заради мъдростта, натрупваща се с годините, която той символизира, и заради меката топлина на гроздето, което се превръща във вино“, обяснява многоликият творец. Днес легенда в модния дизайн, през 80-те години Васко Василев полага основите на младежкия стил в облеклото, който завладява улицата с неговата марка „Студио В2“. За образците от спортните му колекции пред ЦНСМ се извиват опашки. Но през цялото време той флиртува и с музите на изящните изкуства. Казва, че вече е изгубил бройката на самостоятелните си изложби живопис у нас и в чужбина, но със сигурност са над 50. А обикнатите от него мотиви, които неизменно присъстват в картините му – ангели, светци, църкви, лица от иконите, библейската ябълка на изкушението и познанието, са осъществени с изключително внимание към детайла. „Като стилистика се опитвам да интерпретирам чисто българските художествени традиции, а темите са опит да създам някакво ново внушение за естетика на прастарите библейски, житейски, философски и всякакви други постулати, за да достигнат до хората и да ги обогатят. Това е смисълът на моя живот“, категоричен е маестрото. Творбите на Васко Василев са създадени умишлено като обекти за съзерцание, за доставяне на духовно удоволствие. Специфичната си техника той нарича апликация върху дърво, а личният му маниер в живописта (във „Фрагменти от есента“ тя е изпълнена също върху дървени плоскости) се характеризира с наслагването на различни фактури – хартия, велпапе, напластени бои и т.н. Меките земни тонове са онези, които някога властваха и в модата на „българския Бенетон“, но тогава колоритът бе внушен по-скоро от изискванията на всекидневието, а сега – единствено от чувството му за красота и хармония. Миналата година Василев направи изложба в Българския културен институт във Виена „Дом Витгенщайн“, която бе почти напълно разпродадена, така че сега във „Фрагменти от есента“ са включени най-новите му работи. Около 1 месец е отнело на автора изработването на голямоформатната апликация върху дърво „Възнесение“ - своеобразен емоционален център на експозицията, която може да бъде видяна до 4 ноември. Творбата е знакова за изобразителния свят на Васко, повлиян от българските народни приказки с представите за Горната и Долната земя, змея, Богородица, ангелите, строителството на храмове... Васил Василев е двукратен носител на годишната награда за дизайн на СБХ, на „Златна игла“ за цялостно творчество, на приза на фондация „Пиер Карден“ за принос в развитието на младежката мода и на още куп арт отличия. Самостоятелни изложби живопис е имал в Русия, Италия, Германия, Франция, Канада и др.", "date": "2018.10.23", "title": "Модната легенда Васко Василев подреди изложба живопис 50+"}
{"url": "https://www.monitor.bg:443/bg/a/view/majki-ot-dobrich-podkrepiha-protestite-sreshtu-valeri-simeonov-147644", "text": "Майки на деца с увреждания и майки на здрави деца се събраха пред сградата на Областна администрация - Добрич, в подкрепа на недоволните от думите на вицепремиера Валери Симеонов.  Като  недопустими бяха определени квалификациите на Валери Симеонов „група кресливи жени, които използват уж болните си деца”. Стела Илиева, майка на болната от церебрална парализа Алекс Маркова изрази възмущение, че Валери Симеонов дори не е компетентен, „защото той не прави разлика между болно и увредено дете“.  „Мисля, че ставаме неудобни, че искат да накарат обществото да застане срещу майките. Защото, видите ли, ако падне това управление, те ще бъдат виновни“, каза Стела Илиева. Тя смята, че целта е да бъдат настроени хората срещу протестиращите. Това се постигало и с тези 150 милиона лева, които ще бъдат отпуснати за хората с увреждания през следващата година. „Къде ще отидат тези 150 милиона лева, ако не са приети трите закона – пита Стела Илиева. - Затова продължават протестите – защото не се знае къде ще отидат. Отново ли ще отидат в национално представените организации? По колко пари и за кого ще бъдат разпределени? Хвърлени са едни 150 милиона в пространството, за да се каже на обществото: ето вижте, даваме им пари, а пък те пак са недоволни“, допълни майката на Алекс.      ", "date": "2018.10.23", "title": "Майки от Добрич подкрепиха протестите срещу Валери Симеонов"}
{"url": "https://www.monitor.bg:443/bg/a/view/svetovni-agencii-kraj-bylgarskija-brjag-e-otkrit-naj-starijat-korab-147640", "text": "Най-древните потънали останки на неповреден кораб, лежал на дъното на Черно море над 2400 години, бяха открити от научен англо-български екип, предадe Франс прес. \"Никога не бих предположил, че ще можем да открием непокътнат кораб от древността на два километра дълбочина\", заяви проф. Джон Адамс от Центъра за морска археология към университета в Саутхамптън. Той добави, че находката ще промени схващанията ни за корабостроенето и за навигацията по време на античността. Експедицията Black Sea Map проучва в продължение на три години дъното на Черно море на площ от над 2000 квадратни километра край българското крайбрежие. Изследванията бяха осъществени със сонар и управляем дистанционно апарат с камери за дълбоководни снимки. Екипът откри над 60 останки от кораби датиращи от древността, от римската епоха до XVII век. Най-древните от тези обломки били разкрити на дълбочина, в която отсъства кислород, което е позволило запазването на материалите в продължение на хиляди години. Точните датировки са били осъществени с анализ на радиоактивен изотоп на въглерода. \"Ние имаме още по-древни обломки, но уникалността на новооткритият обект се състои в това, че е много добре запазен\", заяви пред Би Би Си археоложката Хелън Фар, която сътрудничи на проекта. По нейните думи корабът лежал на морското дъно на едната си страна със запазени мачта, скамейки за гребците и корабно кормило. Подобен вид древногръцки търговски кораби били наблюдавани досега само по изображение върху грънчарски изделия. Експедицията беше осъществена от учени от университета в Саутхамптън съвместно с техни колеги от българския Национален археологически музей, БАН и Центъра за подводна археология.", "date": "2018.10.23", "title": "Световни агенции: Край българския бряг е открит най-старият кораб"}
{"url": "https://www.monitor.bg:443/bg/a/view/rejs-otnovo-blysna-peshehodka-presichala-nepravilno-147637", "text": "Едва няколко дни, след като автобус от градския транспорт в Пловдив помете майка с бебешка количка на зебра, друг рейс от същата транспортна фирма блъсна възрастна жена. Тя обаче е пресичала неправилно натоварената ул. „Съединение” в ж.р. „Тракия”. Тази катастрофа стана на броени метри от първия пътен инцидент с майката, бебето на която като по чудо не пострада при сблъсъка. Пострадалата жена на 80 години тръгнала да пресича по натоварената улица от страната на пазарчето на бившия хлебозавод. Катастрофата станала около 18,50 часа в понеделник вечерта. При рязкото спиране на автобуса пострадали и две пътнички в него. Трите жени били откарани в болница, а шофьорът на рейса бил тестван за алкохол. Резултатът бил отрицателен. След изследвания в спешния център на УМБАЛ „Св. Георги” се установило, че 80-годишната жена има мозъчно сътресение. Тя била хоспитализирана, но без опасност за живота. Жените, пострадали от спирането на автобуса, също посетили Спешния център, но състоянието им не налагало оставане в болница. Минути след този инцидент с 80-годишната пешеходка, лека кола „Мерцедес” ударила жена на 63 години на бул. „Марица – юг”. Тя също била откарана в болница, а алкохолният тест на шофьора на мерцедеса бил отрицателен. Междувременно състоянието на блъснатата преди няколко дни майка се подобрява, като тя вече диша самостоятелно, уточниха от здравното заведение.", "date": "2018.10.23", "title": "Рейс отново блъсна пешеходка, пресичала неправилно"}
{"url": "https://www.monitor.bg:443/bg/a/view/rut-koleva-na-krachka-ot-nominacija-za-grami-147641", "text": "Албумът Confidence.Truth на Рут Колева бе селектиран сред 12 хиляди заглавия за широкия списък с дискове, имащи шанс за номинация за „Грами“. Така, тавата на певицата с поразяваща уста ще се конкурира с още 92 други музикални проекта за шанс за заветната статуетка в една от най-популярните категории – за R&B албум. Предстои членовете на Американската академия за звукозапис да гласуват, като официално номинациите ще бъдат обявени на 5 декември. Обикновено албумите, които получават зелена светлина, за да достигнат до финалния вот за приза, са между 5 и 6 на брой. Измежду тях представителите на академията избират победителя, като крайният срок за това е 9 януари. Въпреки това отличените ще бъдат оповестени на официална церемония, която ще се проведе месец по-късно – на 10 февруари. „0.76666666666667% - толкова е шансът албум да е бъде квалифициран за номинация Грами в категория \"Най-добър R&B албум\". Ако изобщо си одобрен да бъдеш \"обмислен\" за тая работа“, горда е Колева. Confidence.Truth се появи на пазара в края на миналата година, като към момента се разпространява в над 40 държави. Дискът е продуциран от лейбъла Fat Beats.", "date": "2018.10.23", "title": "Рут Колева на крачка от номинация за „Грами“"}
{"url": "https://www.monitor.bg:443/bg/a/view/pokrivat-s-shatri-grafa-za-remont-pri-dyjd-147645", "text": "При лошо време ул. „Граф Ингатиев“ ще бъде покрита с шатри, така че да може да се извършват ремонтни дейности. Това съобщи зам.-кметът по транспорт на София Евгени Крусев, който провери реконструкцията на ул. „Солунска“, която е част от ремонта на „Графа“. По думите му мобилизацията е пълна и дневно на улицата работят по над 200 човека. Крусев каза, че е взето решение фирмата, ремонтираща „Графа“ да изпълни с ивици от паваж фугите около релсите. „Релсовият път навсякъде е свързан като се работи по настилките на всички прилежащи територии“, каза Крусев и допълни, че се прави всичко възможно в най-скоро време да бъде пуснато трамвайното движение. „Ремонтът на ул. „Граф Игнатиев” е най-тежкият обект от програмата ни. Наясно сме, че затрудняваме гражданите и гостите на града. Молим за разбиране и постоянно провеждаме разговори. Тежко е, но се надявам, че на края ще се поздравим с коренно променена визия на улицата“, каза зам.-кметът. Улица „Солунска“ пък е готова на 90%. Остават само довършителни дейности, свързани със системата за отводняването. По улицата е възстановена паважната настилка, която преди ремонта беше асфалтова, изградено е ново енергийно ефективно осветление, подменена е цялата подземна инфраструктура, бордюрите са с водооттичане и са поставени подземни контейнери за отпадъци.", "date": "2018.10.23", "title": "Покриват с шатри „Графа“ за ремонт при дъжд"}
{"url": "https://www.monitor.bg:443/bg/a/view/turski-hakeri-atakuvaha-galin-147642", "text": "Турски хакери продължават с атаките върху профилите на родни знаменитости в социалните мрежи и поредната им жертва е поп-фолк певецът Галин. Виртуалните нападатели са изнудвали изпълнителя на „На Египет фараона“ с искане на различни суми срещу възстановяването на профила му в Инстаграм. Накрая той е броил 300 долара за да получи достъп до социалната мрежа. апелира звездата на „Пайнер“. Напомняме, че наскоро редица популярни личности у нас се оплакаха от хакерите, за които стана ясно, че са част от турска организация. Сред засегнатите от действията им са актьорът Юлиан Вергов, фитнес моделът Биляна Йотовска, певицата Ева Георгиева-Eva и моделът Александра Богданска, по брак Петканова. Техните профили в Инстаграм бяха хакнати, а някои от тях впоследствие изтрити. Причината – според експертът Ален Попович от Българската асоциация на агенциите за дигитални комуникации таргетът са именно известните личности, тъй като имат най-много последователи и следователно разполагат с голяма база данни. обясни пред „Монитор“ Попович, като това според него е основният проблем за възникването на подобни ситуации.", "date": "2018.10.23", "title": "Турски хакери атакуваха Галин"}
{"url": "https://www.monitor.bg:443/bg/a/view/pravjat-sgrada-za-hudojnici-vyrhu-staro-bomboubejishte-147632", "text": "11-етажна сграда ще бъде изградена върху основите на бивше бомбоубежище от времето на соца, намиращо се в центъра на Велико Търново. Убежището е построено през 1954 г. След 1989 г. беше превърнато в дискотека, а след това напълно занемарено. Идеята за застрояването върху него е още отпреди десетина години. Досега обаче реализирането на проекта беше спъвано заради статута на обекта, който беше част от отбранителните съоръжения на страната ни и държавна собственост. Сега общинският съвет в старата столица е одобрил застрояването на парцела, намиращ се на метри от сградата на самата община. Новата сграда ще е с разгъната площ от 14 хил. кв.м., а изграждането и ще струва 18 млн. лв. Тя ще е с 9 етажа плюс двуетажен подземен паркинг с 350 места. На етажите ще бъдат разположени 24 ателиета за преподаватели и студенти от Факултета по изобразителни изкуства към Великотърновския университет, както и заседателна зала със 150 места. А на върха на сградата ще се разполага голям панорамен ресторант с прекрасна гледка. Автор на проекта е арх. Юри Любомирски.  ", "date": "2018.10.23", "title": "Правят сграда за художници  върху старо бомбоубежище"}
{"url": "https://www.monitor.bg:443/bg/a/view/zadyrjaha-psevdopolicaj-s-uniforma-i-pishtov-147624", "text": "Гражданин, облечен с полицейска униформа и с пистолет, е задържан, съобщиха от Областната дирекция на МВР в Пазарджик. Полицаи от участъка в Брацигово реагирали след като сигнал за случката бил получен вчера в късния следобед в дежурната част на Районното управление на МВР в Пещера. Граждани съобщили, че солидно почерпен мъж, надянал полицейска униформа и запасал пистолет на кръста, лежи в безпомощно състояние пред магазин в село Бяга. „Полицаят“ бил толкова пиян, че дори не реагирал при появата на истинските му „колеги“.   На мястото незабавно се отзовал автопатрул на участъка в Брацигово. Служителите установили, че всъщност това е 49-годишният Г.К. от същото село. Той бил облечен с облекло, обозначено със служебни полицейски знаци без да има право на това, а оръжието е газ-сигнален пистолет. Тепърва ще се изяснява откъде полицаят-менте се е снабдил с тази униформа. Псевдополицаят е задържан за срок от 24 часа, а спрямо него се води бързо производство, уточниха от полицията.", "date": "2018.10.23", "title": "Задържаха  псевдополицай с униформа и пищов"}
{"url": "https://www.monitor.bg:443/bg/a/view/borisov-za-godina-s-egipet-razmenihme-stoki-za-1-mlrd-dolara-147631", "text": "Стокообменът между България и Египет бележи устойчива тенденция към нарастване, като за миналата година е надвишил 1 млрд. щатски долара. Това отбеляза премиерът Бойко Борисов по време на срещата си в Кайро с президента на Арабска република Египет Абдел Фаттах Ас-Сиси. Борисов изтъкна, че Египет е сред стабилните търговски партньори на България в района на Близкия изток и Африканския континент. Премиерът отбеляза необходимостта от набелязване на стъпки, така че да се оползотворят възможностите за разширяване на инвестициите. По думите му би било добре да се обмисли подновяването на дейността на Смесената комисия за икономическо, научно и техническо сътрудничество. „От взаимен интерес е да работим за още по-голямо активизиране на двустранния диалог в търговско-икономическата област“, коментира министър-председателят. Двамата лидери са на мнение, че сферите, които имат потенциала да бъдат „мостове“ на сътрудничество между двете държави са образованието и науката, информационните технологии и иновациите. Борисов отбеляза и готовността на египетската страна да се направи университет, който да може да поеме това, което нашите университети, училища и БАН създават. По време на разговорите са обсъдени и енергийни въпроси. Борисов посочи, че за България Египет е потенциален доставчик на природен газ и имаме интерес да се включим в газовия проект между Египет, Гърция и Кипър. Задълбочаване на двустранното сътрудничество би могло да се търси и по линия на земеделието, транспорта и туризма. Премиерът отбеляза също, че България разглежда Египет като държава с ключова роля за постигането на стабилност в региона на Близкия изток и Африка – проблематика, която по думите на Борисов има отношение както към българската национална сигурност, така и към процесите в Европа. Министър-председателят каза още, че борбата с тероризма, екстремизма и радикализацията е обща кауза за България и Египет и добави, че страната ни е заинтересована от развитието на двустранните връзки в сферата на правоприлагането, контра-тероризма, борбата срещу трансграничната организирана престъпност и трафика на хора. Борисов запозна египетският президент и с възможностите на Балканите, за изграждане на хранителни хъбове. \"Можем да осигурим много повече прехрана за местата, където хората живеят в Африка в голяма бедност“, добави Борисов. От своя страна президентът на Египет благодари на България, че дава възможност гласът на страната му да достигне до ЕС и да се чуе посланието, че важен фактор на стабилност в региона. Той изрази надежда, че Смесената комисия за икономическо, научно и техническо сътрудничество ще се събере още в началото на следващата година.", "date": "2018.10.23", "title": "Борисов: За година с Египет разменихме стоки за 1 млрд. долара (ОБНОВЕНА)"}
{"url": "https://www.monitor.bg:443/bg/a/view/ejmi-shumyr-prizna-che-e-bremenna-chrez-princ-hari-i-megan-markyl-147636", "text": "Актрисата със завидни комедийни заложби Ейми Шумър е в очакване на първата си рожба. Звездата от „Диагноза: Секси!“ разкри щастливата новина по необичаен начин. Тя публикува в профила на своя приятелка фотомонтаж на главата си и тази на на съпруга си Крис Фишър, сложени върху телата на принц Хари и бременната му съпруга Меган Маркъл. Феновете, проследили следата, оставена от Шумър в страничката на приятелката й Джескика Йелин, се натъкнаха и на списък с препоръки на актрисата във връзка с предстоящите избори в САЩ. Накрая тя пише следното: Искрите между Шумър и Крис Фишър, който е шеф-готвач, пламнаха преди около година. Преди да се запознае с него, лъчезаррната блондинка имаше дълга връзка с дизайнера на мебели Бен Ханиш. Пътищата им се разделиха през май 2017 г.", "date": "2018.10.23", "title": "Ейми Шумър призна, че е бременна чрез принц Хари и Меган Маркъл"}
{"url": "https://www.monitor.bg:443/bg/a/view/maksim-eshkenazi-shte-shtrakna-s-bradli-kupyr-147625", "text": "Прочутият български диригент Максим Ешкенази стисна ръката на холивудския ас Брадли Купър по време на филмовия концерт „Червената цигулка“. Двамата позираха за селфи бекстейдж, като режисьорът на „Роди се звезда“ - един от фаворитите за предстоящите оскари, не беше единствената звезда, която застана пред обектива на Ешкенази за снимка. Джон Колиано – авторът на музиката към „Червената цигулка“, за която печели и статуетката на Американската филмова академия за саундтрак, също се нареди за снимка до родното маестро. Самият Колиано е отговорен и за възраждането на продукцията под формата на филмов концерт с подкрепата на Нюйоркската филхармония. Звездите на спектакъла са виртуозният цигулар Джошуа Бел и диригентът Майкъл Стърн.", "date": "2018.10.23", "title": "Максим Ешкенази се щракна с Брадли Купър"}
{"url": "https://www.monitor.bg:443/bg/a/view/orlin-pavlov-s-uspeshno-pyrvo-turne-147629", "text": "Чаровният певец и актьор Орлин Павлов отчете като успешно първото си национално турне, с което представи дебютния си албум „Още малко…“. Обиколката стартира с голям концерт в зала 1 на НДК и премира през още 4 града - Пловдив, Бургас, Варна и Велико Търново. Самият Орлин , който телеманиаците познават от сериала „Скъпи наследници“, сподели, че за него и музикантите най-голямата награда е това, че хората харесват песните от новия албум. А публиката на живо му се отблагодари с аплодисменти, танци и изпращане на крака на всяко едно шоу, което беше подготвил с  десет от най-добрите български музиканти.  На турнето изпълнителят на „С едно крило“ пътуваше с Ангел Дюлгеров (китара), Мартин Ташев (тромпет и вокали), Милен Кукошаров (пиано), Васил Вутев (барабани), Борислав Бояджиев – Борче (перкусии), Владислав Мичев (тромбон), Димитър Льолев (саксофон), Георги Стойков (тромпет), Евден Димитров (бас), Волен Милчев (вокали).На различните дати, към певецът се присъединяваха и гост изпълнители, като Бобо. Албумът “Още малко...”, освен в разпространителската мрежа, вече може да се намери и в  и ", "date": "2018.10.23", "title": "Орлин Павлов с успешно първо турне"}
{"url": "https://www.monitor.bg:443/bg/a/view/simeonov-ne-iska-kontraprotest-v-negova-zashtita-147638", "text": "Вицепремиерът Валери Симеонов помоли да не се провежда контрапротестът в негова защита, който е насрочен за сряда. Той благодари на организаторите и част от сдруженията и асоциациите, които са заявили подкрепа и присъствие на митинга. Сред тях били сдруженията на производителите на горива, на българската ракия и на фермерите, АИКБ, ССИ и други. Симеонов обясни, че се чувства достатъчно уверен и убеден в себе си и че казва истината. По думите му не е редно да се използва такава форма на натиск, каквато той не приема - уличният. Това пък по думите на Симеонов означава и предизвикване на дискомфорт на столичани, тъй като това водело до затваряне на улици. Симеонов обясни, че не е разговарял нито с премиера Бойко Борисов, нито с коалиционните си партньори и припомни, че днес от 14.30 има коалиционен съвет на патриотичната коалиция. Той даде да се разбере, че той е издигнат за вицепремиер с решение на \"Обединените патриоти\" и такова трябва да има, за да се оттегли. Той даде да се разбере, че стабилността на кабинета не зависи от неговата оставката, а правителството ще продължи да съществува и без него. Според него фигурата му не е толкова значима. Той изтъква, че вчерашният протест на майките с деца с увреждания е бил „тюрлюгьовеч”.", "date": "2018.10.23", "title": "Симеонов не иска контрапротест в негова защита"}
{"url": "https://www.monitor.bg:443/bg/a/view/boboshevo-se-nadigna-sreshtu-postojannoto-spirane-na-toka-147612", "text": "Десетки жители на планинското градче Бобошево излязоха на протест заради постоянните спирания на тока. Проблемът започнал още преди 2 години и въпреки многобройните срещи и запитвания от страна на ръководството, той все още не е решен. Освен постоянните прекъсвания на тока,  проблем има и при качеството на подавана електроенергията, която не е с достатъчна мощност. „Ние не веднъж или два пъти сме правили замервания в общината. Вместо да ни подават ток с мощност 220 волта, той е с много по-ниски параметри – 180. Реално ние не можем да планираме нищо, защото не се знае през следващия ден дали ще имаме ток или не. Те просто го спират без никакво предупреждение и това е по 3-4 пъти на ден. Представете си всичко това как се отразява на бизнеса, какво ще стане в училището, което се отоплява на твърдо гориво, но котлетата са на ток. Трябва ли децата ни да мръзнат в класните стаи“, обяви кметът на Бобошево Крум Маринов.  Честото спиране на електричеството се оказва проблем и за бизнеса. Собственици на кафенета и заведения напрактика няма как да обслужват клиентите си. „Представете си сутрин какво става като ми спрат тока. Не  мога и едно кафе да направя. В хранителния магазин колегите са с хладилни витрини. Да не говорим, че и касовите апарати не можем да използваме. Пишем на бележки и после като дойде тока ги набираме наново“, гневи се собственик на заведение в Бобошево. Според местните жители вече не един или два електроуреди са повредени. Става въпрос за климатици, хладилници, печки и телевизори за стотици левове. „Всичко това е за наша сметка. Не може да продължава този проблем. Сега протестираме за първи път, но ако проблема не се разреши със сигурност няма да е за последно. Ако трябва ще затваряме и пътища, но не може повече да продължава това безобразие“, гневяха се протестиращи жители на Бобошево. От своя страна от ЧЕЗ Разпределение обявиха, че планов ремонт на съоръжение на ЕСО е наложил планираните изключвания на мрежата, захранваща района на община Бобошево. „ЧЕЗ Разпределение България е длъжно да осигури обезопасяване на своите съоръженията в обхвата на ремонтните дейности. Ремонтът стартира през месец август и се предвижда да приключи на 4 ноември. За последния един месец изключванията са 11.  Извършваната от ЕСО реконструкция на електропровод 110 kV „Илинден“ ще гарантира сигурността на електрозахранването в общините Рила, Бобошево и Благоевград. Инвестицията на преносния оператор е за над 2 милиона и 500 хиляди лева. ЕСО е уведомило предварително всички институции за планираните дейности и за необходимостта от обезопасяване на съоръженията на ЧЕЗ Разпределение. Повече изключвания по повод ремонта на електропровод 110 kV „Илинден“ не са планирани и няма да се налагат“, обявиха още ЧЕЗ. От там уточниха още, че през последната една година от клиенти в община Бобошево няма подавани сигнали за ниско напрежение и изгорели уреди.", "date": "2018.10.23", "title": "Бобошево се надигна срещу постоянното спиране на тока"}
{"url": "https://www.monitor.bg:443/bg/a/view/petima-brakonieri-arestuvani-v-suhindol-147622", "text": "Петима бракониери бяха арестувани по време на специализирана акция срещу незаконна сеч на дървесина, проведена в понеделник на територията на община Сухиндол. В акцията са участвали служители на полицията от районното управление в Павликени и Регионалната дирекция по горите във Велико Търново. Проверени са 36 граждани, 18 товарни автомобила и 11 жилища. Образувани са 10 бързи производства, съставени са 7 констативни протокола и 7 акта, наложени са 7 глоби по фиш. По време на проверките са установени и конфискувани 47 кубика добита незаконна дървесина. Освен тях са открити и три каруци с дърва, за които е устновено, че са неправомерно изсечени от ябълкова градина край село Върбовка. От Областната дирекция на МВР във Велико Търново информират, че след Сухиндол, специализираните акции срещу горските бракониери и незаконната сеч на дървесина, ще продължат и в останалите общини на областта.", "date": "2018.10.23", "title": "Арестуваха петима бракониери в Сухиндол"}
{"url": "https://www.monitor.bg:443/bg/a/view/esmer-na-djizysa-se-sgodi-147634", "text": "Шампионката по аржентинско танго Есмер Омерова загатна, че се готви отново да чуе Менделсон. Бившата муза на футболиста Благой Георгиев-Джизъса разпали любопитството на последователите си в Инстаграм, като публикува фотос с диамантен пръстен. пише татарската красавица под публикацията си. Подробности около самоличността на годеника си обаче тя все още не разкрива. Припомняме, че със спортиста си казаха заветното „да“ през 2015 г., а само няколко месеца по-късно на бял свят се появи и синът им Елай. Омерова и Георгиев имаха бурна връзка, като се разделяха и стопляха отношения по няколко пъти годишно, а сред най-тиражираните причини за проблемите в брака им бяха изневери от страна на Джизъса. Окончателно двамата поеха в различни посоки по-рано тази година, а Благо също вече се радва на нова любов – с плеймейтката Златка Райкова. И макар че според слуховете блондинката е в очакване на първия им общ наследник, тя категорично отрича да е бременна.", "date": "2018.10.23", "title": "Есмер на Джизъса се сгоди"}
{"url": "https://www.monitor.bg:443/bg/a/view/napusna-ni-djilberto-beneton-147635", "text": "Един от съоснователите на модния лейбъл „Бенетон“ - Джилберто Бенетон, вече крои дрехи от небето. Той ни напусна на 77-годишна възраст след боледуване. Това стана ясно от изявление на говорителите на компанията. гласи съобщението. В последните му мигове до него са били съпругата му Лала, дъщерите му Барбара и Сабрина и зет му Ермано. Джилберто почина три месеца след кончината на по-малкия си брат Карло Бенетон, който издъхна през юли на 74-годишна възраст . Джилберто, заедно с братята си Карло и Лучано и сестра им Джулиана, основаха едноименното предприятие през 1965 г. в Понцано Венето, село в североизточната част на Италия. Първоначално дейността му е в областта на плетивата. Идеята е била на Лучано, най-големия от четирите деца в семейството. Бързо меките пуловери в най-различни цветове, предлагани от „Бенетон“, се превърнаха в глобален хит. Джилберто Бенетон беше вицепрезидент на семейния холдинг „Едиционе“, който реализира през 2017 г. печалба от 12,1 милиарда евро. Той беше и вицепрезидент на компанията „Аутогрил“ за заведения за бързо хранене край пътните артерии в страната. Основен акционер в компанията е кланът Бенетон, който държи 50,1 процента от акциите. Смяташе се, че Джилберто Бенетон стои в основата на диверсифицирането на дейността на компанията Бенетон.", "date": "2018.10.23", "title": "Напусна ни Джилберто Бенетон"}
{"url": "https://www.monitor.bg:443/bg/a/view/cho-un-fat-shte-razdade-bogatstvoto-si-ot-100-miliona-dolara-147615", "text": "Една от най-големите азиатски кино звезди – Чо Юн-Фат, който стана световно разпознаваем с ролята си в „Тигър и дракон“ както и във лентите на Джон Ву, е решил да раздаде цялото си богатство за благотворителност. Състоянието му възлиза на около 100 милиона долара. Тези информации се появяват все по-често в новинарските заглавия, а наскоро самият той заяви пред хонконгската журналистка Джейн Стар, че възнамерява да дари всичко до последната си стотинка и да заживее „щастлив и нормален“. казва още актьорът. Отдавна се знае, че Юн-Фат живее много скромно, като не веднъж е признавал, че харчи около 100 долара на месец. Не си купува скъпи дрехи, избира одеждите си само по това да са удобни. Използва предимно и само градски транспорт и едва съвсем наскоро е станал притежател на смартфон, след като „Нокиата“, която използвал в продължение на 17 години напълно отказала да работи.", "date": "2018.10.23", "title": "Чо Юн-Фат ще раздаде богатството си от 100 милиона долара"}
{"url": "https://www.monitor.bg:443/bg/a/view/trymp-shte-stroi-jadreni-oryjija-s-nadejdata-drugite-da-se-vrazumjat-147613", "text": "Президентът на САЩ Доналд Тръмп заяви, че САЩ ще увеличат ядрения си арсенал, \"докато другите се вразумят\", повтаряйки намерението си да изтегли страната си от споразумението от 1987 г. за премахване на ядрените оръжия със среден и малък обсег, сключено с Русия, предаде ДПА. \"Това е заплаха, отправена към когото си поискате. И тя включва Китай, и тя включва Русия, и тя включва всеки друг, който иска да играе тази игра. Не можете да правите такова нещо. Не можете да ме разигравате\", заяви Тръмп във Вашингтон, преди да потегли за предизборна проява в щата Тексас. Той добави, че Москва \"не се е придържала към духа на това споразумение или към самото споразумение\". С този аргумент той обясни плана си за изтегляне на САЩ от договора от 1987 г. \"Китай не е включен в споразумението. Китайците трябва да бъдат включени\", добави той. Тръмп припомни, че САЩ имат повече пари, отколкото която и да е друга страна. \"Ние ще увеличим ядрения си арсенал. Докато останалите се вразумят. И когато те го направят, тогава ние всички ще проявим мъдрост и ние ще спрем всичко. И между впрочем ние не само ще го спрем, но ще намалим (ядрения арсенал), нещо, което аз бих искал да направя\", каза Тръмп.", "date": "2018.10.23", "title": "Тръмп ще строи ядрени оръжия с надеждата другите да се вразумят"}
{"url": "https://www.monitor.bg:443/bg/a/view/otkriha-chasti-ot-tjaloto-na-hashogi-v-kladenec-pratiha-shefkata-na-cru-da-razsledva-147616", "text": "Части от тялото на саудитския журналист Джамал Хашоги са били открити в кладенец на територията на генералното консулство на Саудитска Арабия в Истанбул, твърди лидерът на Патриотичната партия Догу Перинчек. Властите са намерили части от тялото на Хашоги в кладенец на територията на консулството, посочи Перинчек, цитиран от турския новинарски портал Хаберлер. Засега няма официално потвърждение на думите на Перинчек. Хашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал. Директорът на ЦРУ Джина Хаспъл отпътува към Турция, за да работи по разследването на смъртта на саудитския журналист Джамал Хашоги в саудитското консулство в Истанбул, предаде Ройтерс, като се позова на запознат с въпроса източник. Турският президент Реджеп Тайип Ердоган днес ще разкрие подробности относно смъртта на саудитския журналист Джамал Хашоги, убит в саудитското консулство в Истанбул.  Министърът на външните работи на Турция Мевлют Чавушоглу заяви, че страната му е готова да сътрудничи с международни организации при разследването на убийството на саудитския журналист Джамал Хашоги, предадоха световните агенции. Много важно е това, че саудитската страна призна факта за убийството, макар да закъсня. Имаме намерение да задълбочим разследването и да изясним цялата истина. Ако международни организации, например ООН, предприемат свои разследвания, сме готови да им сътрудничим в рамките на международното право, каза Чавушоглу в интервю за Анадолската агенция. Той обаче отбеляза, че Анкара \"не е предоставила на нито една друга страна улики\" по делото Хашоги, но между разузнавателните служби може да има контакти в рамките на разследването.  Хашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал.  Президентът на САЩ Доналд Тръмп заяви в интервю за Ю Ес Ей Тудей, че вярва, че смъртта на саудитския журналист Джамал Хашоги е \"заговор, който не се е развил по плана\", предадоха Ройтерс. Тръмп каза още, че е обсъдил ситуацията с престолонаследника на Саудитска Арабия принц Мохамед бин Салман. \"Той каза, че няма нищо общо с това, че кралят на Саудитска Арабия също няма нищо общо с това\", каза Тръмп, визирайки принца. Президентът обаче отказа да отговори на въпроса дали вярва на това обяснение.", "date": "2018.10.23", "title": "Открили части от тялото на Хашоги в кладенец, пратиха шефката на ЦРУ да разследва"}
{"url": "https://www.monitor.bg:443/bg/a/view/myj-izpadna-v-koma-sled-pluvane-v-shkolski-basejn-147618", "text": "Мъж изпадна в кома, след като плува в басейна на училище „Ем. Станев” във Велико Търново. Инцидентът станал в понеделник около 14,00 часа. Малко след като излязъл от басейна, на 62-годишния мъж внезапно му прилошало и той припаднал и изпаднал в кома. Откаран е веднага в отделението по реанимация на областната болница, където е интубиран и е поставен на командно дишане. Правят му се изследвания да се установи какво може да е причинило коматозното състояние. След възможните предположения са агресивни опасни бактерии или вируси, които може да са проникнали в организма и в мозъка му. На мястото край басейна е пристигнал и екип криминалисти, а самият басейн временно е затворен до приключване на следствените действия.", "date": "2018.10.23", "title": "Мъж изпадна в кома след  плуване в школски басейн"}
{"url": "https://www.monitor.bg:443/bg/a/view/kilyr-djo-i-negovite-jertvi-147621", "text": "Няма нищо свято за героите в пиесата „Килър Джо“ на американския драматург Трейси Летс, изкушила режисьора Стайко Мурджев да се зарови в дебрите на най-примитивното, първично, брутално зло. Поредното премиерно заглавие в афиша на Малък градски театър „Зад канала“ спокойно би могло да се преведе „Убиецът Джо“ или „Наемният убиец Джо“, но явно за някого това не е звучало достатъчно красиво за тази грозна американска трагедия. Или пък е последвана инерцията на небезизвестния филм с Матю Макконъхи... Познаваме и се възхищаваме от доста автори, които „пипат грубо“, достатъчно е само да споменем един – Мартин Макдона, но при тях обследването на злото някак си е стигнало до универсалното, свръхреалното, всепомитащото, будещото смях от ужас. Тук не е така: макар да определят пиесата като черна комедия, гледането на спектакъла ражда по-скоро ням писък. Може „Килър Джо“ издалеко да напомня „Ръкомахане в Спокан“ на Макдона (доста по-късна творба от първата пиеса на Летс, впрочем), но историята за семейство, в което син е готов да поръча убийството на собствената си майка, за да докопа застраховката й и да се разплати с наркомафията, наистина не звучи весело. Наемният убиец да работи в полицията и да „разследва“ собствените си дела? Да му дадеш или сестра, докато се сдобиеш със сумата за хонорара му? Май е too much... Едва ли много зрители биха се отъждествили с подобни типажи, които самите американци другаде наричат „бели отрепки“, така че драмата на тези душевни аутсайдери ще докосне малцина. Въпреки силното представяне на актьорите под палката на Мурджев. Луиза Григорова е убедителна като застиналата в своя меланхоличен ступор Доти. Може би само тя има психологически мотив да желае смъртта на майка си. На всички други просто им трябват пари. Експресивни и внасящи живец в действието са Стоян Младенов и Анастасия Лютова като Ансъл и Шарла – глуповатия баща и втората му жена, вероятно проститутка. Има нужния нерв у младия Георги Кацарски – брата на Доти, Крис. Единственият намек за нещо като обич, нещо като чувства, макар и изкривени в този паноптикум, са отношенията между брата и сестрата. А що се отнася до Малин Кръстев – той просто може да изиграе всичко с достойнство, вкл. неясната фигура на Килър Джо. Да, психопатиите имат място в изкуството, Но тук такова нещо не се усеща, по-скоро въздействието е като на тягостен психиатричен бит (затова ли сценографията на Марина Райчинова, която по логика би трябвало да е дом, се ограничава до няколко душа като в лудница, казарма или затвор?!). Вероятно талантливият Стайко Мурджев си има своите причини да избере тоя текст, който откровено може да се нарече отблъскващ – не с циничната си лексика, а с липсата на какъвто и да било етичен ориентир в сюжета. Но за публиката основанията му остават тайна. Трейси Летс е познат у нас с пиесата „Август: окръг Осейдж“, поставена преди няколко години в Народния като „Август в Оклахома“. Там конфликтът поне беше с „човешко лице“; тук всичко е сякаш оголено до череп и кости, до първа сигнална система...", "date": "2018.10.23", "title": "„Килър Джо“ и неговите жертви "}
{"url": "https://www.monitor.bg:443/bg/a/view/doktor-tochi-kasata-dokato-e-v-chujbina-147614", "text": "Детски лекар от Враца опитал да източи пари от Здравната каса, докато разпускал в чужбина. За целта той внесъл за осребряване фалшиви амбулаторни листова. Далаверата е разкрита и осуетена от служители на икономическа полиция, които в понеделник извършили проверка в кабинета му за извънболнична медицинска помощ. В бюрото на доктора били намерени 46 амбулаторни листове на пациенти, подписани и подпечатани от лекаря, и с положени подписи за пациент, удостоверяващи извършени медицински прегледи на конкретна дата през месец септември 2018 година, съобщиха от областната дирекция на МВР във Враца. Ченгетата установили, че на посочената дата лекарят е бил извън България. Изготвените документи са отчетени пред РЗОК-Враца с цел получаване на средства от бюджета на Здравната касата.  По случая е образувана преписка за извършено документно престъпление. Работата по случая продължава. ", "date": "2018.10.23", "title": "Доктор точи касата докато е в чужбина"}
{"url": "https://www.monitor.bg:443/bg/a/view/petoklasnik-pomogna-da-hvanat-kradec-147617", "text": "Петокласник от Велики Преслав помогна на полицията в разкриването на кражба на велосипед. Златомир познал изчезналото колело на своя приятелка, проследил го и сигнализирал органите на реда, разказа Нова телевизия. \"Забелязах изчезналото колело и попитах момичето откъде го е взело. То ми каза, че баща й го е купил от някакъв човек за 1000 лв. С моя приятел тръгнахме да гоним момичето с колелото и разбрахме къде живее\", разказа Златомир. Оказа се, че велосипедът е бил препродаван няколко пъти, купен за 5 лв. и ремонтиран. Златомир го познал по кормилото и рамката. След като го видял, той веднага се обадил на предишната собственичка на колелото. \"Децата са запознати с нашата работа, защото ние изнасяме лекции в училищата. Той проява интерес към това, с което се занимавам, но не е споделял, че иска да стане полицай. Иска да стане капитан на кораб, защото батко му е моряк\", каза полицаят Захари Стоянов, баща на момчето. Родителите на детето казват, че са изключително горди с това, което е направил синът им.", "date": "2018.10.23", "title": "Петокласник помогна да хванат крадец"}
{"url": "https://www.monitor.bg:443/bg/a/view/prezidentyt-radev-za-vicepremiera-simeonov-bezkontrolnata-vlast-rajda-cinizym-147607", "text": "Безконтролната власт ражда цинизъм. С цинизъм не може да имаме ефективно управление и не може да мислим за проблемите на хората. Цялата енергия в момента ще се фокусира върху личността на г-н Валери Симеонов. Но това не решава проблемът с липсата на контрол и с цинизма. Това заяви пред журналисти в Пловдив президентът Румен Радев по повод изказването на вицепремиера Валери Симеонов към майките на деца с увреждания, които нарече „кресливи жени с уж болни деца”. Той отказа да коментира дали вицепремиерът трябва да подаде оставка, която му искат майките, но по-късно в отговор на въпрос от студенти, продължи с коментара по същата тема. „С цинизъм не можем да постигнем нито една от целите на нашето общество. Къде виждам проблема? Проблемът е, че цялата обществена енергия, която се натрупа, сега ще се излее върху г-н Симеонов заради неговото изказване. Но, повярвайте ми, това няма да реши проблема. В никакъв случай. Защото г-н Симеонов сътвори скандал от няколко дни, майките протестират от месеци, а проблемът е от дълги години. Този проблем се задълбочава и е факт, че много от политиците в България станаха нечувствителни към социалните проблеми на България. Трябва да има сериозен обществен контрол и натиск върху управляващите – това е формулата за справяне с всякакъв цинизъм и подобни изказвания в бъдеще”, обясни тезата си в първа аула на висшето учебно заведение в отговор на въпрос на студентка от 3-и курс, от специалността „Начална и предучилищна педагогика”. Само няколко дни, след като изнесе лекция пред студенти в Оксфорд, държавният глава говори в ПУ „П. Хилендарски” за ценностите, лидерството и образованието в демократичното общество. „В институциите трябва да влязат високообразованите и достойните, а не послушните. Както виждате, ние днес имаме проблем не просто с користта, но дори с опростачването на политическия живот. Това не само ни връща назад в икономическото и социалното развитие, но то покварява нашия обществен морал”, каза пред студентите Радев, като ги призова да имат гражданска позиция и да я отстояват. По време на близо едночасовата лекция, последвана от въпроси от младите хора, държавният глава нито за миг не си позволи да чете предварително написан текст. „Разделението на властите драстично се нарушава. Решаването и излизането от тази порочна схема минава през две задачи: промяна на политическата среда и решаване на въпроса за субектността на властта. Опитът показва достатъчно убедително, че без наличието на адекватна политическа среда, без нейната промяна, не може да се постигне промяна и в икономическата ситуация, и решаването на важните проблеми”, заяви още в лекцията си Радев. Той изреди важните проблеми, които са: бедност, корупция, върховенство на закона, справедливост, престъпност. „Радикалната промяна, според мен, е единственият изход от блатото, в което сме затънали от години. Необходима ни е политическа среда, която да осигурява широка и реална и ефективна представителност на гражданите в управлението и да налага необходимите ограничения върху управляващия елит”, каза още в лекцията си президентът. Дали ще създаде партия и дали е дошло времето за президентска република, бяха част от въпросите към него. „Партия може да създавате вие, защото вие трябва да решавате своето бъдеще. Днес то е в ръцете в партиите, за които вие трябва да прецените дали те чуват вашия глас. Аз вече заявих, че ще подкрепя всяко политическо движение, което работи за възстановяването на демократичните принципи и модернизацията на България”, каза Радев. По думите му дали е дошло времето за президентска република ще проличи дали сегашната политическа класа в рамките на сегашната конституция решава проблемите на България. „Ако тя е неспособна, българите могат да потърсят и конституционна промяна. Тя може да придобие различни форми. Но те ще зависят от гражданите, тоест, отново от вас”, каза пред студентите президентът. Той отговори и на въпроси с какво да бъдат мотивирани младите хора, за да останат в България с думите, че мотивацията е личен избор, давайки примери от личния си живот. „На обществото му трябват справедливост и законност. Мисля, че това трябва да бъде хоризонтът за всеки български политик”, повтори пред студентите Радев. След лекцията той продължи в неформална обстановка по коридорите на висшето учебно заведение да отговаря на въпроси на студенти.", "date": "2018.10.23", "title": "Президентът Румен Радев: „Безконтролната власт ражда цинизъм”(Обновена)"}
{"url": "https://www.monitor.bg:443/bg/a/view/povdignaha-obvinenija-na-zadyrjanite-v-nelegalnata-pechatnica-v-slynchev-brjag-147619", "text": "Специализираната прокуратура повдигна обвинения на четиримата, задържани за участие в организирана престъпна група за производство и разпространение на фалшиви банкноти. Предстои да бъдат повдигнати и други обвинения на част от тях – за изготвяне на неистински лични документи и държане на наркотични вещества с цел разпространение. Участниците в групата бяха задържани на 20 октомври в Слънчев бряг и в Пловдив при съвместна операция на ГДБОП и Специализираната прокуратура, със съдействието на служители и експерти от Областните дирекции на МВР в Бургас и Пловдив. Машината за фалшиви пари се намирала в подземието на хотел \"Кантилена\". При акцията бяха открити над 11,5 млн. евро. Двама от обвинените са задържани в процес на изготвяне на фалшиви банкноти в модерно оборудваната за целта печатница, а други двама бяха задържани в Пловдив.", "date": "2018.10.23", "title": "Повдигнаха обвинения на задържаните в нелегалната печатница в Слънчев бряг "}
{"url": "https://www.monitor.bg:443/bg/a/view/erdogan-zajavi-che-ubijstvoto-djamal-hashogi-e-bilo-planirano-i-poiska-izvyrshitelite-i-porychitelite-na-syd-v-istanbul-147620", "text": "Турският президент Реджеп Тайип Ердоган заяви, че убийството на саудитския журналист Джамал Хашоги е било планирано дни преди смъртта му и поиска да бъдат установени не само извършителите на убийството, но и поръчителите му. Той също така поиска всички те да бъдат изправени пред съда в Истанбул, където е било извършено престъплението. Ердоган говори в парламента пред депутати от неговата Партия на справедливостта и развитието. По думите на турския президент записи от камери за видеонаблюдение показват, че Хашоги не е напуснал сградата на консулството на Саудитска Арабия в Истанбул. Турският президент посочи, че камерите в консулството са били отстранени. По думите му саудитски екип от трима души е пристигнал в Истанбул дни преди убийството на Хашоги, а екип от 15 саудитски представители е влязъл в консулството в деня на убийството. Ердоган каза, че саудитският екип е посетил гора в Истанбул и Ялова. Турският президент посочи, че арестът на 18 души в Саудитска Арабия във връзка с убийството на Хашоги съвпада с информацията, с която разполага турското разузнаване. По думите на Ердоган доказателствата сочат, че Хашоги е бил убит по жесток начин. Той зададе въпроса защо до момента тялото на журналиста не е намерено. Саудитският журналист Джамал Хашоги, който критикуваше властите в Рияд, изчезна на 2 октомври, след като влезе в саудитското дипломатическо представителство в Истанбул. Саудитска Арабия призна през уикенда, че той е починал. Саудитският крал Салман и престолонаследникът Мохамед бин Салман приеха днес в кралския дворец в Рияд двама членове на семейството на убития журналист Джамал Кашоги, съобщи официалната саудитска информационна агенция СПА, цитирана от Франс прес. В двореца са били приети един от синовете на Кашоги - Салах, и един от братята му - Сахел. Кралят и принцът са изразили съболезнованията си на близките на журналиста, убит в саудитското консулство в Истанбул на 2 октомври. Саудитското правителство днес обяви, че на всички лица, замесени в убийството на Кашоги, ще бъде потърсена отговорност, \"без значение кои са\". \"Кралството предприе мерки, за да разкрие истината и да накаже лицата, които не са изпълнили задълженията си\", както и тези, \"пряко замесени\" в убийството, \"без значение кои са\", се казва в декларация, разпространена от СПА, след редовното седмично заседание на саудитското правителство. Декларацията беше огласена, малко след като турският президент Реджеп Ердоган призова предполагаемите убийци на Кашоги да бъдат изправени пред съда в Истанбул и изтъкна \"умишления\" характер на престъплението, в разрез с тезата, лансирана от Рияд през последните дни. \"Международната съвест няма да се успокои докато всички замесени - извършители и поръчители, не бъдат наказани\", обяви Ердоган.", "date": "2018.10.23", "title": "Ердоган заяви, че убийството Джамал Хашоги е било планирано и поиска извършителите и поръчителите на съд в Истанбул"}
{"url": "https://www.monitor.bg:443/bg/a/view/otpuskat-163-5-mln-leva-za-speshnata-medicinska-pomosht-147606", "text": "Договор за изпълнение на проекта за модернизация на спешната медицинска помощ в страната на стойност от 163,5 млн. лева бе подписан днес от министъра на регионалното развитие и благоустройството Петя Аврамова, министъра на здравеопазването Кирил Ананиев и от зам. регионалния министър Деница Николова. Проектът се финансира с безвъзмездна финансова помощ по „Регионална здравна инфраструктура“. Предвижда се по него да бъдат купени 400 линейки, оборудвани със съвременна медицинска апаратура, както и да бъдат обновени 27 центъра за спешна медицинска помощ в областните градове с техните 170 филиала и 6 изнесени екипа. През август при отварянето на офертите за поръчката стана ясно, че няма интерес от страна на бизнеса за доставка на линейки във високопланинските райони. Фирмите, които участваха в конкурса, не бяха подали оферти по тези точки от поръчката. Заради това беше изготвено ново техническо задание и беше обявена нова обществена поръчка, която е само за високопланинските линейки. \"Очакваме първите 280 линейки до края на годината\", заяви Кирил Ананиев при подписването на договора. Във връзка с доставката им, министърът заяви, че има четири обособени позиции. По думите му две от тях са свързани с доставки на линейки за интензивни медицински грижи. „Приключи обществената поръчка. Имаме вече класиран победител. Надявам се още утре да сключим договор\", допълни здравният министър. Договорлът е на стойност 38 300 000 лв. До 20 ноември ще бъдат отворени офертите по стартираната в началото на месец октомври процедура за купуване на 120 високопроходими линейки, за които \"Монитор\" пръв писа. До края на този месец предстои да бъде обявена обществена поръчка за купуване на медицинско оборудване и апаратура за нуждите на всички центрове за спешна медицинска помощ, техните филиали и за спешните отделения на областните многопрофилни болници. Прогнозната стойност на тази поръчка е 22 млн. лв. Министерството финализира документацията по обявяване на обществена поръчка за офис оборудване за спешните медицински центрове за 2,8 млн. лв. Работи се и по стартиране на процедурите за строителната дейност, обясни министър Ананиев.", "date": "2018.10.23", "title": "Ремонтират и обзавеждат 237 спешни центрове (ОБНОВЕНА)"}
{"url": "https://www.monitor.bg:443/bg/a/view/grigor-ambiciran-za-dobyr-kraj-na-sezona-147608", "text": "Григор Димитров e амбициран да покаже най-доброто от себе си в остатъка от сезона и да постигне добри резултати, които да му дадат увереност в подготовката за 2019 година. Българинът в момента е във Виена, където му предстои дебютно участие на турнира от категорията АТР 500. \"Чувствам се чудесно. След Пекин много неща се случиха на корта и извън него. Нуждаех се не само от почивка, а и от време за рехабилитация. Изкълчих глезена си, имаше доста неща, с които се справях. На тялото му дойде в повече\", обясни Димитров от австрийската столица. \"Беше хубаво да се прибера у дома за няколко дни и да продължа да тренирам”, добави Григор. \"Виена е невероятен глад. Бих искал да се поразходя. Тук има толкова много история, културно наследство. Градът е красив, разходих се и бях много впечатлен. Дано имам още време да видя музеите, кортовете са чудесни, всичко е в прекрасен дух. Това е един от последните турнири за годината, усещам много позитивна енергия наоколо”, каза още Григор, който в първия кръг ще срещне квалификанта Михаил Кукушкин. Мачът е предвиден за сряда. На въпрос дали краят на сезона е важен период за него, Димитров коментира: \"Важно е за всеки играч. За мен ще бъде лично предизвикателство да завърша годината силно. Не изиграх много мачове тази година и ще се опитам да се раздам, да покажа, че все още съм способен. Това ще ми донесе повече увереност след края на сезона. Повече вълнение, свеж въздух за периода между сезоните.”", "date": "2018.10.23", "title": "Григор амбициран за добър край на сезона"}
{"url": "https://www.monitor.bg:443/bg/a/view/kristiano-ronaldo-az-sym-shtastliv-chovek-istinata-shte-izleze-najave-147610", "text": "Нападателят на „Ювентус“ Кристиано Роналдо сподели, че не се притеснява от обвиненията в изнасилване и е убеден, че истината ще излезе наяве. Той говори пред медиите преди мача с „Манчестър Юнайтед“ в Шампионската лига. Португалецът сподели, че за него е специален момент да се завърне на “Олд Трафорд”, но също така каза, че е много щастлив, че в момента носи екипе на „Юве“. “Не съм обсебен от мисълта да печеля индивидуални награди. Концентриран съм върху представянето си в „Ювентус“. В момента всичко е фантастично, отборът върви добре. Да печеля награди не е най-важното. То помага, но не е всичко. Не искам да правя сравнения с „Реал“ (Мадрид). Щастлив съм, че съм тук, както бях щастлив в Мадрид и в „Манчестър Юнайтед“. Смятам, че съм доста щастлив човек с голям късмет. Адаптирам се към италианския футбол. Той е по-различен, но пък доста се забавлявам. Съотборниците ми помагат и съм радостен да нося екипа на този фантастичен клуб. На терена и извън него постоянно се усмихвам. Чувствам се щастлив човек. Играя в голям клуб, имам прекрасно семейство, децата ми са здрави. Имам всичко, което искам. Останалото не ме интересува”, заяви Роналдо. Попитан за обвиненията в изнасилване, той продължи в същия дух. “Не ме ли чухте? Аз съм много, много щастлив човек. Пуснахме съобщение по въпроса преди няколко седмици. Не съм тук, за да говоря лъжи. Вярвам изцяло на моите адвокати. Забавлявам се, играейки футбол, радвам се на живота, а има хора, които се грижат за тези неща. Истината ще излезе наяве”, допълни Кристиано. Накрая той говори и за завръщането си на “Олд Трафорд” и за очакванията си за мача с „Манчестър Юнайтед“. “Очаква ни труден мач, „Юнайтед“ е страхотен отбор. Освен това те играят у дома. Но ние сме „Ювентус“. Играем добре, така както иска треньорът. Вярвам, че можем да победим. Разбира се, уважаваме „Манчестър Юнайтед“, те са фантастичен отбор с фантастичен треньор. Въпреки всичко, очаквам победа за „Ювентус“. За мен винаги е много емоционален момент, когато се завръщам в Манчестър”, завърши португалецът.", "date": "2018.10.23", "title": "Кристиано Роналдо: Аз съм щастлив човек, истината ще излезе наяве"}
{"url": "https://www.monitor.bg:443/bg/a/view/bela-torn-si-otglejda-19-kotki-147561", "text": "Бившата старлетка на „Дисни“ Бела Торн е горда собственичка на 19 котки от четири поколения. Голямото семейство домашни любимци актрисата отглежда в къщата, който наскоро си закупи изцяло от приходите, изкарани като инфлуенсър от Инстаграм. „Плащат ми по 65 хиляди долара за един рекламен пост“, признава пред The LA Times звездата от Famous In Love, която влиза в ролята и на интериорен дизайнер на дома си. На стените си тя пише послания към самата себе си като „Не се отказвай, Бела“, оцветила е и стълбите към спалнята си собственоръчно в багрите на дъгата. „Изключително претенциозна съм към външния си вид, когато излизам публично заради папараците. Един ден бях излязла без грим и Daily Mail ме обвини, че ползвам хероин. Пък аз само трева си пуша“, недоволна е Торн, която неведнъж е говорила открито за пристрастието си към марихуаната. Към нея 21-годишната актрисата се обръща след емоционален образ, който трябвало да изиграе като по-малка, а в неин първи дилър се превръща брат й. Въпреки че „Дисни“ я изстрелва светкавично към орбитата на световния шоубизнес, Торн признава, че когато приключва работата си по сериала Shake It Up, продуциран от компанията, е имала едва 200 долара в сметката си. „Наложи се тогава да заживея с приятеля си и ме беше срам, че не мога да си позволя да платя вечерята ни навън“, признава още тя.", "date": "2018.10.23", "title": "Бела Торн си отглежда 19 котки"}
{"url": "https://www.monitor.bg:443/bg/a/view/fejsbuk-napravi-shtab-za-borba-s-falshivite-novini-147545", "text": "В централата на Фейсбук в Силициевата долина са създали т. нар. \"Военна стая\", която се бори с фалшивите новини, съобщи АП.  Тази стая всъщност е ръководен център, създаден от социалната мрежа за борба с фалшиви профили и неверни новинарски публикации преди наближаващите избори. Зукърбърг в крайна сметка превърна подобряването на Фейсбук в свое лично предизвикателство за 2018 г. Военната стая е важна част от извършващите се подобрения във Фейсбук. Нейната технология използва системата за изкуствен интелект, която Фейсбук употребява за подпомагане на откриването на \"недостоверни\" публикации и потребителско поведение. Повече от 20 различни екипа сега съгласуват усилията на над 20 000 човека, повечето подизпълнители, посветили се да блокират фалшиви профили и измислени новини и да спират други злоупотреби във Фейсбук и останалите й услуги. Като част от тези усилия Фейсбук също така е наела проверители на факти, които да преглеждат новинарските материали, публикувани в социалната й мрежа. Фейсбук признава заслугата на своята военна стая и на други засилени проверки за изтриването на 1,3 милиарда фалшиви профила през последната година и премахването на стотици страници, създадени от чужди правителства и други субекти, опитващи се да причиняват неприятности.. Чакрабарти например призна, че някои \"дефекти\" са попречили на Фейсбук да предприеме неуточнени действия за предотвратяване на опити за манипулация на първия тур на президентските избори в Бразилия по-рано този месец. Той отказа да навлезе в подробности. Военната стая сега е съсредоточена върху следващия тур на изборите в Бразилия и наближаващите избори в средата на мандата в САЩ. Големи американски и бразилски знамена висят на срещуположни стени, а часовници показват времето в двете страни.", "date": "2018.10.23", "title": "Фейсбук направи щаб за борба с фалшивите новини"}
{"url": "https://www.monitor.bg:443/bg/a/view/sled-zastudjavaneto-ni-ochakva-nova-topla-vylna-147609", "text": "Студен атмосферен фронт, който ще премине през страната в сряда и четвъртък, ще донесе облаци, дъжд и вятър. Затова и тези дни ще има сериозно застудяване. Днес обаче облачността ще продължи да намалява и над по-голямата част от страната ще е предимно слънчево. По-значителна ще се задържи тя над планините и южните райони. Максималните температури ще са между 15 и 20 градуса. Лошото време обаче ще се задържи съвсем кратко и още в петък ще усетим покачването на температурите. В събота и неделя вече ще има и нов южен полъх, който ще покачи термометрите до 15-20 градуса. На места в Северна България температурите може да достигнат до 25 градуса.", "date": "2018.10.23", "title": "След застудяването ни очаква нова топла вълна "}
{"url": "https://www.monitor.bg:443/bg/a/view/pijt-dejvidsyn-se-gavri-s-ariana-grande-v-efir-147569", "text": "Комикът Пийт Дейвидсън изнесе шоу на гърба на бившата си годеница – поп сензацията Ариана Гранде. След края на връзката им 24-годишното момче, което е сценарист и актьор в хумористичното предаване Saturday Night Live, си взе епизод почивка. Завръщането му обаче бе белязано от шеги относно изпълнителката на No Tears Left To Cry, макар той да не спомена името й нито веднъж. заяви той. Причината – Пийт си татуира няколко изображения в чест на Гранде. Дейвидсън дори увековечи на врата си Плейбой зайче, тъй като чаровната брюнетка е известна като почитател на този символ. Пийт не пропусна да вмъкне и че си търси ново дом, тъй като прекара последните месеци в дома на певицата. Ариана върна диамантения пръстен точно преди седмица. потвърди близък до двойката пред сп. People, като допълни, че те са взели това решение заедно и без кавги. Искрата между 25-годишната красавица и Дейвидсън пламна през май, веднага след краха на отношенията й с рапъра Мак Милър, който ни напусна след свръхдоза преди месец. Именно загубата на бившата й муза е една от причините певицата да се бори с депресията и да отмени сватбата си.", "date": "2018.10.23", "title": "Пийт Дейвидсън се гаври с Ариана Гранде в ефир"}
{"url": "https://www.monitor.bg:443/bg/a/view/dvama-ot-chakashtite-belodrobna-transplantacija-bili-v-tejko-systojanie-147605", "text": "Двама от листата с 15 чакащи за белодробна трансплантация у нас са в много тежко състояние. Това каза в предаването „Тази сутрин” по bTV директорът на Агенцията по трансплантации д-р Михаил Христов. Той уточни, че е била постигната уговорка с екип от Истанбул, който да прави трансплантации у нас и да обучава български лекари. Разговори се водят и с екипи от болниците в Рим, Париж, Хановер и Виена. „Когато подпишем споразумение, ще има две възможности – нашият пациент да отиде в чужбина, а другата е да дойде техният екип да оперира у нас”, обясни д-р Христов. Идеята е лекарите от чужбина да обучават наши екипи както за извършването на трансплантации, така и за следтрансплантационните грижи за пациентите. В писмата за отказ от чужди болници за български пациенти е посочено, че поради драстичния спад на донори в самите страни, към които сме се обърнали, например в Германия, те не могат да извършват трансплантации на чужди граждани, не специално на българи, стана ясно от думите на д-р Христов. „Болницата във Виена е отказала да поднови договора и с Румъния. Германците също са отказали да продължат договора с румънците”, уточни той. „Представете си, че имаме подписани договори с всички болници и страни, с които желаем да ги сключим. Нямаме ли донори, пак не можем да помогнем на тези хора”, подчерта д-р Христов. Той уточни, че за чакащите белодробна трансплантация у нас може да бъде осигурен преглед в чужбина за т. нар. второ лекарско мнение. Вчера е направена и първата междуболнична комисия, която да обсъди състоянието на чакащите белодробна трансплантация. Всички пациенти ще бъдат прегледани и ще уточним какво е тяхното здравословно състояние.", "date": "2018.10.23", "title": "Двама от чакащите белодробна трансплантация били в тежко състояние"}
{"url": "https://www.monitor.bg:443/bg/a/view/u-nas-vsjaka-treta-jena-e-jertva-na-domashno-nasilie-147611", "text": "В България всяка трета жена е жертва на домашно насилие. Това заяви в Бургас вицепрезидентът Илияна Йотова. Тя откри конференция \"Развиване на регионална стратегия за превенция, защита, наказателна отговорност и политики в борбата със сексуалното насилие\". Йотова информира, че от домашно насилие в Европа всеки ден умират десет жени, а 55 на сто от жените в Европейския съюз са били жертва на посегателство. Тя уточни, че данните са от статистическата служба на Европейската комисия \"Евростат\". Йотова каза, че много от жертвите на насилие в България отказват да съдействат на полицейските органи заради страх и срам. Според нея наказанията на извършителите на такъв вид престъпления трябва да станат по-сериозни. Посланикът на Обединеното кралство в България Ема Хопкинс заяви, че жертвите на сексуално насилие имат нужда от специални мерки, тъй като те се справят най-добре, когато получат специализирана помощ и съдействие. В Бургас преди две години бе изграден първият в страната център за помощ на жертви на сексуално насилие. Той предоставя подкрепа на жертви на сексуални посегателства в първоначалния, най-труден момент след травмиращия инцидент.  \"Сексуалното насилие е проблем на съвременното общество, който обхваща и деца. До момента центърът е работил с повече от 60 жени и момичета. От такива центрове има смисъл и тази услуга е необходима\", каза пък кметът на Бургас Димитър Николов.", "date": "2018.10.23", "title": "Всяка трета българка е жертва на домашно насилие"}
{"url": "https://www.monitor.bg:443/bg/a/view/sydjat-kris-o-donyl-zaradi-dyshterja-mu-147549", "text": "Американският актьор Крис О'Донъл ще трябва да се яви в съда като обвиняем, след като дъщеря му Лили причини инцидент на пътя. Произшествието под въпрос, всъщност, се е случило преди вече две години, когато момичето удря колата на фитнес инструкторката Трейси Сътън. След като самата тя също пострадала, Сътън завежда дело срещу актьора, който се води собственик на автомобила, причинил инцидента. О’Донъл има общо пет деца от съпругата си Каролин Фентрес, с която сключиха брак преди 21 години. Той стана известен с участието си в заглавия като „Батман и Робин” и „Усещане за жена”, а от 2009 г. играе ролята на Джи Калън в телевизионната кримка „Военни престъпления: Лос Анджелис”.", "date": "2018.10.23", "title": "Съдят Крис О’Донъл заради дъщеря му"}
{"url": "https://www.monitor.bg:443/bg/a/view/strelba-v-stolichnija-kvartal-javorov-147597", "text": "Имало е хора в офисите при стрелба в столичния квартал \"Яворов\". Те все още са били на работа. Както \"Монитор\" съобщи, сигналът за инцидента е постъпил към 20,15 часа на телефон 112, той е за изстрели в района на ул. \"Бойчо войвода\". На място незабавно са се отзовали полицаи от СДВР. Според първоначалните данни, изстрелите са били възпроизведени от улицата в посока към офис. Не е ясно обаче с какво оръжие е стреляно. При инцидента няма пострадали.Извършен е оглед на мястото на инцидента.", "date": "2018.10.23", "title": "Имало е хора в офисите при стрелба в столичния квартал „Яворов”(Обновена)"}
{"url": "https://www.monitor.bg:443/bg/a/view/manolova-protestyt-na-majkite-shte-se-diskreditira-ako-byde-partijno-ocveten-147598", "text": "„Най-лесният начин да се дискредитира протестът на майките на деца с увреждания е той да бъде партийно оцветен. Политиците се изкушават да го употребят. Но той е като дъгата. Защото уврежданията не са леви и десни”. Така омбудсманът Мая Манолова коментира намеците за това, че демонстрациите на майките са обвързани с определени политици и формации. Манолова бе категорична, че разчита на „интелекта и съвестта на партиите да не се опитват да смачкат протеста, защото хората с увреждания в България са натикани в ъгъла”. Омбудсманът коментира и изказването на вицепремиера Валери Симеонов, в което той нарече протестиращите „кресливи жени с уж болни деца”. Манолова определи изявлението като „срамно и неморално”. И подчерта, че Симеонов е служител на народа и няма право да обижда началника си. \"Това е най-чистата кауза, с която съм се сблъсквала. И всички трябва да спрат да се гаврят с нещастието на тези жени”, категорична бе Манолова. Тя изрази надежда, че властимащите ще изпълнят ангажимента си да приемат законите за хората с увреждания и за личната помощ най-късно до средата на декември.", "date": "2018.10.23", "title": "Манолова: Протестът на майките ще се дискредитира, ако бъде партийно оцветен"}
{"url": "https://www.monitor.bg:443/bg/a/view/chipiraha-4000-shvedi-147599", "text": "Технологиите продължават да се доближават до човешкото тяло, от мобилните телефони в джобовете ни до смартчасовниците на ръцете. Сега при някои хора технологиите буквално са и под кожата, пише американското обществено радио NPR в свой репортаж.     В Швеция, технологично развита държава в света, хиляди са си поставили микрочипове на ръцете. Чиповете имат за цел да улеснят ежедневието на потребителите и да направят живота по-удобен - по-лесен достъп до дома, до работата и мястото за спорт, тъй като заменят цифров четец с ръката. Микрочиповете също могат да бъдат използвани за съхранение на контакти, лична информация, профили в социални мрежи, електронни билети за събития и билети за железопътния транспорт в Швеция. Поддръжниците на малките чипове твърдят, че те са безопасни и като цяло са защитени от хакерски атаки. Чиповете, които са с размер колкото оризово зрънце, обикновено се поставят под кожата на един от палците. Процедурата струва около 180 долара. Толкова много шведи искат да се сдобият с микрочипа, че основният производител в страната заявява, че не може да смогне на молбите. Повече от 4000 шведи са поискали технологията. Biohax International доминира на пазара в скандинавската държава. Компанията е създадена преди пет години от Йован Остерлунд, бивш професионалист по поставяне на пиърсинг. След като в продължение на две години работи изцяло върху проекта, в момента разработва материали, за да може да наеме шведски лекари и медицински сестри. Най-голямата железопътна компания в Швеция позволява на клиентите да използват чипове вместо билети. Скоро ще бъдат използвани и при плащане в магазини и ресторанти.", "date": "2018.10.23", "title": "Чипираха 4000 шведи "}
{"url": "https://www.monitor.bg:443/bg/a/view/maja-manolova-shte-reje-hrasti-na-pytja-pri-svoge-147600", "text": "Омбудсманът на България Мая Манолова е готова след 12 ноември да отиде с ножица в ръка и заедно с протестиращите жители на Своге да реже храсти, пречещи на видимостта по печално известния път през Своге. Това стана ясно от участието й в сутрешния блок на Нова телевизия. „Хората просто искат пътят да бъде приведен в нормално състояние”, коментира Манолова. „Искат мантинела, подрязване на храстите и клоните, пътна маркировка, поставяне на знаците по съответния начин. Искат и изграждането на пасарелки, които да направят безопасно пресичането на натоварения път. Те нямат никакви луксозни очаквания или искания”, допълни омбудсманът на републиката. „Бях изумена от споровете между пътната агенция и община Своге относно това чия отговорност е мантинелата, която трябва да се смени след трагичната катастрофа с автобуса”, каза още Мая Манолова. „Хората на протеста смятат, че властта чака те да се уморят да протестират, да забравят и да се примирят”, добави тя. По думите й в момента се оказва, че освен прокуратурата никоя друга институция не е направила нищо след катастрофата, а следващата среща между всички отговорни ведомства за решаване на проблемите на пътя със Своге се очаква да бъде на 12 ноември. „Тогава трябва да е готов и планът за отводняването на пътя, да има маркировка и да са орязани храстите. И да се разберат общината и АПИ кой ще прави пасарелките, като едната щяла да се поеме от общината”, добави омбудсманът. „За мен спорът за мантинелата е абсурден, защото предназначението й е да предотвратява пътно-транспортни произшествия. Хората очакват работата да се свърши и тях не ги интересува кой е отговорен, дали общината или АПИ”, категорична бе Манолова.", "date": "2018.10.23", "title": "Мая Манолова ще реже храсти на пътя при Своге"}
{"url": "https://www.monitor.bg:443/bg/a/view/shpionomanija-v-unajted-predi-sblysyka-s-uve-ot-shampionskata-liga-programa-na-ma-ch-ovete-147556", "text": "Мениджърът на „Манчестър Юнайтед“ е започнал вътрешно разследване за изтичане на информация точно преди дербито с „Ювентус“ тази вечер от Шампионската лига. Португалецът е убеден, че в тима му има „къртица“, която вади от клуба информация за медиите. Причина за разследването е, че Моуриньо обявил в петък вечерта пред шефовете и играчите титулярния състав за дербито с „Челси“, а само няколко часа по-късно това изтече в медиите. Моуриньо е бесен и е обявил на всеослушание, че на мига ще изхвърли „предателя“. В същото време стана ясно, че „Байерн” (М) ще бъде без крилото си Франк Рибери в мача срещу АЕК (Атина). Френският ветеран няма да играе заради проблем с гръбнака, след като остана неизползвана смяна при победата с 3:1 срещу “Волфсбург” в събота в Бундеслигата. Добра новина за треньора Нико Ковач обаче е завръщането на Давид Алаба. Група Е: 19,55 ч. АЕК – Байерн  22 ч. Аякс – Бенфика Група Н: 19,55 ч. Йънг Бойс – Валенсия  22 ч. Манчестър Юн – Ювентус  Група F: 22 ч. Хофенхайм – Лион; 22 ч. Шахтьор – Манчестър Сити Група G: 22 ч. Реал (М) – Виктория (П)  22 ч. Рома – ЦСКА (М)", "date": "2018.10.23", "title": "Шпиономания в „Юнайтед“ преди сблъсъка с „Юве“ от Шампионската лига (ПРОГРАМА)"}
{"url": "https://www.monitor.bg:443/bg/a/view/pijan-potroshi-styklata-na-13-koli-vyv-velingrad-147604", "text": "Солидно пиян жител на Велинград е потрошил страничните огледала на 13 коли в курортния град. 34-годишният Георги Рашков се почерпил сериозно, като по неофициална информация е изпил 3-4 ракии. Вдигнал скандал вкъщи и вместо да полегне и поспи, излязъл на улицата и започнал да си изкарва яда на паркираните леки коли и джипове.  Пострадали са страничните огледала и стъкла на 13 автомобила, а пристигналите на място служители на Районното управление на МВР в града прибрали вандала в ареста и ще бъде съден за хулиганската проява.", "date": "2018.10.23", "title": "Пиян потроши стъклата на 13 коли във Велинград"}
{"url": "https://www.monitor.bg:443/bg/a/view/poveche-3000-dushi-posetiha-vtoroto-izdanie-na-innowave-summit-vyv-varna-147593", "text": "Повече от 3000 души от 23 държави от целия свят с над 60 световно признати маркетолози и мениджъри във водещи международни компании, бизнес ангели и представители на инвестиционни фондове от три континента, станаха част от второто издание на най-мащабната високотехнологична конференция в Източна Европа – InnoWave Summit 2018. „Бяха истински вълнуващи два дни във Варна. Радвам се, че бях част от страстта и креативността, които целият екип и участниците носеха в себе си. Атмосферата беше наистина наелектризираща, а възможността за обмяна на опит с големи световни компании, е истински ценното на конференцията. InnoWave Summit 2018 дава отговор на въпроса как технологиите ще допринесат за развитието на моя бизнес“, сподели Майкъл Робъртс – водещ инженер в Salesforce. Междувременно InnoWave Summit 2018 се превърна в сцена за световни новини. Нанси Немeс, която до скоро заемаше ръководна позиция в Google, оповести новата си инициатива, свързана с изкуствен интелект за и с жени – “Ms. AI”. Целта на проекта е да помогне на индустрията да стимулира милионите женски мозъци по света и да помогне на заинтересованите жени да не пропускат най-вълнуващото технологично развитие.   Интересни и истински полезни бяха всички презентации, които бяха представени на конференцията. Сред най-вълнуващите бяха тези на Джон Шоул – стратег „Обслужване на клиенти“ и автор на бестселъри, Андрю Уелд-Мур – мениджър „Глобални маркетингови решения“ във Facebook и Майкъл Леандър – международен лектор по маркетинг иновации. Интервю с висшите мениджъри Нанси Немeс и Андрю Уелд-Мур очаквайте през следващите дни на информационна агенция monitor.bg и вестник „Монитор“, които са медийни партньори на международното събитие.", "date": "2018.10.23", "title": "Повече от 3000 души посетиха второто издание на Innowave Summit във Варна"}
{"url": "https://www.monitor.bg:443/bg/a/view/1-5-mln-za-dobiv-na-voda-ot-atmosferata-147602", "text": "Преди две години, XPrize разшири своя списък от новаторски технологични конкурси с ново съревнование, целящо решаване на световния проблем с недостиг на вода. След оповестяването на петте финалиста, по-рано през годината, фондацията обяви отбора победител, който се съревновава с почти 100 участника и спечели със превъзходната си идея да събира прясна вода от въздуха. През месец септември, двама финалисти успяха да демонстрират своите напълно готови устройства, които отговарят на тези изисквания, като отборът от Лос Анджелис Skysource / Skywater Alliance бе избран за победител. Неговата машина извлича влагата от въздуха, кондензира я и след това я филтрира в прясна вода, като добива варира от 113 л до 1.135 л, на ден. На второ място е отборът JMCC WING от Хавай, чието решение комбинира вятърна система с висока мощност и атмосферен преобразовател на вода, като начин за запазване на енергийните изисквания и разходите за литър до минимум. JMCC WING получи 150.000 долара за своите усилия.", "date": "2018.10.23", "title": "$ 1.5 млн. за добив на вода от атмосферата"}
{"url": "https://www.monitor.bg:443/bg/a/view/mejdunarodno-izvestnata-krava-penka-ochakva-telence-147585", "text": "Международно известната крава-беглец Пенка очаква теленце, похвали се собственикът й Иван Халамапиев. Кравата е заченала преди около месец след изкуствено осеменяване, като рожбата й се очаква да се появи на бял свят през месец май следващата година. „Това теленце го очаквахме много дълго време. Знаете, че когато кравата избяга в Сърбия тя беше бременна, но пометна. Сега обаче се надяваме най-накрая да се радваме на рожба от нея. Животното е изключително спокойно и не спираме да му се радваме. То от няколко месеца обитава животновъдния обект в село Мазарачево“, казва със задоволство кюстендилският фермер. По негови думи интересът към животното не стихва от страна на хората. Сред последните картички и писма, които получил Харалампиев било това на възрастно семейство от Германия. „От там ми пише вече трето семейство. Изпратиха даже 50 евро да почерпя Пенка. Поканих хората да ни гостуват, защото за мен човещината е водеща. Още повече, че десетки хора бяха трогнати от съдбата на Пенка“, разказва Харалампиев. За предстоящото ново попълнение във фермата си, той все още не се е спрял на конкретно име. „Много ми се иска теленцето на Пенка да бъде кръстено на първия човек, който се застъпи за нас и дойде на място при мен в Копиловци. Това е британския евродепутат Джон Флак. Защо не теленцето да бъде кръстено на него. Още тогава разбрах, че той обича животните, все пак произхожда от фермерско семейство“, обяснява още Харалампиев. 5 месеца след международния скандал около изчезването на кравата беглец, собственикът й не спира да обжалва, издадените му наказателните постановление. Вече е факт и едно спечелено дело от негова страна срещу Областна дирекция по безопасност на храните - Кюстендил. Иван Харалампиев беше глобен с 500 лв., заради това че Пенка не е открита в изолатора в кюстендилското село Копиловци, а на 100 метра от него. Актът за възбрана бил наложен на 25 май тази година, като две седмици по-късно инспектори от ОДБХ влезли в помещението за отчитане резултатите от извършено изследване за туберкулоза на животното. В последствие се установило, че Пенка се намира на около 100 м от обособеното помещение за изолация. На Харалампиев бил съставен и акт, който обаче той отказал да подпише.  Последва дело в Районния съд в Кюстендил, който отмени издаденото наказателно постановление на Харалампиев. Причина за това стана липсата на подпис от страна на фермера, което съдията по делото счете като процесуален пропуск. „Не спирам да се боря, имам още две дела, които предстоят. Надявам се и тях да спечеля“, обяснява още фермерът от Кюстендил.  Припомняме, че кравата-беглец Пенка придоби международна слава, след като изчезна от животновъден обект в село Мазарачево на 12 май т.г. Две седмици по-късно тя беше открита в съседна Сърбия, а връщането й отново в България беше равносилно на смъртна присъда. Първоначално беше обявено, че Пенка трябва да бъде умъртвена заради това, че е пребивавала в страна, която не е членка на ЕС, но след като беше дадена гласност на случая и хора от цял свят се застъпиха за спасяване живота на кравата, властите я помилваха.", "date": "2018.10.23", "title": "Международно известната крава Пенка очаква теленце"}
{"url": "https://www.monitor.bg:443/bg/a/view/naj-dylgijat-most-v-sveta-veche-raboti-snimki-147603", "text": "Най-дългият морски мост в света бе открит в Китай. Той свързва Хонконг, Макао и южния китайски град Чжухай. Мостът бе открит от китайския президент Си Цзинпин, предаде АФП. \"Официално обявявам мостът Хонконг-Чжухай-Макао за открит\", каза кратко Си. После зад него на гигантски екран бе излъчено видео с фойерверки над големия мост. На церемонията, състояла се в град Чжухай, присъства и ръководителката на Хонконг Кари Лам и други високопоставени лица – общо около 700 души. 55-километровото съоръжение е не само мост, а включва и изкуствени острови и подводни тунели. Мостът тежи повече от 400 000 тона. Предвидено е да служи 120 години и проектиран да издържи и най-силния тайфун със скорост на ветровете над 300 км/ч, както и земетресение с магнитуд 8 по Рихтер. Съоръжението е част от амбициозната инициатива на Пекин за икономическо интегриране на 11 града от делтата на Перлената река, включително Хонконг и Макао, две бивши европейски колонии върнати на Китай през 90-те години. Мостът първоначално трябваше да бъде открит през 2016 г. Цената на съоръжението се повиши до 48 милиарда юана (6,4 милиарда евро) за 10-те години на неговото изграждане. Участъкът, който ще осигурява достъп до пристанището на Хонконг ще бъде завършен едва догодина, посочват местни медии, допълва ДПА. Сега пътят от Хонконг до Чжухай ще отнема половин час вместо три часа. Свободното движение по моста ще бъде пуснато на 24 октомври. Очаква се към 2030 година по моста да минават близо 30 000 превозни средства и повече от 120 000 пътници дневно. За да се минава по моста ще се изисква специално разрешително и повечето ползващи го ще трябва да взимат специален автобус или друг вид транспорт, за да преминат в Макао или Китай. Мостът е съобразен и с това, че в района има голям морски трафик и затова частите на съоръжението са достатъчно високи и разстоянието между колоните няма да нарушава корабоплаването. В същото време Дружеството за опазване на делфините съобщи, че строителството на моста е довело до 40-процентен спад в местната популация на критично застрашения китайски бял делфин, който е също и символ на Хонконг, предаде ДПА. Иначе най-дългия мост в света е сухоземният виадукт Даниан-Куншан, също в Китай. Той е дълъг 164,7 км и част от високоскоростната жп-линия Пекин-Шанхай. Само 9 километна от него минават над вода.", "date": "2018.10.23", "title": "Най-дългият морски мост в света вече работи (СНИМКИ)"}
{"url": "https://www.monitor.bg:443/bg/a/view/doc-georgi-byrdarov-reshenieto-na-demografskata-kriza-e-v-zadyrjaneto-na-mladite-147575", "text": "Има общини, в които смъртността е като във военни или пандемични райони, казва в интервю пред \"Монитор\" зам.-деканът на Геолого-географския факултет, който е и експерт по демография. - Всъщност още в началото на XXI век от ООН бе въведен терминът демографска пустиня. Става дума за територии, които са с гъстота на населението по-ниска от 10 души на квадратен километър. Това означава много малък контингент цялостно и активно население, както и проблеми при неговото възпроизвеждане. Причините за това са миграцията и отрицателният естествен прираст. Притеснителното за България е обаче, че в умерените ширини такива пустини няма, защото в тях са най-благоприятните природоклиматични условия за живот. Така че демографската пустиня е характерна за съвсем други географски ширини, не за такива, в които попада нашата страна. - Точно така. Общо взето у нас се въртят две клишета около темата за демографията и те са за ниската раждаемост и намаляване на населението в „абсолютни бройки“. Аз съм категоричен, че раждаемостта у нас не е ниска, тя е напълно нормална за една европейска държава, измерима е с останалите страни в ЕС. У нас имаме 1,6 на 10 000 брой раждания във фертилна възраст, докато в Европа е 1,1. А това, че се раждат все по-малко бебета в България, което е видимо, се дължи на факта, че намалява детеродният контингент на населението. Много държа да се разбие това клише, защото не е вярно, че в момента българката ражда малко, показателят е нормален за нашата страна. Проблемът е, че младите хора у нас са все по-малко.  - Възрастта се покачва непрекъснато. По последни данни беше 27,4 г. за първо раждане, а в Европа вече е 29,1. И това е нормално, защото вече се обръща внимание на категории като образование, реализация, равенство между половете. Ние сме част от модерния свят и няма как да останем да останем извън тези процеси. Невъзможно е да имаме и същите показатели като преди 20 години.  - Наистина се забелязва лек положителен тренд. Не е лошо да стимулираме конкретно раждаемостта, нека да се вземат финансови мерки и др. Но това няма да даде голям резултат, както ако се подобрят социално-икономическите страни, да се подпомагат млади семейства. В противен случай няма да имаме желан ефект. Тук мога да дам пример с еднократната помощ при раждането на дете. Така че за мен много по-добър резултат биха дали мерки, които влияят косвено върху населението, а не пряко, но пък са много по-важни и с дълготраен ефект. Не може да нямаш места в детските ясли и градини, това е недопустимо. Тези неща са по-съществени за едно семейство, отколкото еднократната помощ от 300 лева. - Едва ли може да се каже точна бройка на населените места, които най-вероятно ще се обезлюдят, но отдавна в Северозападна България се наблюдава такава тенденция. По-скоро има един парадокс, тъй като територията е с изключително благоприятни климатични условия, евтин транспорт, така че има предпоставки за икономическо и социално развитие. Затова се надявам, че тази част никога няма да стане обезлюдена, защото у нас такъв демографски вакуум винаги се е запълвал. Въпросът е да се създадат условия за развитие на младите хора. - Точно така, прогнозата е такава. Но нека тук да внесем едно уточнение, че когато у нас се изнесат такива данни, започва да се говори за апокалипсис, а всъщност това е световен процес. България не е някакво голямо изключение. А конкретно за северозапада, според мен единствената надежда е целенасочена държавна политика. Няма как хората да се справят сами, трябва да се намеси и държавата. - Чисто демографски са два. България има изключително висок отрицателен естествен прираст заради високата смъртност. Има общини, например в Северозападна България, където смъртността надхвърля 30 промила. Това е като във военни или пандемични райони. Също така емиграцията на млади хора у нас е най-тежка, което води до застаряване на населението, което е парадоксално. Ние сме единствената държава в целия свят, в която най-голямата група от населението са възрастните хора - тези над 65-годишна възраст. Имаме сравнително ниска продължителност на живота и сме на предпоследно място в ЕС със 74,8 години, а сме с най-застаряло население, което е парадокс. Имаме тотален дисбаланс заради миграцията на младото население. - Първата стъпка, преди да говорим за завръщане, е да задържим тези, които са останали тук. Това е много важно. Лошото е, че у нас винаги когато се заговори за демография, се очаква някой да даде магическо решение и бързо да промени картината. Такива бързи решения просто няма. Говорим за пълна промяна на социално-икономическата среда - от образование, достъпът до средно и висше образование, реализацията на младите хора. Каквото и да направим у нас, без повишаване на доходите не може да се задържат хора. Сега бизнесът отново заговори за острия дефицит на работна ръка - нещо, за което предупреждавахме от години. Ниските доходи просто убиват възможността младите хора да остават у нас, а камо ли да се завръщат. - Да, това е правилният термин. Лично аз избягвам да използвам термини като демографска катастрофа, защото звучат прекалено апокалиптично. Роден е на 6 април 1973 г През 1996 г. завършва география в Софийския университет Преподава в катедра „Социално-икономическа география” в Геолого-географския факултет на Софийския университет от 2002 г. От 2007 г. е доктор по география на населението и селищата През 2012 г. е избран за доцент От октомври 2015 г. е заместник-декан на Геолого-географския факултет Трикратен победител е в състезанието за оратори, презентатори и разказвачи „Майстор на думите“. „Разказът му „За петата ракия, или колко е хубав животът“ е най-четеният български разказ в интернет През декември 2015 г. печели телевизионното предаване „Ръкописът“ по БНТ", "date": "2018.10.23", "title": "Доц. Георги Бърдаров: Решението на демографската криза е в задържането на младите"}
{"url": "https://www.monitor.bg:443/bg/a/view/bomba-v-doma-na-soros-v-nu-jork-147596", "text": "Експлозивно устройство е открито в пощенска кутия до дома на унгарско-американския милиардер Джордж Сорос в Ню Йорк, съобщават \"Ню Йорк таймс\" и Си Ен Ен. Според разпространяваната информация бомбата е детонирана контролирано от сапьори. Полицията съобщи, че служител е отворил подозрителния пакет и сигнализирал на полицията. Преди това той поставил пакета в гориста местност. Сорос не е бил в дома си по това време. Случаят е поет от ФБР. Милиардерът е критикуван от няколко държави в Европа за финансиране на мигрантската криза.", "date": "2018.10.23", "title": "Бомба в дома на Сорос в Ню Йорк "}
{"url": "https://www.monitor.bg:443/bg/a/view/patriotite-se-sybirat-speshno-na-speshen-syvet-147594", "text": "Партиите в коалицията на „Обединените патриоти” се събират на спешен съвет. Красимир Каракачанов, Волен Сидеров, Валери Симеонов и техни съпартийци ще се срещнат в ранния следобед днес. Причината за разговорите е искането за оставката на вицепремиера Валери Симеонов. Майки на деца с увреждания призоваха настояха Валери Симеонов да подаде оставка, но и да не участва в управлението на страната. Причината за това са думите на Симеонов, който нарече децата на протестиращите \"уж болни\". Това предизвика и протест пред сградата на Министерския съвет. В понеделник Волен Сидеров и „Атака” свалиха политическото си доверие от него и поискаха да се оттегли от поста заради изказването му. Премиерът Бойко Борисов пък призова от ОАЕ партньорите в „Обединени патриоти“ да се разберат по между си, а майките на децата с увреждания да изчакат, за да могат да бъдат изпълнени техните искания. Другият вицепремиер в коалицията - Красимир Каракачанов все още не е обявил публично позицията на ВМРО.", "date": "2018.10.23", "title": "Патриотите се събират на спешен съвет"}
{"url": "https://www.monitor.bg:443/bg/a/view/slaj-pishe-scenarij-na-bager-snimka-147552", "text": "Да пише сценарий, докато кара багер – това не е сцена от филм, а ежедневието на холивудския ас Силвестър Сталоун у нас. Причината е, че на 72-годишната звезда е поверен част от сценария към филма „Рамбо 5“, чиито снимки стартираха в България преди около месец. Ловкото начинание на Слай стана ясно от пост в официалния му профил в Инстаграм. „Работата на сценариста никога не е довършена. написа той към кадър, на който пише върху земекопната машина. Феновете побързаха да го поздравят за здравата работа, имайки предвид преклонната му вече възраст. Сталоун често публикува снимки от престоя си у нас в социалните мрежи, независимо дали става въпрос за „умислен Рабмо“, „Рамбо на ръба“ или „пещерата на Рамбо“. Междувременно стана ясно, че актьорът най-вероятно се е отказал да използва природната красота на Побитите камъни край Варна за декор към новата лента от поредицата, която е под надслов „Последна кръв“.", "date": "2018.10.23", "title": "Слай пише сценарий на багер (СНИМКА)"}
{"url": "https://www.monitor.bg:443/bg/a/view/katastrofa-s-tir-zatvori-am-trakija-147595", "text": "Катастрофа с тир затвори магистрала \"Тракия\" тази нощ. Камионът пътувал към Пловдив, но така се преобърнал, че затворил платното в посока София. Инцидентът станал при 108-ия километър. Трафикът към столицата се пренасочва по обходен маршрут от пътен възел „Цалапица“ до пътен възел „Гелеменово“. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, от интернет страницата на АПИ - www.api.bg, lima.api.bg, както и по всяко време от денонощието на тел. 0700 130 20 в АПИ.", "date": "2018.10.23", "title": "Катастрофа с тир затвори АМ \"Тракия\""}
{"url": "https://www.monitor.bg:443/bg/a/view/poli-genova-stava-fitnes-instruktor-na-djado-koleda-147571", "text": "Поли Генова застана пред камерата, за да върне добрата форма на Добрия старец в първата българска коледна комедия „Smart Коледа“. Лентата, в която червения костюм надява Кръстю Лафазанов, ще изгрее на голям екран в салоните из страната от 30 ноември. След като се сдоби с поддържаща роля в „Скъпи наследници“ и озвучи няколко анимации пък изпълнителката на If Love Was A Crime ще влезе в ролята на фитнес инструктор. анонсира певицата по БГ радио. Сред останалите актьори, които ще разпознаем във филма, са Калин Врачански (под шапката на Работливко), Константин Гергинов (Марти), Стефания Колева, Станислав Пеев, Радослава Неделчева, Константин Икономов и др. Орлин Павлов също ще се разпише с малка роля. Каква ще бъде тя обаче предстои да разберем. Режисьор на „Smart Коледа“ е Мария Веселинова, а за изработката на костюмите е отговорна Антония Попова, с която Генова работи по визията си и за Евровизия през 2016 г. Сюжетът на филма проследява 9-годишния Марти, който попада в работилницата на Дядо Коледа и я модернизира, но компютърна грешка обърква нещата. Заедно с джуджетата и Добрия старец момчето се заема с мисията да спаси празника. “Smart Коледа” вече направи премиерата си в рамките на 36-то издание на „Златна роза“ във Варна. Оттам проектът си тръгна с наградата на публиката и специалното отличие на журито за оригинална идея за детски филм.", "date": "2018.10.23", "title": "Поли Генова става фитнес инструктор на Дядо Коледа"}
