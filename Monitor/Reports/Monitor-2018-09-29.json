{"url": "https://www.monitor.bg/bg/a/view/sbivane-na-oktoberfest-dovede-do-smyrt-145594", "text": "Германската полиция разпитва свидетелка на смъртта на човек, починал след сбиване на бирения фестивал Октоберфест в Мюнхен, предаде ДПА. 58-годишният мъж е починал късно снощи, малко след като е бил ударен от друг мъж, съобщи полицията в Туитър. Двамата се сбили в една от множеството шатри на фестивала, а жената на около 40-45 години, облечена в червена жилетка и традиционна немска алпийска пола, е била свидетел на свадата. Полицията издирва другия мъж, който е избягал от мястото на сбиването, и моли останалите свидетели да се явят. При свадата не е било използвано оръжие.", "date": "2018.09.29", "title": "Сбиване на Октоберфест доведе до смърт"}
{"url": "https://www.monitor.bg/bg/a/view/ciklon-ni-nosi-oblaci-v-nedelja-145593", "text": "Под влияние на преминаващ южно от България средиземноморски циклон, през нощта и утре ще преобладава облачно време. В югоизточната половина от страната ще има валежи от дъжд, значителни в централните и източните части на Южна България. Ще духа слаб, в Източна България - до умерен вятър от изток-североизток. Минималните температури ще са предимно между 7 и 12 градуса, а максималните ще са от 16 - 18 градуса на места в Северна България до 10 - 12 градуса в южните райони от страната. По Черноморието ще бъде предимно облачно, ветровито и с валежи от дъжд, значителни - по южното крайбрежие. Ще духа умерен, временно силен вятър от изток-североизток. Максималните температури ще са 16-18 градуса. Вълнението на морето ще бъде 3-4 бала. Температурата на морската вода е 21 -23 градуса. В планините няма да е подходящо за туризъм. Ще бъде облачно, дъждовно и ветровито. Значителни ще са валежите в Родопите, Странджа и Сакар. Ще духа силен и бурен вятър от източната четвърт. Максималната температура на височина 1200 метра ще е около 11 градуса, на 2000 метра - около 5 градуса. През нощта срещу понеделник и в понеделник на много места в Централна и Източна България ще вали дъжд, а в крайните източни райони валежите ще са значителни. В Западна България валежите ще са на малко места и предимно слаби. Ще духа слаб до умерен източен вятър, в Източна България - временно силен, от изток-североизток. Температурите ще са с малък дневен ход, особено в местата с повече валежи. Във вторник вероятността за валежи чувствително намалява. Облачността ще е разкъсана. Вятърът ще отслабне, в западните райони временно и ще стихва, а в източните - ще стане от запад-северозапад. Дневните температури бързо ще се повишат.", "date": "2018.09.29", "title": "Циклон ни носи облаци в неделя"}
{"url": "https://www.monitor.bg/bg/a/view/uve-bi-napoli-ronaldo-se-razvihri-145596", "text": "„Ювентус“ победи „Наполи“ с 3:1 в дербито на седмия кръг на италианската Серия \"А\" и поведе с 6 точки пред съперника си за върха. Гостите от Неапол поведоха още в десетата минута след комбинация между Кейехон и Мертенс, оставила белгиеца на метри от празната врата за 1:0. „Ювентус“ отговори четвърт час по-късно благодарение на дуото Роналдо - Манджукич, като португалецът проби по левия фланг и сложи топката на главата на хърватина за 1:1. Двамата отново се развихриха в 49-ата минута, като този път Роналдо удари гредата със силен удар от дистанция, а Манджукич довкара топката в мрежата. Гостите тотално се обезвериха в 58-ата минута, в която останаха с човек по-малко заради втори жълт картон на Марио Руй. До края на двубоя „Ювентус“ направи победата си още по-изразителна, а Кристиано Роналдо се отчете с втора асистенция за попадението на Бонучи в 76-ата минута, когато стреля с глава, а защитникът добави топката в мрежата отблизо. Португалецът можеше да се разпише в 83-ата минута, но не се възползва от пас на Манджукич и приключи дербито без гол.", "date": "2018.09.29", "title": "„Юве“ би „Наполи“, Роналдо се развихри"}
{"url": "https://www.monitor.bg/bg/a/view/trima-sirijci-zadyrjani-sled-strelba-s-gazov-pistolet-v-sofija-145595", "text": "Сириец откри стрелба с газов пистолет в центъра на София, съобщи БНР. Инцидентът е станал малко след 20 ч. пред телефонната палата. Няма данни за пострадали хора. Мъжът е бил в лек автомобил заедно с още двама негови сънародници и две момичета. Пред полицаите той е обяснил, че е стрелял във въздуха заради хора, които са го дразнели, преминавайки покрай автомобила. Към момента полицията изяснява дали в случая има замесени футболни фенове. Тримата сирийци са задържани.", "date": "2018.09.29", "title": "Трима сирийци задържани след стрелба с газов пистолет в София"}
{"url": "https://www.monitor.bg:443/bg/a/view/sblysyci-v-barselona-mejdu-separatisti-i-policai-145587", "text": "Полицията влезе днес в центъра на Барселона в сблъсък с каталунски сепаратисти, събрали се да протестират срещу шествие на испански полицаи, настояващи за по-добро заплащане, съобщи Асошиейтед прес. Испански медии отбелязват, че акцията на полицията е свързана с първата годишнина от референдума за независимост на Каталуния, състоял се на 1 октомври миналата година. Сепаратистите замеряха полицаите с боя, хвърляха и бомбички. Служителите на реда използваха палки, за да отблъснат множеството. По-рано през деня местната каталунската полиция се намеси и когато сепаратист хвърли червена боя по един от участниците в шествие в подкрепа на испанската полиция. Полицаите използваха палки, за да отблъснат сепаратистите и да държат далеч една от друга двете групи. Кметицата на Барселона Ада Колау призова по Каталунското радио за спокойствие и подчерта, че Барселона винаги е била град, защитаващ правото на всеки да изразява мнението си. Много от сепаратистите прекараха нощта на площада, на който бе обявено, че ще се състои акцията, за да принудят властите да променят маршрута на шествието на привържениците на испанската полиция. В понеделник се навършва една година от референдума за независимост на испанската област, от самото начало обявен от Мадрид за незаконен, и напрежението в Каталуния се засилва. Плебисцитът бе помрачен от сблъсъци между испанската национална полиция и Гражданската гвардия от една страна и гласуващите. Стотици бяха ранени, припомня Асошиейтед прес.", "date": "2018.09.29", "title": "Сблъсъци в Барселона между сепаратисти и полицаи"}
{"url": "https://www.monitor.bg:443/bg/a/view/i-chukovete-udariha-manchestyr-unajted-145585", "text": "„Манчестър Юнайтед“ загуби с 1:3 гостуването си на \"чуковете\" от Уест Хем и записа един от най-лошите стартове от началото на сезона в историята си. \"Червените дяволи\" са осми в таблицата с три победи, три загуби и хикс, докато „Уест Хем“ се качи до 12-ото място с трети мач без загуба (две победи и хикс с „Челси“) след серия от четири поредни загуби. Фелипе Андерсон изведе \"чуковете\" напред в 5-ата минута, а Виктор Линдельов направи кошмара за гостите още по-голям с автогол минути преди края на полувремето. Мениджърът на „Юнайтед“ Жизе Моуриньо опита да коригира безидейната игра на своите с три смени между 57-ата и 71-ата минута, като в игра се появиха Мата, Фред и Рашфорд. Последният се разписа с красив гол с пета на първа греда след корнер, но радостта на \"червените дяволи\" продължи само три минути. Марко Арнаутович сложи точка в спора в 74-ата минута, оформяйки крайното 3:1. Поражението е трети мач без победа за Моуриньо и компания след хикса с „Уулвърхемптън“ за първенство и загубата от „Дарби Каунти“ (2:3) за Купата на Лигата.", "date": "2018.09.29", "title": "И „чуковете“ удариха „Манчестър Юнайтед“"}
{"url": "https://www.monitor.bg:443/bg/a/view/avtobus-na-gradskija-transport-katastrofira-v-ruse-jena-e-postradala-145588", "text": "Автобус на градския транспорт, пътуващ по шеста линия, катастрофира на булевард \"България\" в Русе. За инцидента потвърди регионалният говорител на МВР в крайдунавския град Даниела Малчева пред БТА. Произшествието е станало около 14.30 часа днес. На място са пристигнали екипи на Спешна помощ и на полицията. В автобуса са пътували 14 души и кондукторката. 31-годишният шофьор Я.И. обясни, че е спрял да затвори капака в предната дясна част на автобуса \"Исузу\", тъй като се е отворил. Тогава автобусът е потеглил и се спрял в храстите извън пътя. \"Почти бях слязъл от автобуса. Като видях, че тръгна надолу, скочих на спирачките\", обясни мъжът, който е с около осемгодишен стаж. При инцидента е пострадала една от пътничките. Тя е откарана в русенската болница с оплаквания за болки в крака. Останалите пътници били само уплашени. Пробата за алкохол на шофьора е отрицателна. Тепърва ще се изясняват причините за инцидента.", "date": "2018.09.29", "title": "Автобус на градския транспорт катастрофира в Русе, жена е пострадала"}
{"url": "https://www.monitor.bg:443/bg/a/view/valteri-botas-nedostijim-v-kvalifikacijata-v-rusija-145586", "text": "Пилотът на „Мерцедес“ Валтери Ботас беше недостижим в квалификацията за Гран при на Русия в Сочи във Формула 1. Финландецът записа рекордна обиколка от 1:31,387 минути и остави своя съотборник Люис Хамилтън зад гърба си на повече от една десета и Себастиан Фетел – трети с над половин секунда изоставане. Пистата е любима на Валтери и той традиционно се представя много силно тук. В първата фаза на квалификацията пилотите на „Ред Бул“ Макс Верстапен и Даниел Рикардо бяха втори по бързина и изпревариха Скудерия „Ферари“. Тъй като и двата им болида са със сменени двигатели, те ще стартират с наказание в дъното на стартовата решетка и по тази причина Макс и Даниел не се появиха на пистата във втората част. Същото направиха двете коли на „Рено“, както и Пиер Гасли с „Торо Росо“. Малкият тим на „Ред Бул“ се връща към предишната версия на двигателя „Хонда“, защото въпреки че новата спецификация дава голяма мощност, но се нуждае от още настройки. Отсъствието на тези отбори даде възможност на Маркус Ериксон да се промъкне в заключителната фаза на квалификацията, където записа десето време. Като цяло сесията мина без инциденти и без изненади, пише sportal.bg. Валтери Ботас си остана непобеден от съотборник на пистата в Сочи, „Мерцедес“ ще стартират от първи ред, „Ферари“ от втори, а най-бърз от останалите беше Кевин Магнусен с „Хаас“. След него на шесто и седмо място се класираха Естебан Окон с „Форс Индия“, Шарл Леклер със „Заубер“, Серхио Перес с „Форс Индия“, Ромен Грожан с „Хаас“ и Маркус Ериксон.", "date": "2018.09.29", "title": "Валтери Ботас недостижим в квалификацията в Русия"}
{"url": "https://www.monitor.bg:443/bg/a/view/vzriv-na-forum-na-komunisticheskata-partija-v-iztochna-ukrajna-ima-raneni-145584", "text": "Официални представители на една от сепаратистките републики в Източна Украйна съобщиха, че трима души са ранени при взрив, проехтял на форум на местната комунистическа партия, предаде Асошиейтед прес. Експлозията станала днес в Донецк, административен център на Донецкия район, където подкрепяни от Русия сепаратисти от 2014 г. се бият с украинската армия, предава БТА. Информационната агенция на района съобщи за трима ранени, цитирайки местните здравни власти. ТАСС, позовавайки се на същата информационна агенция, съобщи за четирима пострадали от взривно устройство с тротилов еквивалент 100-150 грама, избухнало в сграда, в която се провеждал конгрес на Донецката комунистическа партия. Трима от ранените били хоспитализирани. Преди месец донецкият сепаратистки лидер Александър Захарченко и негов телохранител бяха убити при взрив в кафене в Донецк.", "date": "2018.09.29", "title": "Взрив на форум на комунистическата партия в Източна Украйна, има ранени"}
{"url": "https://www.monitor.bg:443/bg/a/view/kfn-izprati-pismo-do-regulatornija-organ-na-kipyr-vyv-vryzka-s-olimpik-145592", "text": "Комисията за финансов надзор (КФН) изпрати писмо до Регулаторния орган на Кипър (Cyprus Securities and Exchange Commission - CySEC) с искане за допълнителна информация относно намерението на Ur Trade Fix Ltd, инвестиционен посредник, лицензиран да извършва дейност чрез установяване на клон на територията на Република България. Това става ясно от решение на КФН след проведено заседание на 27 септември. Компанията „Олимпик“ дължи над 9 млн. лева на близо 200 000 българи Българският регулаторен орган уведомява и инвестиционния посредник Ur Trade Fix Ltd, че няма право да извършва дейност на територията на Република България до получаването в КФН на допълнителната информация от Регулаторния орган на Кипър. В съобщението на КФН става още ясно, че изпраща писмо до Надзорния орган върху застраховането (Superintendent of insurance) на Република Кипър за предоставяне на допълнителна информация във връзка с тяхното искане за предприемане на действия за извършване на определени плащания и банкови преводи от банковата сметка на „Застрахователна компания \"Олимпик\" – клон България” КЧТ. Причината е искане за извършване на определени преводи и плащания от банковата сметка на застрахователния клон в България. В края на август кипърският застрахователен надзор поиска от българския клон на \"Олимпик\" да плати дължими суми за своите служители, социални осигуровки и ползвани правни услуги. През август над 200 000 българи останаха без задължителната застраховка \"Гражданска отговорност\" заради фалита на кипърското застрахователно дружество. Щетите за българските водачи са над 9 млн. лева.  ", "date": "2018.09.29", "title": "КФН изпрати писмо до регулаторния орган на Кипър във връзка с „Олимпик“"}
{"url": "https://www.monitor.bg:443/bg/a/view/pokazaha-gigantski-tikvi-i-jabylki-na-praznika-na-plodorodieto-v-kustendil-145583", "text": "За 11-а поредна година в Кюстендил стартира единствения по рода си Празник на плодородието. Той се организира от общинската администрация в града и Института по земеделие. По традиция и този път на централния площад „Велбъжд“ се събраха десетки читалище и земеделски производители, които показаха уникални плодове и зеленчуци. Всеки един от участниците се беше постарал да изобрази картини от плодове, достойни за Рекорд на Гинес. От своя страна Институтът по земеделие показа над 100 сорта от ябълки, които бяха подредени на щандове в центъра на областния град. „Този празник на изобилието е наследство от Първия национален овощарски конкурс от 1896 година, заявен от Община Кюстендил и проведен под патронажа на тогавашното Министерство на търговията и земеделието. Той е първият и единствен по рода в цялата страната, като отново започва да се провежда от 2008 г.“, обявиха от Института по земеделие. От там посочиха още, че през годините са отличавани плодове и зеленчуци с изключителни размери – картоф, тежащ  1,300 гр. (с. Жабокрът), чушка с дължина 41 см. (с. Ябълково), лук  - 950 гр. (с. Багренци), ябълка – 645 гр. (с. Таваличево). „Кюстендил е известен като овощната градина на България и тук можете да намерите най-вкусните плодове. В световен мащаб са известни над 10 хил. сорта ябълки, като ние в института по земеделие отглеждаме около 400. Едни от най-устойчивите са „Флорина“, „Бесапара“, „Санса“, „Златна превъзходна“ и др.“, обявиха още експертите от Института по Земеделие. По традиция и този път не липсваха плодове и зеленчуци гиганти. Сред тях се откроиха 50 - килограмова тиква от село Горановци и ябълка със завидните 800 грама. Двудневният Празник на плодородието ще продължи и през неделния ден, когато ще бъдат организирани множество игри за малки и големи, сред които редене на пирамида от пластмасови чашки, подхвърляне на ябълки и стрелба в чувал, клякане с касетка с ябълки, белене на картофи и пренасяне на вино и наливане в дамаджани.", "date": "2018.09.29", "title": "Показаха гигантски тикви и ябълки на Празника на плодородието в Кюстендил"}
{"url": "https://www.monitor.bg:443/bg/a/view/frizior-podstrigva-klienti-na-motor-145589", "text": "Фризьор, който подстригва клиентите си на мотор, се превърна в една от атракциите на есенното издание на „Капана фест” в Пловдив. Мъжът най-добросъвестно правеше прически на желаещите да бъдат подстригани, като единственото условие към тях бе да яхнат мощния мотор. Най-различни и атрактивни събития предложиха организаторите на феста на посетителите тази есен. Улица „Константин Стоилов“ бе превърната в зона за кино, като основно ще се излъчват европейски филми. Изненадата на ул. „Георги Бенковски“ е изградена акустична сцена. Три са сцените, които осигуряват доброто настроение в рамките на фестивалната програма, като основната ще бъде „Ядрото“. „Който не може на отиде на Октобер фест, да дойде на Капана фест“, подканя Никола Сивков. За по-голям простор и уют на квартала ще бъде затворен паркинга на улица „Златарска“, като мястото ще се използва за базара, който ще представя занаятчии от цялата страна. Във фестивалната програма са включени и спортни мероприятия под формата на игри с публиката, тренировки и други. На улица „Христо Дюкмекчиев“ има представления със съвременно танцово изкуство, скейтбордисти, уоркшопи, брейк танци, фънки, суинг с  участници от цялата страна. На ул. „Абаджийска” е големият базар за грамофонни плочи. Стена за катерене и мини игрище за футбол са други атракции на есенното издание. Любителите на био храните също има какво да видят на „Капана фест”, който продължава до неделя.  ", "date": "2018.09.29", "title": "Фризьор подстригва клиенти на мотор на \"Капана фест\""}
{"url": "https://www.monitor.bg:443/bg/a/view/levski-nadvi-cska-v-luta-bitka-i-drypna-na-vyrha-145591", "text": "„Левски“ победи ЦСКА с 1:0 в първото издание на вечното дерби за сезон 2018/2019. Победата за тима на Славиша Стоянович дойде след автогол на вратаря на „червените“ Витаутас Черниаускас в 30-ата минута. При мощен изстрел на Габриел Обертан топката срещна лявата греда на вратата на ЦСКА, след което се отби в гърба на стража и влетя в мрежата му. След сладкия успех „Левски“ събра 25 точки и поведе с три на ЦСКА, оглавявайки класирането в Първа лига. Наставникът на „Левски“ Славиша Стоянович похвали своите футболисти след победата. Треньорът заяви, че по време на днешния двубой възпитаниците му са били отговорни, дисциплинирани и концентрирани. “Играхме отговорено, дисциплинарно и концентрирано. Днес нашите защитници бяха доста концентрирани. Наситихме центъра и се справихме със задачата. Когато играеш дерби, трябва да имаш и план “Б”. Обертан отправи хубав удар за гола. Мачът днес беше много важен. Вече трябва да мислим за следващия, който също ще е много важен. Двубоят в Пловдив, който изиграхме, беше много слаб. Аз не съм го криел.Трябва да сме спокойни и отговорни. Имаме още много работа. Нужно е да бъдем още по-компактни. Не бива да си мислим, че сме направили кой знае какви неща”, заяви Стоянович. Колегата му в ЦСКА Нестор ел Маестро бе много разочарован от поражението. “Не максимално красив мач. Много емоция и битка. И двата отбора имат вина. Не създадохме нищо и „Левски“ не създаде нищо. Те вкараха гол от нищото, а ние не вкарахме от нищото. Съкрушени сме, но трябва да се възстановим. До зимната пауза трябва да спечелим всички двубои“, заяви той. „Ако искаш да играеш с млади български футболисти, трябва да поемаш тези рискове. Лясков се развиваше позитивно. Случват се тези грешки”, коментира още треньорът на „червените“. “Това е дерби. И двата отбора бяха нервни в началото. През последните 20 минути на първото полувреме те изглеждаха по-добре през първото полувреме. През второто бяхме малко по-добре. Мисля, че реферът се справи. Дербито е важно, защото ако го спечелиш, имаш вятър в платната, да използваш позитивната атмосфера. Ако загубиш, може да се случи обратното. На играчите им е по-трудно от мен, защото дадоха повече в това дерби. Но загубихме три точки, а не пет или 9. 22 от 30 точки не е много добре, ако си ЦСКА. Очевидно не е добър знак да загубиш двете директни дербита, но ще играем по 4 пъти и ще видим накрая на сезона. В момента сме доста долу заради загубата, а „Левски“ е вдъхновен от победата. Ще видим какво ще се случи в следващите седмици”, допълни Ел Маестро.", "date": "2018.09.29", "title": "„Левски“ надви ЦСКА в люта битка и дръпна на върха"}
{"url": "https://www.monitor.bg:443/bg/a/view/ciklonyt-v-gyrcija-sprja-morskija-i-vyzdushnija-trafik-145590", "text": "Мощният циклон „Ксенофон” удари Южна Гърция с ураганни ветрове и проливни дъждове. Повечето острови в Егейско море са откъснати от света вече не само по море, но и по въздух. В момента бурята вече застига района на столицата Атина. Най-южните части на Гърция първи посрещнаха мощните вълни на Йонийско море. Спря електричеството в град Пилос. Закотвени край брега корабчета, лодки и яхти не издържаха на вятъра. В друга точка на полуостров Пелопонес - крайбрежието на Каламата - морето за малко не отнесе любопитните, събрали се да снимат приближаващата буря. Само до обед в някои райони на Пелопонес паднаха над 100 литра дъжд на квадратен метър. Около обяд един от нашите сънародници в градчето Толо беше готов да посрещне поредното наводнение в дома си. „Винаги се наводняваме. При първия по-сериозен дъжд, водата идва вкъщи. Хората са притеснени. Прибират всичко. Ето този магазин, всичко са прибрали и чакат”, каза Ташо Петров. Корабоплаването в по-голямата част на крайбрежието е невъзможно. На пристанището морето е по-спокойно, но 10-15 километра навътре вълните са по 4-5 метра. Извън обсега на бурята остава само северозападна Гърция.", "date": "2018.09.29", "title": "Циклонът в Гърция спря морския и въздушния трафик"}
{"url": "https://www.monitor.bg:443/bg/a/view/kumec-darjava-mach-s-maleeva-na-kuma-si-145577", "text": "Благотворителен тенис-турнир, който си поставя за цел да бъдат набрани средства за издръжката на българо-швейцарската ортопедична работилница, ще се проведен навръх празника на Стара Загора 5 октомври. Първата среща ще бъде между легендарната тенисистка Мануела Малеева и казанлъшкия бизнесмен и неин отколешен фен Атанас Демиров. Мачът е подарък за сключилия това лято брак Демиров от неговия кумец Иван Мандажиев от град Гоце Делчев. Заминаващият се със земеделие (заедно със семейството си обработва около 14 000 дка земя в района на Павел баня) млад мъж признава, че познава задочно Малеева от времето, когато е учил магистратура в Лугано, Швейцария. Винаги е бил любител на тениса, но никога не си е представял , че ще застане лице в лице на корта със звездата от миналото. „Ще бъда щастлив да …падна от Мануела, дано не стане още в първия сет!“, коментира фермерът, който все още не знае каква точно сума е платена. Работилницата съществува от 2007 година. Тя е създадена чрез съвместните усилия на Фондация „Обществен дарителски фонд – Стара Загора” и швейцарския им партньор Фондация „Суисклиникал“ по  инициатива на  Мануела Малеева и д-р Бруно Франие. Там се изработват коригиращи ортопедични средства за деца с церебрална парализа и други ортопедични проблеми, които обаче не се покриват със средства от НЗОК. Средно 200 деца на година получават здравни услуги по швейцарски метод. Очакванията са на турнира да вземат участие поне 10 любители на тениса. Преди началото му Мануела Малеева ще проведе демонстрационен урок.", "date": "2018.09.29", "title": "Кумец дарява мач с Малеева на кума си"}
{"url": "https://www.monitor.bg:443/bg/a/view/grisho-izliza-sreshtu-prijatel-na-starta-v-pekin-145578", "text": "Първият съперник на най-добрия български тенисист Григор Димитров в турнира от категория ATP 500 в Пекин ще бъде американецът Райън Харисън. Григор и Харисън са се срещали пет пъти, като Димитров води с 4-1 победи. Двамата са в отлични отношения и често играят двойки. Американецът не е побеждавал Григор от турнира в Акапулко преди три години. Димитров се класира за 1/2-финалите на надпреварата през 2017 г. и падна от Рафаел Надал, а през 2016 г. бе на финал и отстъпи от Анди Мъри. Ако Григор преодолее в първия кръг Харисън, ще играе с квалификант във втория, докато на 1/4-финалите би могъл да очаква британеца Кайл Едмънд. Водач в тази част от схемата е Александър Зверев, който е възможен съперник на българина на полуфинал. Други солидни имена в тази група са Гаел Монфис и Джак Сок. Горната част се оглавява от Хуан Мартин дел Потро, който е поставен като №1 на турнира в Пекин.", "date": "2018.09.29", "title": "Гришо излиза срещу приятел на старта в Пекин"}
{"url": "https://www.monitor.bg:443/bg/a/view/vera-russo-ot-dansinga-kym-svetovnata-haus-scena-145447", "text": "Провокацията е в кръвта й. Vera Russo не е от артистите, които се страхуват да предизвикват аудиторията си. Но го прави здраво стъпила на земята, избягвайки абонамента с жалби по неин адрес към СЕМ, така типичен за самообявилите се за провокатори представители на шоубизнеса. Името й не се върти до втръсване и по медиите. Може би това е и една от причините стилът й да не носи духа на отдавна сдъвкана и изплюта дъвка. Чуйте, например Hazard – оборотно лятно парче, което въпреки че направи премиерата си преди вече три години продължава да звучи актуално и днес. В българската версия на песента (тя има и английска – б.а.) откриваме и своеобразното мото на певицата: Проектът се отличава и с друго – продуциран е от германския лейбъл DMN Records, работил и с други български имена, сред които и Краси Аврамов. Английският вариант на парчето e разпространено в над триста международни онлайн музикални магазини като Beatport, Traxsource, JunoDownload и др. обясни пред „Монитор“ Russo. Продукцията успява да запали фитила на интереса зад граница и ласкави статии за родната певица се появяват и в германската преса. Това е може би и първият по-голям пробив за Вера на международната сцена. Категорична е, че няма да спре дотук. „Стъпките ги правя в момента. От немалко години се развивам тук, но България е малка, пазарът е малък и започва да ми става тесничко. Бих искала да срещна и друга аудитория. Въпреки това камъкът си тежи на мястото, така че не бих окончателно напуснала границите на страната ни“, отсича певицата, като признава, че е пристрастена към обмена на енергия, който се осъществява по време на всеки един неин лайв с феновете, дошли на терен, за да се забавляват. Музиката е в кръвта на Вера още от дете. Пътят й към успеха обаче крие и немалко подводни камъни. Участва в редици конкурси още със захващането на буквара. По-късно й се налага да работи встрани от музикалната сфера – изкарва прехраната си като чистачка, сервитьорка, барманка и т.н. Щастлива е, че впоследствие станала танцьорка, защото по думите й именно това я вдъхновява и до днес. „Не мога да изпея нещо готино, ако не го изтанцувам първо“, намига тя. Вера продължава образованието си в Пловдивския университет със специалност „Музикална педагогика“, след което учи магистратура „Изкуство в туризма“ в Академията за музикално, танцово и изобразително изкуство. Когато стъпва здраво на музикалната сцена пък се превръща в първата жена, работеща успешно като MC и хаус вокал в страната. спомня си Russo, чиито първи стъпки в кариерата са белязани и от риалити формати като Music Idol и „Гласът на България“. „Колкото ми взеха, толкова и ми дадоха. Амбицираха ме да търся своя си подход за реализация. Нищо в този живот не ми е сервирано на тепсия“, казва певицата. Ръка й протяга основателят на Plovdiwood Entertainment Стелиан Димитров, който към момента е ангажиран с първия хип-хоп сериал родно производство „Лъжливи рими“. Той я привлича в групата си от имитатори, като на нея е поверена ролята на Лейди Гага. „Приличаме си – най-вече по лудостта на сцената по време на пърформанс“, казва Вера. Изпълнителката на Bad Romance е и сред музикантите, които вдъхновяват Russo. В списъка влизат още звезди от ранга на Уитни Хюстън и Марая Кери. „Изненадващо, макар че е доста далеч от жанра, в който се подвизавам аз, джазът ме окрилява, когато става въпрос за музика“, добавя още певицата. Към момента тя работи паралелно по няколко проекта, които ще ангажират следващата година от живота й. Сред последните й песни, които свирят по емоционалната струна, както на меломаните, така и на самата Vera Russo, е „Някога преди“. По проекта тя работи с Николай Николов от група Ni.co, който наскоро загина в автомобилна катастрофа. Аранжиментът пък е на Павел Дюлгерски, който също бе в колата по време на фаталния инцидент. изповядва се Вера, която още в средата на следващия месец ще направи и премиера на ремикса на „Някога преди“. „По него работихме заедно с DiMO (BG) и DJ Burlak, които стоят зад ремиксите на песни на утвърдени имена от поп и естрадната сцена като Графа и Мария Илиева“, добавя още певицата. КАТО ТИЙНЕЙДЖЪР Встрани от музиката Вера се определя като сложен характер. Изключително сдържана – особено с непознати или неискрени хора, но и доста щура. Такава е още от дете, като неведнъж е изправяла родителите си на нокти. Признава, че не е била ограничавана от тях по никакъв начин. „Не мога да кажа, че е нямало никакъв контрол от тяхна страна, но повече беше свободата“, казва тя. Сред спомените от тийнейджърските си години, към които днес се връща с усмивка, макар и тогава да не са били особено забавни, е участието й в певчески конкурс в Пловдив, когато е на 14-15 години. „Празнувах рождения си ден вкъщи. Бях помолила нашите да ни оставят да купонясваме на воля. И нали сме си деца – счупихме чаша, която впоследствие настъпих и си нарязах крака. Веднага вдигнах всички в паника и притеснение. Не помня вече дали на следващия ден или два дни по-късно трябваше да се явя на конкурса за детски песни и така – накуцуквайки, успях да изляза на сцената и да си тръгна накрая с втора награда. Всички бдяха като орлици над мен в този момент“, връща лентата назад Russo.", "date": "2018.09.29", "title": "Vera Russo от дансинга към световната хаус сцена"}
{"url": "https://www.monitor.bg:443/bg/a/view/otkriha-obnovenija-zaslon-koncheto-v-pirin-145582", "text": "Обновеният заслон \"Кончето\" в Пирин беше тържествено открит. Организаторите от асоциацията \"Планини и хора\", авторът на проекта архитект Милан Рашевски и още десетки дарители и доброволци се поздравиха с успешната кауза. Първите участници в събитието тръгнаха от изходния пункт - хижа \"Яворов\" рано сутринта. Сред тях бяха четирима доброволци от Разлог и най-големият личен дарител в благотворителната кампания Емил Божанов. \"Правим го, защото обичаме планината, искаме това, което се случва там да бъде хубаво за всички хора. През последните години има много голяма посещаемост в този район, много млади хора.\" \"Помагахме при строителството на заслона. Старият заслон вече беше много изгнил, сега новият е добър, хубав, даже миналата седмица бяхме на \"Синаница\", вижда се от върха\", разказаха доброволците пред БНР. Благотворителната кампания за обновяването на заслон \"Кончето\" продължи близо две години. Над един тон материали и инструменти бяха качени на ръка на надморска височина 2800 метра, а три тона и половина с хеликоптер. 300 дарители и над 200 доброволци участваха в мащабната обществена кауза.", "date": "2018.09.29", "title": "Откриха обновения заслон \"Кончето\" в Пирин"}
{"url": "https://www.monitor.bg:443/bg/a/view/prof-gerdjikov-pri-55-000-kandidat-studenti-imame-70-000-mesta-vyv-vuzovete-145579", "text": "Големият брой места във висшите училища у нас e основна причина някои от специалностите да остават незапълнени. Това стана ясно от думите на ректора на Софийския университет професор Анастас Герджиков, гост в „Седмицата“ по „Дарик“ радио. Най-старото висше училище в България, което тази година ще отбележи 130 години от създаването си, обаче, успява да запълни до 95 процента от бройките си след третото класиране, допълни професор Герджиков. Ако допреди няколко години кандидат-студентите у нас са били 110 хиляди, то към днешна дата броят им е намалял до 55 хиляди души. Въпреки това обаче продължаваме да поддържаме 70 хиляди места в университетите. Това е основната причина за недостига на студенти, смята ректорът на Софийския университет професор Анастас Герджиков. По думите му обаче Министерството на образованието е започнало адекватна политика за намаляване на местата за прием във висшите училища, като един от критериите, по които се отпускат бройките, е качеството на образованието, което съответните ВУЗ-ове дават. \"Освен че се намаляват там, където качеството е най-ниско, се намаляват и по една формула, която отчита колко са били кандидатите предната година\", каза проф. Герджиков. На въпрос кои са специалностите, за които има най-малко желаещи и остават свободни места, ректорът на СУ отговори: \"Специалностите, за които остават свободни места, се редуват всяка година така, както специалностите, за които има най-много кандидати, се редуват всяка година. Но има такива, които винаги са много търсени и такива, които са най-малко търсени\", каза Герджиков. Той посочи, че най-търсена е психологията. \"Най-много търсена е психологията. Никой няма обяснение за това, комплексно е, не само заради това какво ще работят после, а и заради интересите на самите кандидат-студенти е явно\", коментира той.  По думите му най-зле като търсене са някои от природните науки, което определи като много тъжно, тъй като те са изключително нужни. Като примери проф. Герджиков посочи някои от специалностите в областта на физиката. По въпроса за настаняването в общежитията на Софийския университет, което тази година създаде проблеми, професор Герджиков уточни, че те са резултат на ремонти на стаите и административни неуредици,  които ще бъдат напълно изчистени до 20 дни. Началото на новата учебна  година в Софийския университет е на 1 октомври, понеделник.", "date": "2018.09.29", "title": "Проф. Герджиков: При 55 000 кандидат-студенти имаме 70 000 места във вузовете"}
{"url": "https://www.monitor.bg:443/bg/a/view/mvr-kupuva-oshte-56-novi-kameri-za-kontrol-na-dvijenie-po-pytishtata-145580", "text": "МВР ще купи над 50 нови камери за контрол на движението по пътищата. Това беше обявено в Габрово при откриването на националното състезание „Полицай на годината“, на което присъства вътрешният министър Младен Маринов. В Габрово министър Маринов откри националното състезание „Пътен полицай на годината“, което се провежда за 26-и път. За превенция на ПТП-та ще бъдат доставени нови 56 камери като процедурата за закупуването им вече е стартирала. Заради дефектиралите мобилни камери на триножници на КАТ не е ощетен нито един водач, подчерта главен инспектор Росен Рапчев, началник на сектор „Пътен контрол“. „Всичките технически средства са на въоръжение и са изправни и работят на територията на цялата страна, както на автомагистралите, така и на всички пътища, отворени за обществено ползване“, каза той. „Ефективността на техническите средства за контрол ще се повиши, когато заработи единният център за обработка на нарушенията“, поясни вътрешният министър Младен Маринов.", "date": "2018.09.29", "title": "МВР купува още 56 нови камери за контрол на движението по пътищата"}
{"url": "https://www.monitor.bg:443/bg/a/view/djado-zagina-pri-pojar-v-doma-si-v-ruse-145576", "text": "85-годишен мъж от Русе загина при пожар в дома си. Сигнал за горящ апартамент в квартал \"Здравец\" е подаден малко преди 8 часа в събота, съобщиха от полицията. Към мястото веднага са изпратени три противопожарни екипа, полиция и Спешна помощ. Огънят лумнал в жилище на третия етаж. Според първоначалната информация пожарът е причинен от електрическо одеяло, с което е бил покрит загиналият мъж. В апартамента живеело и младо семейство, което не успяло да го напусне заради гъстия дим и пламъците. Майка с две малки деца успели само да излязат на терасата, където са ги открили спасителните екипи. Хората са невредими. Поради силното задимяване на блока, съседите са били евакуирани. На място помощ е оказвал и медицински екип. Огънят е потушен. Разследване ще изясни обстоятелствата, довели до трагичния инцидент.  ", "date": "2018.09.29", "title": "Дядо загина при пожар в дома си в Русе"}
{"url": "https://www.monitor.bg:443/bg/a/view/balerini-defilirat-pred-ajfelovata-kula-145551", "text": "Седмицата на модата в Париж, която започна на 24 септември, даде поглед за тенденциите през пролет/лято 2019 година. Още през първия ден на фешън форума новата линия на „Диор“ обра овациите на присъстващите и критиците. Творческият директор Мария Грация Киури представи колекция, която черпи вдъхновение от танца като „освобождаващ акт“ както при Айседора Дънкан, Марта Греъм или Пина Бауш. Основните акценти напомнят на гардероба на балерините – семпли, но женствени. Манекенките дефилираха в ефирни рокли покрай танцьорки под падащи цветни листенца. За пролет/лято 2019-а в различни нюанси, като преобладават и много цветя - рози, момини сълзи, маргаритки, щамповани или бродирани. Хореографията на танцовия спектакъл ревю бе поверена на Шарън Еял. Италианската марка \"Гучи\" изневери на Милано, представяйки актуалната си колекция във френската столица. Причината - дизайнерът Алесандро Микеле отдаде почит на Париж, тъй като тоалетите му са вдъхновени от магията на града. Той избра за ревюто си легендарния клуб, превърнал се в театър \"Палас\". Насред дефилето Джейн Бъркин стана от мястото си в залата и запя Baby Alone in Babylon. Линията напомня за стила от края на 70-те и началото на 80-те години на миналия век, когато клубът е бил на върха на славата си. Екстравагантността, големите шапки, огромните гердани и пайетите бяха акцент в повечето тоалети. също се харесаха на публиката, най вече заради ефектното дефиле. Моделите сякаш се разхождаха по вода на фона на Айфеловата кула. Белгийският моден дизайнер Антони Вакарело успя да издигне котешка пътечка във фонтана на „Трокадеро“, който беше обграден от изкуствени палмови дървета, осветени с бяла неонова светлина. Сред звездните гости, които аплодираха „Ив Сен Лоран“ от първия ред, бяха манекенките Кейт Мос и Синди Крофорд, френската актриса и певица Шарлот Генсбур и актрисата Салма Хайек. Характерният за колекциите на модната къща черен цвят преобладава и тук, както и златистото и пайетите. Отличиха се и нетрадиционни за модната къща акценти като хусарска куртка, червени шапки, зелени ризи, къса пола с украса от звезди и с панделка на гърба. Прочутата рок естетика на лейбъла, въведена от Еди Слиман и продължена от Антони Вакарело, отново се прояви чрез тесни панталони и изобилие от кожи. Моделите се разходиха по подиума в къси дънкови шорти с ботуши от питонска кожа. Вечерните тоалети се свеждат до бански костюми, носени с обувки с високи токчета. Роклите са дълги и прозрачни, като под тях се вижда бюстът. На третия ден от Седмицата на модата в Париж марката Новият творчески директор на бранда Йоланда Зобел реши да се откаже от пластмасовите материи, които по думите й принадлежат на миналото. 43-годишната дизайнерка показа дебютната си колекция за \"Куреж\" в историческия бутик на лейбъла във френската столица. Фамозните къси якета и къси поли с трапецовидна форма от винил бяха окачени на закачалки и изложени редом до тениски от биопамук. Характерните за модната къща силуети на \"вечни\" млади момичета обаче се появиха по време на дефилето в ограничено пространство, в което манекенките минаваха съвсем близо до зрителите. Любимите на основателя й Андре Куреж цветове присъстваха под формата на сенки за клепачи. Повечето използвани материи са естествени, но някои сака са с украса от ивици от винил. Подобни са използвани още за бански костюм, който напомня футуристичното облекло на Мила Йовович във филма \"Петият елемент\" и са като отдаване на последна почит към една отминала епоха. \"Пластмасовите елементи са били съхранявани в складове и повече няма да се използват. Свързаното с колекцията послание е, че трябва понастоящем да си активен, за да имаш по-добро бъдеще. Наша е отговорността да разпространим това послание посредством красотата и модата. Човек не може да лансира нещо ново, без да се сбогува с миналото\", категорична е дизайнерката.", "date": "2018.09.29", "title": "Балерини дефилират пред Айфеловата кула"}
{"url": "https://www.monitor.bg:443/bg/a/view/mazda-cx-3-e-shlifovana-otvyn-i-prekroena-otvytre-145568", "text": "Компактният кросоувър Mazda CX-3 беше представен за първи път на автосалона в Лос Анджелис в края на 2014 г. На следващата година на изложението в Женева се състоя и европейската премиера на модела. Благодарение на стилния дизайн, уютния интериор и балансираните двигатели, Mazda CX-3 се хареса на потребителите и стана един от предпочитаните автомобили в класа си. Сега японците обновиха Mazda CX-3, като съвсем отскоро колата вече се предлага на европейския пазар и у нас. Модернизираната Mazda CX-3 е получила фини щрихи във външния вид, по-стилен интериор, модерни системи за безопасност, подобрен 2,0-литров бензинов двигател за новите европейски норми Euro 6d и изцяло нов 1,8-литров турбодизелов агрегат. Обновената Mazda CX-3 има минимални промени във външния вид и в детайлите. Отпред каросерията на компактния кросоувър се отличава с иновативна решетка с четири двойни напречни ламели, а по-високите версии са получили хромирани лайстни по външните краища на предната броня. В задната част стоповете са модернизирани, като е променена формата и релефът на светодиодните светлини. В салона на обновената Mazda CX-3 вместо класическия лост на ръчната спирачка е поставен бутон на електрическа спирачка при паркиране. Това решение позволява значително да се промени дизайна на централния тунел, като поставките за чаши и бутилки са изместени напред, а между предните седалки има по-голям подлакътник. Предните седалки са станали по-широки и са напълнени с полиуретан. Пръстените на вентилационните отвори са оцветени в червено, а панелите на задните врати и стъклата са с по-голяма дебелина, за да осигурят по-добра шумоизолация на салона. Обновеният японски компактен кросоувър Mazda CX-3 ще зарадва потенциалните си клиенти с усъвършенстван круиз контрол с функция Stop & Go, комбиниран с предна камера, който сега работи със скорост от 0 км/ч. Усъвършенстваната система за автоматично спиране по-добре засича пешеходците, а вътрешното централно огледало е затъмнено против заслепяване на водача. Основните нововъведения в модернизираната Mazda CX-3 обаче са скрити под капака и в окачването на модела. Обновената Mazda CX-3 е оборудвана с подобрен 2,0-литров 4-цилиндров бензинов двигател Skyactiv-G 2.0. Той не само е получил нови настройки, които му позволяват да отговаря на новите екологични норми Euro 6d-TEMP, но също така е оборудван с нови бутала и инжектори. Инженерите повишават налягането на впръскване до 30 мегапаскала и осигуряват по-бързо загряване на студения агрегат. В резултат на това двигателят Skyactiv-G 2.0 се предлага в два варианта. За модела с предно предаване моторът е с мощност 121 к.с. и 206 Нм, а за кросоувъра със задвижване на четирите колела 4х4 се предлага по-мощният вариант със 150 к.с. За водачите, които навъртат голям годишен пробег, е подходящ изцяло новият 1,8-литров 4-цилиндров турбодизелов агрегат Skyactiv-D 1.8 с мощност 115 к.с. и въртящ момент 270 Нм, който заменя досегашния Skyactiv-D 1.5 със 105 к.с. Дизелов кросоувър Mazda CX-3 може да бъде с предно задвижване или с 4х4. Всички двигатели стандартно се комбинират с 6-степенната механична скоростна кутия, а като опция се предлага 6-степенна автоматична трансмисия. Един от най-желаните варианти за Mazda CX-3 е комбинацията от 2,0-литровия бензиновия мотор със 150 к.с. и със задвижване 4х4. Този бензинов двигател е с много висока степен на компресия 14:1. Агрегатът се представя отлично в средните обороти, тъй като максималният въртящ момент от 206 Нм се достига още при 2800 об/мин. Той се развърта много бързо, но след 5000 об/мин става шумен. Ако шофирате основно извън града, по-добре да заложите на 6-степенната механична скоростна кутия с много кратък ход на лоста, която превръща превключването на скоростите в приятна игра. За градско шофиране по-подходяща е 6-степенната автоматична трансмисия, с която Mazda CX-3 стартира пъргаво, а разходът в градски условия е 8 литра на 100 км. Точно толкова е консумацията и при динамично шофиране по серпентините на планински път. Задвижването на четирите колела с активно управление на тягата от системата G-Vectoring Control допринася за отлично сцепление с пътя, което не позволи нито веднъж да изгубя контрол над колата. Кормилното управление с електрически усилвател е директно, а обратната връзка е напълно адекватна. Възможностите на Mazda CX-3 извън пътя са ограничени от малкия просвет от 165 мм, който все пак позволява да се движите по черен път. Ходовата част на автомобила е пренастроена за комфортно возене с нови амортисьори, пружини и стабилизатори за напречна устойчивост. Окачването е осезаемо подобрено и попива големите неравности на пътя. В същото време наклоняването на кросоувъра в завоите е минимално и не тревожи пътниците.", "date": "2018.09.29", "title": "Mazda CX-3 е шлифована отвън и прекроена отвътре"}
{"url": "https://www.monitor.bg:443/bg/a/view/ideja-ne-hodish-na-profilaktichen-pregled-plashtash-po-visoka-zdravna-vnoska-145581", "text": "Ако не се явим на профилактичен преглед, да заплащаме повече за здравно осигуряване. Тази идея лансира в предаването „Седмицата” на „Дарик“ радио здравният министър Кирил Ананиев. Предложението е, ако пациент, който заделя 8 процента върху дохода си за здравна осигуровка, не отиде на преглед в дадена календарна година, от следващата вноската му да се увеличи на 8,5 на сто, докато не реши да се яви на изследвания. В допълнение министърът подчерта, че по отношение развитието на медицинската помощ в страната ще се инвестира в посока обновяване и създаване на 237 центъра за спешна медицина, както и в подобряване на условията за долекуване на пациентите. Министърът коментира своите предложенията за промяна в здравната система и посочи, че с тези предложения е поставил началото на разговор за бъдещето на здравеопазването у нас. „Предвиждаме да се развие дейността по долекуването и продължителното лечение. Вместо да стоиш в болницата по скъпата пътека, ще създадем такова финансиране, което първо ще бъде по-евтино, защото няма нужда от такава специализирана техника и скъпо платени лекари и второ, този човек ще може да го наблюдаваме в продължителен период от време, за да види как се подобрява неговото състояние след основното му лечение по дадената клинична пътека в дадената болница“, заяви Ананиев.", "date": "2018.09.29", "title": "Идея: не ходиш на профилактичен преглед, плащаш по-висока здравна вноска"}
{"url": "https://www.monitor.bg:443/bg/a/view/reshavasht-den-predi-referenduma-za-imeto-na-makedonija-145575", "text": "Решаващ ден преди референдума в Македония за новото име на страната. Предизборната кампания приключи, агитацията е забранена, а 1,8 милиона души решават в неделя да приеме ли страната името Северна Македония. Македонският премиер Зоран Заев призова хората да гласуват, а президентът Георге Иванов беше категоричен, че ще бойкотира референдума. Спорът между Атина и Скопие продължава с години и никога решението му не е изглеждало по-близко. Гласуването за референдума вече започна. Днес имат право да гласуват хората, които са в неравностойно положение. Те ще бъдат посетени от членове на избирателните комисии. Гласуват също така и македонските граждани в чужбина. Основният въпрос преди решаващия вот е дали ще се събере необходимата избирателна активност, за да бъде признат за валиден. Трябва да гласуват повече от 50% от македонските избиратели, или около 900 000 от тях.", "date": "2018.09.29", "title": "Решаващ ден преди референдума за името на Македония"}
{"url": "https://www.monitor.bg:443/bg/a/view/otbeljazvame-svetovnija-den-na-syrceto-145574", "text": "Днес отбелязваме Световния ден на сърцето. Статистиката сочи, че всяка година 17,5 милиона души умират от сърдечносъдови заболявания. Всеки пети в България губи живота си вследствие на инсулт, като така болестите на сърцето се превръщат и в една от водещите причини за смъртност у нас. Оказва се, че и много често точно това, което ни убива, няма характерна симптоми и често заболяванията остават нелекувани. Затова от Националната пациентска организация започват информационна кампания, посветена на инсултите, която да осигури полезна информация за пациентите и техните близки.", "date": "2018.09.29", "title": "Отбелязваме Световния ден на сърцето"}
{"url": "https://www.monitor.bg:443/bg/a/view/stotici-sa-jertvite-na-trusa-i-cunamito-v-indonezija-145566", "text": "В Индонезия броят на жертвите на мощното земетресение в петък и последвалото цунами достигна 384 души, съобщава АФП. Земетресение с магнитуд 7,5 разлюля остров Сулавеси в петък вечерта местно време, а след него вълна цунами с височина от почти два метра удари острова. Най-тежко засегнат е град Палу, в Централен Сулавеси, който е с население от 350 хиляди души. Според местната Агенция за справяне с природните бедствия болниците на остров Сулавеси са препълнени с ранени, а спасителните екипи не могат да достигнат до пострадалите в засегнатия от труса район.", "date": "2018.09.29", "title": "Стотици жертви трус и цунами в Индонезия"}
{"url": "https://www.monitor.bg:443/bg/a/view/moshten-tajfun-dostigna-japonija-ima-postradali-145565", "text": "Мощният тайфун Трами рани хора, след като достигна югозападния японски остров Окинава, предаде Франс прес. Очаква се тайфунът да причини още щети този уикенд, докато преминава през архипелага. Според прогнозите Трами ще се насочи към остров Кюшу, преди да достигне основния остров Хоншу рано сутринта утре, предизвиквайки проливни дъждове в много региони, които ще продължат до следващия ден. Ветровете в тайфуна достигат до 216 км/ч. Излъчени по японски медии кадри показват пречупени клони, които блокират главна улица на град Наха. Внушителни вълни се разбиват в дигите, а дъждът пада по хоризонтала заради ветровете. По предварителни данни на Окинава са пострадали петима души и се е наложило да бъдат евакуирани около 600. Над 121 000 жилища са останали без електричество.", "date": "2018.09.29", "title": "Мощен тайфун достигна Япония, има пострадали"}
{"url": "https://www.monitor.bg:443/bg/a/view/promeni-v-dvijenieto-v-centyra-na-sofija-zaradi-vechnoto-derbi-145569", "text": "Промени в движението в центъра на столицата ще наложи футболната среща между отборите на \"Левски\" и ЦСКА. Мачът започва в 17.00 часа на Националния стадион \"Васил Левски\". От 16.00 часа до края на мача, по преценка на полицията, е възможно да се забрани влизането на превозни средства по основните пътни артерии, достигащи стадиона: булевардите \"Евлоги и Христо Георгиеви\" и \"Драган Цанков\" и улица \"Генерал Гурко\". Прави се изключение за автобусите на градския транспорт. До полунощ ще бъде забранено паркирането при сектор \"Г\", а до 19.00 часа няма да е възможно спирането на моста пред стадиона.", "date": "2018.09.29", "title": "Промени в движението в центъра на София заради вечното дерби"}
{"url": "https://www.monitor.bg:443/bg/a/view/fejsbuk-sled-hakerskata-ataka-ne-e-nujno-da-smenjate-parolata-si-145571", "text": "Все още не е ясно дали са откраднати личните данни на потребителите на социалната мрежа, засегнати от вчерашната хакерска атака, съобщават от самата компания в съобщение до потребителите си. Към този момент все още не е ясно дали личната информация на потребителите е била достигната, но от компанията работят по отстраняване на пробива. „Не е нужно да сменяте паролите си”, посочват още от компанията. Профилите на 50 млн. потребители са били засегнати от атаката, сред които има такива и от България. „На 25 септември 2018 г. открихме атака, с която са откраднати фейсбук жетони за влизане в профилите. Тези жетони са еквивалент на дигитална връзка с ключове, която хакерите могат да използват, за да превземат профилите на други хора”, посочват от компанията в официалното съобщение до засегнатите. Бъгът се крие във функцията „Виж като” която позволява на потребителите да разгледат профила си, както го виждат другите потребител. Инженерите на фейсбук открили пробива във вторник. Функцията е времен но спряна. А случаят е предаден на правоохранителните органи.", "date": "2018.09.29", "title": "Фейсбук след хакерската атака: Не е нужно да сменяте паролата си"}
{"url": "https://www.monitor.bg:443/bg/a/view/za-130-godini-bdj-puskat-atrakcionen-retro-vlak-ot-gorna-do-varna-145570", "text": "„БДЖ-Пътнически превози“ организира за любителите на железопътния транспорт и ретро подвижния състав атракционнo пътуванe по маршрут Горна Оряховица - Шумен - Варна. Пътуването на 6 октомври (събота) е част от инициативите на националния железопътен превозвач по повод отбелязването на 130 години от създаването на Български държавни железници „130 години пътуваме заедно”. Атракционният влак ще бъде теглен от парен локомотив № 16.27, а в състава му ще бъдат включени личният вагон-салон на цар Борис III от „Корона експрес” и най-големият салонен вагон от царския влак. Ретро влакът ще бъде съставен от 5 вагона за настаняване на пътниците. Всички те ще имат възможност да разгледат специално прикачените вагони, като служители на БДЖ ще им разкажат интересни факти за всеки един от тях по време на обиколката. Цените на билетите са 18 лв. от Горна Оряховица до Шумен или от Шумен до Варна и 27 лв. а цялото пътуване от Горна Оряховица до Варна. Билетите са с включени запазени места. Закупилите билети могат да се качат от всяка една гара по маршрута на влака, на която ще спира. За деца до 7-години служителите на касите ще издават безплатни билети с нулева стойност, срещу представяне на документ, удостоверяващ възрастта им. Безплатните билети за децата са без право на ползване на отделно седящо място. Билети могат да се закупят от билетните каси и бюрата във всички гари в страната. Парният локомотив № 16.27 е произведен през 1948 г. във “Wiener Lokomotivfabrik Floridsdorf”, Австрия, с фабричен № 17632. По-голямата част от експлоатационния му живот преминава по жп участъка Горна Оряховица – Стара Загора. Неговата максимална конструктивна скорост е 80 км/ч. Интересен факт за локомотив 16.27 е, че машината е възстановена в оригиналния си „немскo/австрийски” (DR/ÖBB) вид като цветово решение, със снегоочистителен плуг, димоповдигащи щитове (крила) и други елементи. Освен 16.27 в момента в Европа има запазена за движение още една машина от този тип, която се намира в Люксембург. Първокласният вагон-салон № 050-1 е произведен през 1938 г. в „Linke Hoffman Werke-Breslau”, Германия и е личен вагон за пътуванията на Цар Борис ІІІ. Този вагон разполага със служебна кабина с 1 легло, 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагон-салон № 050-1 е със запазено луксозно обзавеждане, като специалните ламперии и дамаски са автентични. Вагон-ресторант № 057 (най-големият салон от „Корона експрес”) е произведен у нас, в Дряново през 1957 г. по чертежи и конструктивни параметри на фирмата „Линке-Хофман Верке” Германия.  Има офис и два салона - с 24 и с 16 места.", "date": "2018.09.29", "title": "Пускат ретро влак от Горна Оряховица до Варна за 130 г. БДЖ"}
{"url": "https://www.monitor.bg:443/bg/a/view/rekordna-pratka-ot-nad-712-kg-heroin-zadyrjaha-na-kapitan-andreevo-145573", "text": "Рекордното за българските граници количество от над 712 кг хароин задържаха митничарите на ГКПП \"Капитан Андреево\". Дрогата е хваната в два ирански ТИР-а. На 27 септември първият камион е отклонен по метода на анализ на риска от митничари е те на пункта. Камионът е превозвал плоскости с гипсокартон от Иран за Австрия. Прегледът с рентген не е установил наличие на забранена стока. Въпреки това е бил разтоварен за пълна проверка. Тогава станало ясно, че някои от плоскостите са слепени в долната си част. След като са били отделени с инструменти между тях са били открити найлонови пликове с хероин – общо 347,270 кг. Характерно е, че наркотикът е бил в пресовани пликове, така че да бъде пъхнат като сандвич, между гипсокартона. Дебелината на пакетите е била едва един сантиментър. Подробоности за най-големия в историята на българските граници и митници удар срещу наркомафията разкриха в събота на ГКПП \"Капитан Андреево\" окръжният прокурор на Хасково Иван Стоянов и Георги Георгиев, шеф на дирекция \"Митническо разузнаване и разследване\" към Агенция \"Митници\". Стойността на пратката е за над 46,317 милиона лева. След задържането на първия камион е направен подробен анализ на всички маршрути и подобни стоки. 10 часа преди да пристигне втория ТИР на същия изпращач на легалната стока митничарите вече са го очаквали за пълна проверка. Второто товарно возило пристига на пункта на 28 септември. В него са открити още 365,304 кг хероин, скрити по напълно идентичен начин във втория камион, който също е пътувал от Иран за Австрия. Отклонен за пълна проверка е бил и трети ТИР с подобен товар и маршрут, но в него не е открита дрога или друга забранена стока. Изключително благоприятно за инспекторите обстоятелство е бил фактът, че двамата шофьори не са поддържали връзка по между си. В противен случай е имало огромна вероятност вторият камион да се отклони от маршрута си и да не пристигне на пункта. Задържани са двама ирански шофьори. Очакват ги наказания от 15 до 20 години затвор по повдигнатите обвинения за наркотрафик в особено големи размери. Те твърдят, че не са знаели нищо за скрития в товарите им наркотик. Напоследък се забелязва тенденция наркомафията да използва камиони със строителни материали при превоза на големи количества наркотици. Причината е, че стоките за строителство са с много голяма плътност и скритото вътре количество става невидимо за рентите, казаха ангажирани с борбата с наркотрафика.", "date": "2018.09.29", "title": "Задържаха над 712 кг хероин за 46,3 млн. лв. на \"Капитан Андреево\" (ОБНОВЕНА)"}
{"url": "https://www.monitor.bg:443/bg/a/view/nameriha-otlomka-ot-trakijski-konnik-nasred-stara-zagora-145572", "text": "Отломка от барелеф на Тракийски конник е намерен в хода на спасителните разкопки в самия център на Стара Загора това лято. Мраморният къс е бил сред десетките гробове, за които се предполага, че са част от югозападния некропол на античната Августа Траяна , съобщи археологът Мария Камишева в 16-ата поред Нощ на изкуствата. Некрополът е от средата на ІІІ в. Погребенията там са продължили до към края на следващия ІV век. Общо 74 гробни съоръжения са регистрирали археолозите, 5 от тях са били изградени с различни по размери тухли, като в някои са били погребани по няколко души, включително и деца. Сред намерените артефакти е стъклен биберон, който оцелял през хилядолетията непокътнат. Има и няколко златни обеци, а в едната от камерите личат следи от червено-черни орнаменти, които предстои да бъдат реставрирани и показани на следващ етап. Близо 10 000 старозагорци преминаха през различните обекти в нощта на изкуствата, общо 60 бяха проявите, организирани от различните културни институции. За поклониците на астрономията имаше импровизирана обсерватория сред каменните плочи на древната  главна улица, в съседство пък беше подиумът на  алтернативната рок група „Ла Текст“ с  фротмен поета Петър Чухов. В една от залите на регионалния исторически музей гостуваха майсторки на карловската дантела, сред тях беше и всепризната „магьосница“ на шевиците от Самоков Ани Йовева, която показваше на желаещите тайни от занаята си.Изложба „2 в 1“ пък подредиха в някогашната Ески джами, превърната в Музей на религиите баща и син художници Стефан и Дамян Баеви, като по този начин отпразнува рождените си дни. С концерт на вокална студия „Розов цвят“ стартира нощта в градската художествена галерия, където бяха подредени три различни по тематика, но еднакво експресивни по заряда си експозиции. Сред показаните платна беше и автопортрет на Владимир Димитров – Майстора, който привлече наследнички на неговите мадони. Археологическите проучвания в рамките на резервата Верея – Августа Траяна ще продължат и през следващите десетилетия, в петък комисия от НИНК при министерството на културата е предложила да бъдат съхранени „ин сито“ открити неотдавна останки от каменна колонада и основи на обществени сгради по протежението на улица „Хаджи Димитър Асенов“ в близост до парк „Митрополит Методи Кусев“.", "date": "2018.09.29", "title": "Намериха отломка от Тракийски конник насред Стара Загора"}
{"url": "https://www.monitor.bg:443/bg/a/view/recepta-za-hit-s-garnitura-skandal-145549", "text": "Съвременното общество се стреми към все по-прогресивни идеи. Истината обаче е, че границата между широк мироглед и тесногръдие е леко размита. От индивиди, които не могат да използват правилно думата „джендър“, до защитници на различните етноси, хората дават вещо мнение по всеки въпрос. Най-ясно това се вижда в скандалите в популярната култура, когато феновете подскачат като ощипани моми за щяло и нещяло. След първия хвърлен камък мнозина скачат срещу актьори, певци и продуценти. С безпристрастие можем да дадем примери за това, а изводът дали са прави или не – оставяме на вас. Дори и ако сте по-стеснителни и още не сте се гмурнали то със сигурност сте чували за този сериал, който е тотален хит и носител на награда „Еми“ за най-добра драма. Аудиторията моментално прегърна базираната на едноименния роман на канадската писателка Маргарет Атууд поредица. Сюжетът се върти около сексробинята по неволя Оффред, а мястото е антиутопичната държава Гилеад, чиито граници са по-строго охраняеми от Алкатраз. Ваденето на очи, рязането на крайници и кражбата на бебета не притесни феновете, но карнавална дреха, вдъхновена от сериала, разбуни духовете в социалните мрежи. Американски сайт пусна в продажба дреха за Хелоуин, която е секси версия на одеждите на главната героиня. Тоалетът носи името „Смелата червена прислужница“ и се предлагаше на цена от 65 долара. Потребителите в социалните мрежи отправиха остра критика, че облеклото не само че не е забавно, но символизира възхвалата на потисничеството на жените. Заради скандала от компанията обявиха, че изтеглят карнавалния тоалет от продажба. В същото време костюми на герои от друг феномен на популярната култура - „Игра на тронове“, където всеки втори персонаж губи главата си или друга част от тялото си, а най-силната любовна връзка е между брат и сестра – се явяват напълно приемливи. Както и такива на популярни убийци като Фреди Крюгер от „Кошмари на Елм Стрийт“. Един от последните хитове на също стартира дебати в социалните мрежи с твърдението, че текстът е объркващ за LGBT общността. В парчето се пее: „Не съм само на единия бряг, широко скроена съм, аз съм 50 на 50 и никога няма да го крия“ , което за някои се яви неясно и обидно. За да защити позицията си, заместничката на Тайра Банкс в „Следващият топ модел на Америка“ призна, че самата тя е бисексуална. „Текстът към Girls е написан, за да представи моята истина и е точно описание на много истинско преживяване в живота ми. Имала съм романтични връзки с жени и мъже и това е моят личен път. Съжалявам, ако изразяването в песента ми е наранило някого. Не бих обидила умишлено LGBT общността или който и да е“, написа в Туитър тя. Песента е насочена към опознаване на женската сексуалност и феновете на Ора го сравняват с тоталния хит на Кейти Пери - I Kissed A Girl. Голям скандал в тази насока породи и новината, че грабна главната роля за нов филм, който трябваше да я представи като трансджендър. Лентата Rub & Tug разказва истинската история на Данте Гил, която се е подвизавала в бизнес средите с мъжка идентичност през 70-те. Мнозина обаче скочиха срещу избора на режисьора именно 33-годишната блондинка да влезе в кожата на Данте, както и срещу нейното решение да участва. Те се разделиха на два полюса – защо не е избран някой, който е минал през това, както и защо актрисата не откаже, за да може трансджендър да вземе ролята. „Буквално най-малкото, което можеш да направиш, когато снимаш филм за трансджендъри, е да наемеш такъв за ролята“, „Не мога да повярвам колко е егоистична Скарлет“ и „Скарлет Йохансон трябва да спре наивно да приема роли и филмовите студиа трябва да работят по-добре“, гласят само част от коментарите. Това принуди звездата от „Отмъстителите“ да се оттегли от продукцията. „В светлината на разразилите се в последно време етични въпроси около кастинга за ролята ми на Данте „Текс“ Гил, реших с уважение да се оттегля от проекта“, заяви в писмо-изявление, изпратено до LGBT обществото, актрисата. Много хора пък се обявиха против нагласата само трансджендъри да могат да пресъздават себеподобни на екрана. Никой обаче не повдигна темата дали Скарлет не е избрана заради таланта и името си, които със сигурност ще популяризират много повече филма и щяха да допринесат за гласността на тази наболяла тематика. Това не е първият подобен случай, пред който се изправя Йохансон. Феновете скочиха и когато тя взе главната роля в лентата „Дух в броня“, която се базира на японски персонаж. Почитателите на мангата, по която е направена продукцията, пуснаха петиция за смяна на каста през 2015 г. Преди година по тази линия се отказа от ролята си във филма „Хелбой“, клапата за който щракна в София. Звездата трябваше да изиграе майор Бен Даймио, който според комиксите на Майк Миньола е от азиатски произход. „Приех ролята, без да знам, че героят има азиатски корени. След съобщаването на новината за моето участие в проекта имаше доста напрегнати разговори и разбираеми притеснения относно този казус. Ясно е, че адекватното културно представяне на персонажа е изключително важно за хората. Пренебрегването на тази отговорност ще увеличи притеснителната тенденция за малкото присъстващи лица и гласове от различни етнически произходи в изкуството“, написа Скрейн в социалните мрежи. В Холивуд се стигна до там, че за някои проекти се прибягва до расизъм, за да няма расизъм, колкото и странно да звучи това. Пример за това е случилото се който не успя да се класира за участие в сериала „Големи малки лъжи“ заради цвета на кожата си. Изпълнителят на Fly Away наскоро разказа, че е „бил предвиден да играе един от съпрузите“, но продуцентите от HBO изразили неудобство да наемат черен актьор за злодей. „Големи малки лъжи“ бе един от най-харесваните сериали на 2017 г. със звездната си актьорска група в главните роли – Рийз Уидърспун, Никол Кидман и Лора Дърн. Ако бях спечелил ролята, съм щял да бъда единственият черен мъж в сериала. И това, което стигна до мен, бе, че щом ще съм единственият черен мъж, те не биха искали да бъда този герой, който трябваше да бъда“, сподели пред Би Би Си той. Така в поредицата няма чернокож мъж, за да не обвинят продуцентите в расизъм, ако той играе негативен персонаж. Подобни ситуации се разиграват и в България. С последните си проекти Краля на попфолка като омраза и расизъм. И докато го оплюваха, че слага тонове грим и се разхожда на сцената по прашки, мнозина порицаха и смислените му проекти. „Не виждах този музикален жанр да се развива в правилната посока. За мен това, което всички показват, е толкова виждано и остаряло морално. Толкова е старомодно всичко, което се показва – коли, яхти, красиви голи жени, дронове. Толкова е обидно това за човека, който разбира от музика. Обидно е да принизяваш публиката до това ниво“, обясни смяната на полюсите той. Естетите се обявиха срещу сблъсъка между „ниска“ и „висока“ култура в песента „Позна ли ме?“ главно заради появата на голямата актриса Цветана Манева в клипа. Реално погледнато няма нищо „чалгаджийско“ в парчето, в монолога на Манева във видеото се казва, че „Различните са тук, не са измислени. И кой реши, че те са грешка?“, и все пак коментарите по адрес на двамата творци надминаха култови спорове като избора на актуалната Мис България. Истината е, че независимо дали говорим за шедьовър или пародия, недоволни винаги ще има. Златната среда можем да достигнем, когато отстояваме принципите си там, където каузата е реална.", "date": "2018.09.29", "title": "Рецепта за хит с гарнитура скандал"}
{"url": "https://www.monitor.bg:443/bg/a/view/brojat-horata-prez-stenite-s-radiosignali-145567", "text": "Нова метод, може да изглежда доста тревожно за тези, които са разтревожени от ръста на системите за проследяване, изследователи от Калифорнийския университет в Санта Барбара демонстрираха, че могат да преброяват хората през стени, използвайки само Wi-Fi сигнали. Впечатляващо е, че методът не изисква тези, които биват преброени, да носят безжични устройства.  Използваното Wi-Fi оборудване е общо достъпно, но е необходимо минимално калибриране, преди употреба. Присъствието и движението на хората кара RSSI да отслабва, което изследователите наричат ​​събитие. Анализирайки времето между тези събития, изследванията може да преброят присъстващите хора. Методът е с точност до двама души. Учените успешно са изпробвали метода, 44 пъти, в три класни стаи, конферентна зала и коридор в университет. Тестовете са включвали преброяване на хора през дървени, гипсови и бетонни стени. Новата разработка се базира на предишна работа на екипа за преброяване на хора посредством Wi-Fi и други радио сигнали, но сега вече е възможно да правят това през стени. Трябва да се отбележи, че екипът проучва и изобразяването през стени, използвайки Wi-Fi дронове, така че наблюдението е очевидно областта, представляваща интерес за учените.", "date": "2018.09.29", "title": "Броят хората през стените с радиосигнали"}
{"url": "https://www.monitor.bg:443/bg/a/view/azija-ardjento-seksualen-hishtnik-ili-jertva-na-iznudvach-145425", "text": "Достатъчно е да познаваме не повече от една десета от артистичната й биография и имиджа, който винаги е искала да поддържа в своята кариера, за да сме убедени, че Азия Ардженто като лице на движението за закрила на жените от сексуален тормоз #MeToo е равносилно на това касапин да бъде избран за патрон на вегетарианците и защитниците на животните, твърди един известен италиански публицист. Друг познавач, блогър, описва актрисата режисьор по следния начин година преди да избухне скандалът с прелъстения от нея непълнолетен: „Азия Ардженто продължава да провокира. Казва, че си търси сексуални партньори в Интернет-чатовете, използвайки собственото си име, без да се крие зад аватар. Само че 90% от онези, които се представяли, засичали в леглото, подтиснати от силната й индивидуалност... Щерката на режисьора Дарио Ардженто се опитва да се еманципира от произхода си като алтернативна личност. Само че онова, което й се получава, са само вариации по темата богата, Животът й е непрекъснато търсене на артистична показност. Боксьорка, дарк лейди, металистка, екстремна нимфоманка, предизвикателна лесбийка или перверзен зоофил... В един от последните си филми, за да си направи по-добре ролята, напъха език между челюстите на разлигавен ротвайлер, без това изобщо да й е поискано от режисьора...“. За да има смисъл да се говори за нея – жена, която без проблеми прелита между Ню Йорк, Рим, Париж и Милано, нека да отиде в Африка, да помага в зоните на тежка хуманитарна криза и дори да заведе там баща си, за да заснеме истински филм на ужасите, съветва я блогърът. И там, вместо куче, да целуне дете със СПИН. Тогава ще покаже, че има топки, както твърди, и само тогава от предизвикателствата й ще има полза. В противен случай, да се маха от центъра на общественото вниманието с режисираната си арогантност... Ардженто бе въвлечена в мегаскандал след разкритията на в. „Ню Йорк Таймс“, че е платила 380 000 долара, за да купи мълчанието на младия актьор Джими Бенет, който я обвини в сексуално посегателство, датиращо от 2013 г., когато той е бил едва на 17. Актрисата отрече каквато и да било плътска връзка с него, но веднага в медиите се появи опровергаващо изявленията й селфи от хотелската стая в Калифорния, където двамата са голи в леглото. Както и текстово съобщение, в което пише на приятел, че е спала с Бенет, без да подозира, че е непълнолетен. И друго, в което Джими й благодари, че я има в живота му... 22-годишният Бенет понастоящем декларира, че след (предполагаемото) претърпяно посегателство изпаднал в такава емоционална дупка, която дори застрашила кариерата му. Италианката беше сред първите жени в света на киното, дръзнали да обвинят в сексуален тормоз продуцента Харви Уайнстийн. Затова сега безобразието с нея и Бенет буквално удря шамар на движението #MeToo. Коя е Азия? Дъщеря е на майстора на хорър филмите Дарио Ардженто и актрисата Дария Николоди. Родена е в Рим на 20 септември 1975-а. Сред по-известните заглавия, в които се е снимала, са „Сърдечни приятелки“ на Микеле Плачидо, „Спътница“ на Питър дел Монте, донесъл й награда „Давид на Донатело“ като екранна партньорка на Мишел Пиколи, „Ню Роуз Хотел“ на Абел Ферара и много още – италиански, френски, американски продукции. От 2001 до 2007 г. Азия е обвързана сантиментално с Морган – фронтмена на италианската поп група „Блу Вертиго“. От него има дъщеря Анна Лу, която наскоро бе обвинена, че е изрисувала с графити вътрешността на автобус на градския транспорт в Рим. „Заблуждавах се, че можем да създадем истинско семейство, в което да се учим и възпитаваме взаимно. Затова бях нещастен. От притеснения отслабнах до 45 кг. и с дни лежах на пода“, признава по-късно за депресията си бившият певец на „Блу Вертиго“, днес с успешна самостоятелна кариера. Страданието се излива в неговия албум „Песни от апартамента“ и особено в композицията Aria („Въздух“). Впрочем, Ария е истинското име на Азия. Когато тя се родила, било забранено на деца да се дават имена на държави и континенти, разказвал е баща й, затова я нарекли с 1 буква разлика. През 2008 г. Азия Ардженто се омъжва за Микеле Чивета – режисьор на клипове от итало-американски произход, от когото има друго дете. Преди няколко години двамата се развеждат. След това ексцентричната италианка се събира с прочутия шеф-готвач Антъни Бурден, с когото остава до самоубийството му през юни. Каква е историята с Джими Бенет? Още през 2004 г. Азия и той играят в общ филм - „Измамно нещо е сърцето“, в който момчето е в ролята на син на героинята на Ардженто. „Това, което ме свързваше с Бенет в продължение на няколко години, бе само приятелство, което приключи в момента, в който той неочаквано предяви финансови претенции към мен“, казва тя. Знаейки, че партньорът й Бурден е богат меценат, Джими поискал пари и готвачът я посъветвал да му дадат, за да не навреди на имиджа на женското движение. Средствата тя дефинира като персонална икономическа помощ от нея и Бурден за кариерата на младока, отпусната при условие, че няма повече да нарушава личното им пространство и да се намесва в живота им. В писмо до „Ню Йорк Таймс“ младежът обяснява: „В началото не разкривах случката, защото бях решил да се справя по личен път начин с персоната, която ме нарани. Травмата се събуди отново у мен, когато самата тази особа се обяви за жертва. Боях се, че думите ми ще бъдат стигматизирани, защото съм мъж. Не мислех, че някой ще разбере какво означава да преживееш такъв тип опит като тийнейджър...“. Селфито в леглото идва до вестника от криптиран и-мейл от неустановен източник и е датирано от 9 май 2013-а. Трима експерти са се произнесли, че документът е автентичен. В съобщения от оня период до приятелката си Рейн Дав Азия пише: „Правих секс с него, беше ми странно. Не знаех, че е непълнолетен“. И още: „Не беше изнасилване, но аз бях като парализирана. и ми каза, че съм негова еротична фантазия, откакто е бил 12-годишен“... Рейн Дав е модел, 27-годишна. Тя признава, че е предала съобщенията на полицията, но не и на пресата. От своя страна Рейчъл Фокс, също актриса, бивша годеница на Бенет, го характеризира като лъжец, крадец и манипулатор, като потенциален насилник с наркомански истории зад гърба си. Тя го е обвинявала пред пазителите на реда в тормоз и заплахи. В кореспонденцията между Ардженто и Антъни Бурден има и такъв текст от италианката, преди да бъде убедена от него да плати: „Няма да купувам мълчанието му за нещо, което не е вярно. А освен това съм и на червено“... Кой лъже и кой е жертва – Джими или Азия? И дали натискът от страна на Бенет и последвалият конфуз нямат нещо общо със самоубийството на топготвача?! Засега не е ясно. Бащата на ексцентричната актриса Дарио Ардженто смята, че това е заговор срещу нея, че всичко е скалъпено: „Дъщеря ми винаги ще има моята подкрепа, както и да се развият нещата. Убеден съм обаче, че всичко е монтаж, измама“. Според него откровенията на Азия притеснявали много хора, дори няколко влиятелни политици, и някои от тях е сглобил интригата срещу нея, за да й затвори устата...", "date": "2018.09.29", "title": "Азия Ардженто – сексуален хищник или жертва на изнудвач?"}
{"url": "https://www.monitor.bg:443/bg/a/view/blizki-na-zatisnatoto-ot-futbolnata-vrata-momche-se-kanjat-da-sydjat-obshtinata-145564", "text": "Близките на 13-годишния Михаил от ромския квартал “Изток“ в Пазарджик, който в понеделник е бил затиснат от футболна врата на игрище на ул. “Ангел Кънчев“ в града, се канят да съдят местната община. Те обвиняват общинските власти, че не са поддържали спортната площадка, където металното съоръжение се стовари върху момчето и му причини тежки травми. От местната община пък са категорични, че преди две седмици са направили проверка на комплекса и всичко е било наред. На следващия ден след инцидента, когато общинските служители дошли на мястото, вратата била паднала на земята. Оказало се, че е била срязана в основите, най-вероятно някой се е опитал да я открадне и предаде желязото за скрап. В понеделник Михаил отишъл да рита топка заедно с приятели и решил да се покатери върху футболната врата. В момента, в който детето се провесило на гредата, металното съоръжение се наклонило, паднало и затиснало момчето. То изпаднало в кома и веднага е откарано в болницата в града, където шести ден е в безсъзнание в реанимацията. Лекарите се опитват да го изведат от медикаментозната кома, в която се намира и казват, че има леко подобрение в състоянието му, но травмите в главата и гръдния кош са сериозни-има белодробна контузия и тежко-черепно-мозъчна травма, обясни началникът на отделението по анестезиология, реанимация и интензивно лечение д-р Димитър Иванов.  Според хора от квартала между ул.“Княгиня Мария Луиза“ и ул.“Ангел Кънчев“, където се намира спортният комплекс, те неведнъж са подавали сигнали в общината, че игрището е опасно. На детската площадка до него постоянно се събирали много деца, предимно от ромския квартал, който е наблизо и чупели уредите. Липсва и част от настилката, а мрежите също са скъсани. Пазарджишката прокуратура е образувала досъдебно производство по случая срещу неизвестен извършител. Шефът на местната Областна дирекция на МВР ст.комисар Йордан Рогачев след инцидента разпореди на кметовете на 12 –те общини в региона да сформират комисии, които да проверят детските и спортните площадки на открито и тези в училищата и в детските градини и до месец да докладват какви мерки са предприети и дали са отстранени нередностите.", "date": "2018.09.29", "title": "Близки на затиснатото от футболната врата момче се канят да съдят общината"}
{"url": "https://www.monitor.bg:443/bg/a/view/davat-po-1500-lv-na-semejstvata-ot-oporajenija-blok-v-bojurishte-145563", "text": "Семействата, които пострадаха при пожара в Божурище, ще получат по 1500 лв. помощ от общината. Това ще бъде решено на извънредна сесия в понеделник, съобщи bTV. Ще бъде открита и дарителска сметка. Огънят, който взе живота на един човек, изпепели домовете на девет души. Пожарът унищожи напълно покрива и втория етаж на сградата. Блокът ще остане затворен за собствениците на апартаментите до понеделник, тъй като сградата е опасна. Ако сградата не подлежи на ремонт, тогава тя ще бъде разрушена, като семействата ще трябва да поемат разноските по разрушението. От общината обясниха, че ще направят всичко възможно това да не се случва.  ", "date": "2018.09.29", "title": "Дават по 1500 лв. на семействата от опоражения блок в Божурище"}
{"url": "https://www.monitor.bg:443/bg/a/view/trenioryt-na-septemvri-podade-ostavka-145559", "text": "Наставникът на „Септември“ (София) Николай Митов подаде оставка. Специалистът взе това решение, след като тимът му записа седмо поредно поражение в Първа лига. Отборът му допусна обрат с 1:2 от „Витоша“ (Бистрица) в мач от 10-ия кръг на първенството, след като водеше в резултата, но игра и с човек по-малко около 50 минути. \"Подавам оставка. Това е най-правилното решение според мен, след като вече седем поредни срещи не успяваме да победим. Вярно е, че в някои от мачовете играхме слабо, а в други не заслужавахме да отстъпим, но това са фактите. Нямаме точка от седем мача, което започва да тежи на отбора и ръководство. Смятам, че тимът има нужда от рестарт. Уважавам страшно много собственика Румен Чандъров, който прави много за футбола, а също така ми подаде ръка. Мисля си, че и аз помогнах за развитието на клуба последните години, но явно трябва да си тръгна, за да може отборът да тръгне нагоре\", категоричен беше Митов пред Sportal.bg.", "date": "2018.09.29", "title": "Треньорът на „Септември“ подаде оставка"}
{"url": "https://www.monitor.bg:443/bg/a/view/fitnes-v-london-predlaga-raztuha-za-umorenite-ot-brekzit-145561", "text": "Лондонски фитнес предлага тренировка за всички, на които им е писнало от преговорите за Брекзит. 30-минутният тренировъчен курс включва богата гама от упражнения, в това число удряне на боксова круша с лика на Борис Джонсън или Жан-Клод Юнкер, както и надбягване с чували със снимка на премиера Тереза Мей. По стените на залата пък са разлепени снимки и цитати и на други от главните действащи лица около Брекзит. Тренировъчната програма се предлага от фитнес компанията „Джимбокс”, а по думите на собственика на залата темата била избрана чрез гласуване от посетителите на фитнеса. Те трябвало да посочат кои проблеми от живота в Лондон ги дразнят и смущават най-много. 52 процента от анкетираните посочили Брекзит, следван от цените на наемите в града и забавянията на влаковете. Шест месеца преди Великобритания да напусне ЕС, преговорите за Брекзит остават в задънена улица. Тереза Мей продължава да се опитва да постигне задоволителна сделка и същевременно да запази търговски връзки с континента. Плановете й обаче до момента срещат сериозна съпротива не само от страна на ЕС, но и от много от съпартийците и консерватори.", "date": "2018.09.29", "title": "Фитнес в Лондон предлага разтуха за уморените от Брекзит"}
{"url": "https://www.monitor.bg:443/bg/a/view/deteto-premazano-ot-futbolna-vrata-ostava-v-tejko-systojanie-145560", "text": "Тежко остава състоянието на 13-годишното момче от Пазарджик, което пострада сериозно, след като върху него падна футболна врата, съобщи Нова телевизия. Лекарите се опитват да го изведат от медикаментозната кома, в която се намира. Шести ден докторите от пазарджишката болница се борят за живота му. Казват, че има леко подобрение в състоянието му. Инцидентът станал на футболно игрище в понеделник малко след 18.00 ч. 13-годишното момче играело с други деца, когато решило да се покатери върху футболната врата. В момента, в който се провесило на гредата, металното съоръжението се наклонило, паднало и затиснало детето. То изпаднало в кома и веднага е откарано в болница. Хората в квартала неведнъж са подавали сигнали в общината, че игрището е опасно. На детската площадка до него постоянно се събирали много деца и чупели уредите. Липсва и част от настилката. Общинските власти казват, че са направили проверка две седмици преди инцидента и тогава всичко било наред. Оказало се, че вратата е била срязана от основите си. Прокуратурата е образувала досъдебно производство по случая срещу неизвестен извършител. Полицията в Пазарджик разпореди всички общински кметове да проверят детските и спортните площадки.", "date": "2018.09.29", "title": "Детето, премазано от футболна врата, остава в тежко състояние"}
{"url": "https://www.monitor.bg:443/bg/a/view/posleden-den-za-predavane-na-sybranite-kapachki-za-bydeshte-145562", "text": "Пластмасови капачки от напитки се превръщат в кувьози за новородени в общински болници. Това е целта на инициативата „Капачки за бъдеще”, покрай която в страната за последните шест месеца са били събрани 33 тона пластмаса. Днес е последният ден, в който всеки може да занесе своите капачки в специалните пунктове, предназначени за събирането им. За София това ще се случи пред Националния стадион „Васил Левски” от 8.30 до 13.30 часа. Освен в столицата, събиране на капачки ще има и в Пловдив, Плевен и Велико Търново.", "date": "2018.09.29", "title": "Последен ден за предаване на събраните „Капачки за бъдеще”"}
{"url": "https://www.monitor.bg:443/bg/a/view/teodosij-spasov-kosmicheskijat-pyteshestvenik-145420", "text": "„Жълтите павета“ – емблематична локация, но този път не с политически подтекст, а точно обратното – като място за изкуство и светли емоции, е джаз фестивалът, чийто арт директор от самото му създаване преди 5 години е големият музикант Теодосий Спасов. Когато от Столична община му предлагат да организира подобно събитие на пъпа на София, той тъкмо е издал албума си „Бягство от действителността“ със своите балкански колеги от „Хемус Колектив“. Обложката на диска е украсена с изображение на типичните плочки от площад „Цар Освободител“, които се превръщат в кръстници на проявата. Тази година участниците са поканени от Община Габрово да се изявят и на нейна територия, така че на 5 и 6 октомври ще свирят в театър „Българска армия“, както е било и досега, а на 6 и 7 октомври – в града край Янтра. Сред тях са Ярон Готфрид Трио начело с известния пианист и диригент, който често ръководи Израелската филхармония, Нед МакГоуън Бенд, китаристката Инбар Фридман със своя бенд, нашите младоци от група „Спектрум“ и квартет „Форт Едишън“ (пълната програма може да видите на сайта на фестивала paveta.bg). В клуб „Максим“ на театъра фотографът Ани Петрова ще събере в изложба 25 портрета на джазмени в уловени мигове от различни концерти. „Темата на предстоящото издание на фестивала е еврейското присъствие в уърлд джаз музиката. Гостите са от Тел Авив, Амстердам и Ню Йорк – много популярни по своите места. Ние не се влияем от наложилия се напоследък маниер да се кани световна звезда и около нея да се подреждат другите групи с цел да се привлича вниманието. Тук се следи основната тема и се канят професионалисти, които не са чак толкова фиксирани в лъча на прожектора. Понякога обаче могат да се появят почти инкогнито, без да бъдат шумно анонсирани, и мегазвезди, които наистина се превръщат в огромна изненада за публиката“, гъделичка любопитството Теодосий Спасов. Естествено, от скромност премълчава, че една от тях ще бъде самият той с омагьосващия си кавал, като специален гост на Парадокс Трио, които всъщност са квартет – Мат Дариу (саксофон, кларинет), Брад Шепик (китара), Руфъс Кападокия (виолончело) и Сейдо Салифовски – потомъкът на цигани от Македония, емигрирали в Ню Йорк (перкусия). „Познаваме се от края на 90-те. Повечето от тях живеят в Бруклин. Имах щастието по време на моя американски период, когато свирех с „Ривър данс“ на Бродуей, да работя доста с лидера им Мат Дариу. Той често ме чакаше след шоуто в „Гершуин тиътър“ и ме вземаше с автомобила си надолу към Сохо и Гринидж Вилидж да свирим по клубовете до сутринта“, припомня си Теодосий Спасов. Следва общо концертно турне с „Парадокс“ в Европа, а българинът една година ги довежда и на „Аполония“ в Созопол. Мат се увлича по балканската музика, свири на кавал, гайда и е във възторг от начина, по който приятелят му Тео използва нашите типични фолклорни инструменти и ладове. „Кавалджията на вселена“ е псевдоним, който пасва като ръкавица на космическия талант на Теодосий Спасов. когато най-сетне го чува на живо при първото си завръщане у нас след годините емиграция отвъд Океана. „Направи ми реклама в американски стил. Така се разнесе мълвата за мен. Но това прозвище той го градира – първо каза „кавалджията на планетата“, после стана „...на вселената“ и така – до края на последвалото ни съвместно турне“, усмихва се музикантът композитор. И уточнява, че именно маестро Левиев с този си жест навремето е регистрирал неговото съществуване в българската музикална среда. Дотогава авторската гледна точка на Спасов бива отричана от чистите фолклорни капацитети, макар че той е завършил едно от най-консервативните училища за инструменталисти в народното изкуство у нас – в Котел. После в Музикалната и танцова академия в Пловдив попада на прекрасни преподаватели и среща съмишленици. „Може би аз имах късмета да тръгна с първите, които започнахме да смесваме фолклорни елементи с джаз-естетика. Въпрос на точно време, място, хора и...шанс. За да се появя, заслуга имат моите съвременници – ония, които са повярвали в това, което правя. Съмнявам се в оня, който казва, че сам е постигнал нещо – всичко се изгражда от група съвременници, които взаимно се радват на постиженията си и то най искрено. Така се оформят благородниците – най-високата класа духовни рицари“, убеден е Теодосий. Земното кълбо се върти и винаги идва утре, казва той. Но задава ли се и нов Кавалджия на планетата?! Може би, но трябва да дойде и един друг Милчо Левиев, който да измисли име за него, шегува се той. „Има много млади хора, които вървят по моите стъпки – от училищата в Котел, Широка лъка или музикалните паралелки в Добрич, Варна, Пловдив... Ние сме здрава школа, трябва да се мине през народната музика, за да се стигне до онова, което е дало повод на Милчо Левиев така да се изрази. Не трябва да се пропускат стълби в усвояването на знания и умения“, съветва виртуозът. За себе си той признава: „Винаги съм бягал от скуката – това е моят ключ за развитие. Беше ми мечта още от ученическите години да свиря с всички музиканти по света от различни жанрове. И сега, като ми омръзне във фолклора, скачам в джаза, след това в класическата музика. Често са ме канили в поп музиката, имам и там много приятели“. Същински космически пътешественик между изкуства, жанрове и държави... Кавалджията на вселената е също така търсен театрален и филмов композитор и изпълнител. Съвсем наскоро прелетя към нов проект в тази сфера – създаване на музиката към спектакъла по метафоричната творба на Йордан Радичков „Опит за летене“ в Народния. Даже изсвири фрагменти от нея по време на хепънинга с откъси от бъдещото представление в инициативата „Театър пред театъра“. Горе-долу тогава на страницата му във Фейсбук се появи негов крилат портрет от варненския художник Ненко Чернев, който удостоява с крила вдъхновяващите го съвременници. „Той ме хвана точно в момента, когато бях изгубил родителите си, затова там съм с мустаци. В нашия край (аз съм от Добруджа – Лудогорието) в традицията е, когато загубиш бързо двамата си родители, мустаците да са знак за жалеене, за траур“, обяснява музикантът. Така че портретът е отпреди 4-5 години, не е рисуван специално за „Опит за летене“, но тъй като тематично съвпада с идеята на спектакъла, той го използва и за да го анонсира предварително. Сред ангажименти в биографията на Теодосий Спасов напоследък се вписа музиката към още две постановки - „Цветът на дълбоките води“ на първата ни сцена и „Призраци“ от Ибсен, аплодисментите за чиято премиера в Бургаския театър още не са заглъхнали. Музикантът твърди, че е роб на режисьорите и никога не се опитва да имитира, че по-добре от тях разбира текста. А специално с режисьора на тези две заглавия той е в дълбока творческа и чисто човешка хармония – защото това е не друг, а съпругата му, прекрасната актриса Бойка Велкова.", "date": "2018.09.29", "title": "Теодосий Спасов – космическият пътешественик"}
{"url": "https://www.monitor.bg:443/bg/a/view/volejbolistkite-zapochnaha-sys-zaguba-svetovnoto-v-japonija-145558", "text": "Българският национален отбор по волейбол за жени започна със загуба участието си на световното първенство в Япония. В мач от група „В“ тимът на Иван Петков отстъпи на Италия с 0:3 (-15, -19, -22) в Сапоро. Българките не стартираха добре и съперникът натрупа солиден аванс – първо 16:8, а след това и 20:12. Това се оказа решаващо за крайния изход на първия гейм. Нашите волейболистки след това показаха истинските си възможности и във втората част дори водеха на първото прекъсване с 8:5 и след това с 10:7. Италианките обаче успяха да обърнат резултата и поведоха с 2:0 в мача. Националките ни бяха равностойни на Италия през третия гейм, който се реши в самия край, а „адзурите“ записаха чиста победа в първия си мач на световното. Нася Димитрова беше най-резултатна за тима на Иван Петков и завърши с девет точки (един ас). Гергана Димитрова и Мария Каракашева добавиха по осем, а Мирослава Паскова и Христина Русева отбелязаха по седем точки. Паола Огечи Егону блесна със 17 точки за Италия, а Мириал Фатиме Сила добави 16. Утре от 10:10 часа Сапоро България излиза за втория си мач от група „В“ на световното първенство, а съперник е Куба, който по-късно днес играе срещу китайките.", "date": "2018.09.29", "title": "Волейболистките започнаха със загуба световното в Япония"}
{"url": "https://www.monitor.bg:443/bg/a/view/po-300-bona-nosi-lovnijat-turizym-temata-145533", "text": "Почти по 300 хил. лв. са донесли на месец от началото на годината ловните туристи в България, сочат данни, предоставени на „Монитор“ от Изпълнителна агенция по горите (ИАГ). От януари досега общо приходите, генерирани от държавните ловни стопанства по линия на организирания ловен туризъм, възлизат на 2,432 млн. лв. Най-големи приходи са отчетени от стопанствата „Кормисош“ (в Преспанския дял на Западните Родопи), „Черни Вит“ (край Тетевен, Ловешко), „Воден - Ири Хисар“ (в североизточната част на Лудогорието, близо до с. Острово), „Извора“ (край Девин, Смолянско), „Росица“ (край с. Стойките, Габровско) и „Дунав“ (в област Русе). На територията на държавните ловни стопанства от началото на 2018 г. на излети за дребен и едър дивеч са ловували 1163 ловци, от тях 805 от България и 358 чужди граждани от над 21 държави. През миналата година на платени ловни излети у нас са били 5450 авджии, като 1538 от тях са били чужденци.", "date": "2018.09.29", "title": "По 300 бона на месец носи ловният туризъм (ТЕМАТА)"}
{"url": "https://www.monitor.bg:443/bg/a/view/sedmichen-horoskop-za-29-septemvri-5-oktomvri-145536", "text": "Предстои чудесен уикенд, в който е добре да си осигурите различни степени на свобода, да пътувате, да предприемете това, което в миналото сте отлагали или не е било възможно. Радвайте се на срещите с нови и стари приятели. Вечерта в съботния ден си поръчайте сън, в който да получите знак как да решите проблемите си. В неделя посетете панаири, пазари и изложби. Може да се решите на крачка, от която в миналото сте се страхували. 1-и е ден за учене. Както и да го погледнеш нещо трябва да се научи и проучи, ако искаш да успееш и да развиваш печеливша дейност. Плутон вече върви директно, възраждат се стари проекти, нещо зациклено и забравено от миналото отново излиза на дневен ред и изисква бързо и адекватно решение. 2-и ще бъде опасен и рисков ден, ще се отворят огромни апетити, а ненаситната уста на болезнената амбиция ще глътне приятелства и любовни връзки. Бъдете внимателни, не влизайте в скандали и не предприемайте опасни авантюри. На 3-и предстои преобразяване, старото вече се руши или не функционира качествено. Необходими са промени, нови мерки и закони. Стъпете на нова база с нов договор. Ще се наложи да включите в действие резервите. На 4-и не работете в екип, независимо изгодните предложения. Отложеното за 5-и ще ви донесе късмет и възможност за сключване на престижни договори. Преговаряйте еднолично. 29-и ще ви донесе късмет и радост. В този ден няма маловажни неща, всичко е важно и съществено, всичко предприето може да промени в положителна посока живота и отношенията ви с партньори. С действията си в този ден ще се издигнете на по-висока степен на лично и префесионално развитие. Родените в третата декада ще извадят най-голям късмет. За вас няма прегради, активизирайте се. В неделя търсете нови връзки и контакти, стиснете си ръцете за нови договори и поръчки. Направете огледи, разгледайте експонати на панаири и изложби. Може да намерите странично занимание и възможност да изкарвате пари от личното си хоби. Плутон тръгва директно в знака на хармоничния ви Козирог. Неща забравени или невъзможни от миналото стават актуални и ви извеждат на предни позиции. Конкурентните битки навлизат във връхова фаза още в понеделник. Не бързайте, първо проучете нещата, никъде не отивайте неподготвени. 2-и е денят на огромните апетити. Няма значение какво можеш и знаеш, печелят тези, които с лакти и нокти безкомпромисно си пробиват път напред. 3-и изисква преструктуриране и преустройство. Заемете нова позиция с нов договор. На 4-и бързайте бавно. Приключете, но още нищо не започвайте. 5-и е ден на излишните спорове. Венера тръгва ратроградно. Трудно ще се разберете с любимите хора, трети лица ще се намесват в отношенията ви. На 29-и лесно се отхвърлят съмненията и се прави крачка напред. Този ден дава възможност за духовно израстване, за преодоляване на препятствия и поставяне на лични рекорди. Следобед Луната навлиза във вашия знак. Пътувайте, уредете си делови и приятелски срещи за неделния ден. Може да се решите на крачка в нова посока и с променен екип. 30-и отпушва личната ни инициатива. Плутон, планетата на смърта и прераждането тръгва в директна посока, възражда стари чувства, изправя ви пред нови връзки, дава възможност да възродите стара любов или да започнете нова. Всичко, което научите и проучите на 1-и ще ви влезе в работа и ще ви вдигне нивото. Печелят тези, които могат да се докоснат до знания и информации, които не са публично достояние и не всеки е допуснат до тях. Така ще изпреварите законовите промени с активни бизнес инициативи. 2-и ще донесе агресия, конфликти и конкурентни битки на всички нива. Няма да има прошка за лаиците и за тези, които не са в час с изискванията на момента. На 3-и ще се събудите с лично откровение, с кое да се приключи и кое да остане. Не може да се продължава постарому. На 4-и избягайте пренапрежението и бурните емоции. Следете кръвното, щадете сърцето. На 5-и кучетата ще си лаят креванът ще си върви и нищо няма да се промени. 29-и е ден за състезания и участие в конкурси. Дано постигнете успех и в състезанието със себе си, с личните си проблеми, грижи и амбиции. Тази вечер ще сънувате пророчески сън. Преди да заспите се съсредоточете над най-важните проблеми. 30-и дава възможност да преустроим живота и отношенията си, да направим избор, който коренно ще промени посоката на развитието на бизнеса и личните връзки. Може да се поемат умерени рискове. Сега е момента да направите това, от което сте се страхували. Не му мислете, рискувайте и се оженете. В този ден може да намерите изцеление в един или в друг смисъл. 1-и е ден за учене, размисъл и тренировка. Подгответе се добре, идват дни на изпитания и канкурентни битки. На 2-и не очаквайте да ви направят компромиси. Всеки се стреми да „захапе кокала”, да разшири територията си на влияние и да прецака конкурента. Скандалите ще ви разболеят. На 3-и ще се събудите с откровение в каква посока трябва да се направят ремонти и промени. Ще влезете в открити схватки за защита на права и територии на влияние. До 4-и приключете работа, която ще ви донесе награди и повишение. В петък потърсете капацитет за съвет. Разговорите на четири очи са за препоръчване и носят ползи и за двете страни. Прекъснете вредни връзки от раз. Ден за въздържание и пост, маските падат. В събота преградите са на всяка крачка, особено за родените след 10 август. Сменете тактиката, не пълзете, а се засилите и прескочете преградите. Ден на вашият личен тотем орелът лешояд. Постарайте се да погледнете отстрани и от по висока позиция всичко, което се случва. Време е да раздавате не само награди, но и правосъдие. В неделя е добре да се пътува, да се осъществяват нови контакти, да се организират срещи и конкурси. Рекламирайте се. Едно ново запознанство може да стане начало на чудесно делово и лично партньорство. 1-и изисква по-дълбоко навлизане в същината на делата и работата, която трябва да се върши. Отворете справочниците. На 2-и се отварят зверски апетити. Няма прошка за грешките, неподготвените ще бъдат отхвърлени от сцената на конкурентните битки. Печелят хората със здрава захапка, а не с дипломатичен подход. На 3-и се подгответе за промени. Навлизаме в период, в който старото се руши, статуквото трябва да се промени. Заложете нови основи за бъдещето. Този ден се свързва с базата, която трябва да създадете и на която да стъпите. 4-и е ден за размисъл. Постарайте се да приключите дълго влачена работа и грижа. Сега е момента да постигнете поне една от целите си. Пазете се от случайни контакти. В петък спазвайте закона и ограничете контактите. Уредете си среща на четири очи, не ползвайте посредници. Родените в третата декада ще имат повече късмет в съботния ден, ще получават екстри и възможности да се издигнат на по-висока позиция в обществото. Пропоръчват се участия в социални мероприятия и конкурси. Взетите в момента решения ще ви издигнат на по-висока степен на развитие. Вечерта навлизате в труден период. Може да се откажете от едно пътуване за сметка на друго, което изисква поемане на допълнителни отговорноси. 30-и е и за вас ден на доброволната жертва. Някой отстъпва и стаята си на младите, които се женят. 1-и изисква размисъл, разбор на действия и намерения съобразно променената ситуация. Сега е момента да потърсите нови източници на сила и подкрепа. На 2-и оставете силните на деня да се елиминират помежду си. До вечерта може да се оваканти място, което бързо трябва да заемете. 3-и е ден за реформи, за отказ от всичко, което ви вреди, пречи на развитието ви и разболява. Колкото и да е болезнено прекратете губещи връзки. На 4-и ще постигнете поне една важна цел, но ще се обзаведете и с допълнителна конкуренция, която в бъдеще ще ви притеснява. В петък се очертават разправии и брожения на работното място. Желателно е да се направят някои консултации при специалист. Може да ви се наложи да давате някому съвети. Внимавайте, не се намесвайте в чужди битки, вашите ви стигат. Концентрирайте енергията и личния си потенциал над най-важната цел, която трябва да постигнете в съботния ден. Не се разпилявайте, подредете приоритетите и ще прескочите успешно на нова навивка на развитие. Преградите са лесно преодолими. До вечерта ще се почувствате на мястото си и ще усетите накъде да вървите в бъдеще. За неделя се препорчват публични изяви, участия в конкурси, посещение на панаири и изложби, пътувания и повече социални контакти. Всичко предприето ще ви донесе ползи и ще ви свърже с качествени хора. Подкрепете и децата в инициативите им. Ден за физическо и духовно изцеление. 1-и е ден за търсене и намиране на нови източници на познание. Всяка информация, до която се доберете ще ви даде предимство пред конкуренцията. Пред вас ще се отвори заключена врата. Направете си добре сметката. 3-и е ден на безкомромисната политика. Не очаквайте да ви направят отстъпки от цени на стоки и услуги. Дръжте се твърдо, който отстъпи веднъж, ще му се наложи и втори и трети път да го направи. На 3-и се нуждаете от промени, за да спрете настъплението в личната си територия на влияние. 4-и слага край на дълъг труд и дано наградата да е сладка. В петък разправиите ще са повече от свършената работа. Стойте далече от колегиалните дрязги и се концентрирайте над преките си задачи. Тежка събота за родените в третата декда. Назряват промени, които трябва да са направят независимо колко е трудно и болезнено. Не забравяйте, че планетата на голямото добро Юпитер ще ви покровителства до 8 ноември, а след това ще отиде да помага на Стрелеца. Този уикенд ви е даден за преосмисляне и презареждане на пъзела, за промяна в плана, разбиранията, целите и намеренията. Споразумйте се с важните ви хора. Не оставайте нищо да ви тежи и да застава между вас. Поръчайте си сън и в неделния ден може да се събудите с готови решения и идеи. На 1-и отделете повече време за учене и проучване. Добре е да се започне нов информационен и квалификационен курс. Запишете и детето на някакви тренировки. Този ден дава в ръката на всеки от нас нужния компас за бъдещето и сочи правилната посока. 2-3-и са силните ви дни. На 2-и е вероятно да поставите своите ултиматуми и да изкажете претенциите си. Съветът към другите е да не застават на пътя ви. Очертават се мъчителни моменти. На 3-и предстоят преустройства, които слагат край на изчаквателната политика. Започвате градежа на нещо ново и значимо в живота си. В този ден никой не може да задържи старото, то просто си тръгва. Бъдещето вече чука на вратата с куфара на новите ви любови, отговорности и задачи. На 4-5-и ви предстоят тежки битки, не се отказайте от целите си. В събота за вас няма незначителни дела. Всичко предприето ще ви донесе ползи, а случващото се приемайте като избавление от грижите и заслужена награда за положените усилия. Ден за взимане на важни решния, които ще ви изкачат на по-висока степен на личностно развитие. На 30-и и 1-и задачите никнат като гъби. Ще се наложи да променяте в движение планове и намерения и да сте в услуга на околинте. Дайте всичко от себе си. Тези дни изискват доброволна жертва в името на семейната стабилност и професионалното осъвършенстване. Не гледайте повърхностно на случващото се. В живота ви влизат нови хора, идват промени, които трябва да се посрещнат адекватно. 2-и е ден на големите апетити, на агресивната конкуренция и на ударите под кръста. Работете самостоятелно, защитете територията си на влияние, но без да се обединявате със странични сили и фактори. Не се знае кой стои зад маските, които срещате. Проучвайте всеки документ. 3-и ви дава шанс за избор, за промени и инвентаризация. Заложете здрав фундамент за бъдщата си работа. Планирайте за следващите два дни сключване на нови договори. Добре е да се посети капацитет за съвет по въпросите, за които не сте компетентни. Някой ще дочака повишение, но в петък засегатите колеги няма да му простят. Около вас гъмжи от хора с претенции без покритие. Ограничете контактите. Навлизате в период на остри сблъсъци на интереси и позиции. В събота ще се случват събития очертаващи нови хоризонти на развитие. Всеки старт ще е успешен, не се страхувайте от промените. Плутон от вашия знак тръгва директно в неделния ден. Това е планета свързана с прераждането, с птицата Феникс, с възможноста да се започне отначало, да се изтупаме то прахта на неуспехите в миналото и отново да тръгнем напред. 1-и ни е даден за размисъл, за проучване, за преценка на една или друга работа и дейност, които да развиваме в бъдеще. Добре подготвените ще успеят, а тези които не си мръднат пръста ще бъдат наказани с понижение в работата или с друго неприятно кармично събитие на 2-3-и. На 2-и предстоят удари под кръста, неприятности които ще покажат основните ви проблеми и враговете, с които трябва да се справите. Някой ще трябва да се справи и със страховете си, за да може още на 3-и да започне с промените. Не се опитвайте да задържате статуквото, светът върви напред, дори и в моменти, когато виждаме, че нещо регресира. На 4-и ще получите някакво просветление, а и заслужена награда ще дойде. В петък ви предстоят неприятни разговори, които е по-добре да избегнете и по възможност да насрочите за следващите два дни. Чака ви изключително успешен и творчески уикенд. Животът ви ще тръгне в ново направление.   Предстои труден преход за родените в третата декада. Съботният ден изисква себеотрицание и усилия, за да се направят полезни за бъдещето промени. Пътят ви е като бягане с препятствия, може да поставите личен рекорд. Вечерта ще ви донесе омиротворение. Концентрирайте се преди да заспите над проблемите си и в неделя ще се събудите с гениално прозрение или решение. 30-и е свързан с колесницата на победата, с приятни и важни пътувания, със срещи, на които ще доминирате и ще привличате нови партньори. Дава се клетва за ярност, младите се обвързват, старите отново се намират и си прощават. Ден на вашият личен триумф, дано го постигнете. 1-и е ден за разкриване на тайни и търсене на нови информации. Нищо да не се предприема без щателно проучване на изисквания, документи и материални ресурси. На 2-и задържайте дори и дъха си, не предприемайте рискови действия и не се намесвайте в играта на другите. Всичко, което направите сами без чуждо вмешателство ще носи ползи, а работата, до която допуснете станични хора ще зацикли. Такова ще е положението и в любовта. Не оставайте любимите сами, пътувайте заедно. 3-и изисква нов подход в променената ситуация. Нищо важно да не се отлага за 4-и, когато е време да се приключва, а не да се започва. В петък ви чакат проблеми, вземете отпуск. В събота лесно се отхвърлят съмненията и лесно се взима решение, което може да промени живота и отношенията ви с партньори. Ден за гладуване и духовно прозрение. Да не се напрягат очите. Екстрасенси да не лекуват, ще се изтощят прекалено. Вечерта си поръчайте сън-прогноза. В неделя бъдете внимателни, спазайте правилата. Всички бързат, изискват от вас внимание, енергия и пари. Трудно ще намерите време за себе си и за своите нужди. Ще се наложи да правите жертви. Някой ще реши да прехвърли имотите на децата. За вас 30-и е денят на доброволната жертва, а 1-и е денят на алтруиста, на учителя, на човека решил да се посвети и да работи за другите. Добре е да се включите в нова обучаваща и преквалифицираща програма. Каквото научите и проучите в понеделник ще ви влезе в работа. И изведнъж на 2-3-и ставате борбени и конкурентоспособни, участвате в тежки изпити и конкурси и печелите, когато другите губят. Не се давайте без бой. Не забравяйте, че на 2-и на никого няма да бъдат направени компромиси. Битката ще е тежка, но вие ще издържите и на 3-и ще започнете генерални ремонти и реформи в живота си. 4-и е ден за постигане на крайни цели, за приключване и предаване на проекти. 5-и изисква разговори на четири очи. Венера тръгва ретроградно, а това ще ни върне към стари връзки или новите ще зациклят и ще се нуждаят от ремонт.", "date": "2018.09.29", "title": "Седмичен хороскоп за 29 септември – 5 октомври"}
{"url": "https://www.monitor.bg:443/bg/a/view/zlatna-esen-shte-ni-radva-v-nachaloto-na-oktomvri-145544", "text": "След лекото захлаждане в отминалите дни, времето отново се затопля. Октомври идва със златна есен - ще ни радва повече слънце, отколкото да ни плашат вятър и дъжд. В събота над крайните южни и югоизточни райони на страната е възможно да има повече облаци, вероятно на места слабо ще превали. Явленията обаче няма да развалят усещането за топла есен. В началото на следващата седмица по Черноморието, главно в понеделник, ще е по-мрачно, а във вторник и в нощта срещу сряда вятърът от северозапад ще се усили, особено в Дунавската равнина. Не се очакват обаче съществени валежи, температурите ще останат сравнително високи. Според британските синоптични модели до края на следващата седмица времето ще остане стабилно, предимно слънчево и с дневни температури от 15 до 20, 22 градуса. По-сериозно влошаване на времето се очаква едва след 8-9 октомври.", "date": "2018.09.29", "title": "Златна есен ще ни радва в началото на октомври"}
{"url": "https://www.monitor.bg:443/bg/a/view/svetovnoizvestnijat-ruski-dramaturg-nikolaj-koljada-teatyryt-e-predi-vsichko-matematika-145491", "text": "Цената е това, че в определен момент ти трябва да настъпиш езика си, да не се саморазрушаваш и да се спреш, за да имаш възможност в следващ момент да направиш крачка напред. Мисля, че сега в театъра всичко е възможно, всичко, което искаш, може да се прави свободно. Е, не смей да говориш лошо за майка си, за баща си, за родината си – просто не е човешко, не е по християнски, съвсем просто е. В останалото си абсолютно свободен – както казват, прави каквото трябва, пък да става каквото ще. Аз съм щастлив, че преди 14-15 години организирах свой театър и престанах да работя в държавен. А 10 години бях в държавен театър и помня, че панталоните на коленете ми се протриха да вися всеки ден в кабинета на директора и да го увещавам: „Моля ви, дайте ми това, моля ви, дайте ми онова...“ и отговорът все беше „Не! Не! Не!“. И аз се мъчех и мъчех. Когато поставях „Ромео и Жулиета“, разпределих в ролята на Ромео един много дребничък артист, а за Жулиета избрах една много висока актриса. Не бяха „сладка“ двойка. И директорът ме извика да давам обяснения защо съм взел тези актьори. Защото са добри артисти, казвам. „Но трябва да са красиви!“. А кой е казал, че трябва да са красиви?! Там става дума за любов, а не за външен блясък. Те наистина бяха забележителни артисти, в една от сцените тя го носеше на ръце като малко момче, като своето неродено дете. Беше толкова трогателно, че цялата зала плачеше. А през всичкото това време директорът даваше указания, че така не бива. Откъде знаете как е било? За моя художествен свят това е нужно и е тъпо да зависиш от някой директор или главен режисьор глупак. Дойде ми до гуша и слава Богу, че оставих всичко това настрана. Сега съм абсолютно свободен да правя каквото си поискам. Много ми е трудно, но съм щастлив човек, защото си имам свой екип. Навярно да, но не съвсем. Както казваше Карл Маркс, да живееш в общество и в същото време да си свободен от обществото, не бива. Запомнил съм го, нали някога изучавахме марксистко-ленинска философия. Ще ви отговоря много цинично: аз пиша, когато погледна в кредитната си карта и видя, че има малко пари в банковата сметка. А тъй като не умея да изкарвам пари по никакъв друг начин, освен да пиша пиеси, да режисирам и преподавам, като видя, че парите са намалели, сядам и пиша нова пиеса, за да изкарам пари. Може да не звучи добре, но веднъж четох, че и Чехов е правел същото – писал е много, за да има някакви приходи. Като и Достоевски. Това е, което умея – друго не умея. Ако трябва да чакам вдъхновението кога ще дойде... Не, аз живея без вдъхновение, живея цинично. От 15-годишен съм в театъра, познавам го като 5-те си пръста и знам, че пиесата е преди всичко математика. Не е онова, което да те удари по главата внезапно. То е изчисляване на реакцията на публиката, психологията на зрителите – тук ще направя нещо, че те да се събудят, тук ще им натисна клепачите да заплачат, а тук ще ги погъделичкам, за да се засмеят и да не заспиват повече. Тези изчисления са необходими, без тях никак не може и аз на това уча и моите студенти. Драматургията не е проза, която да се лее, лее и ти да заспиш на петата страница с книгата в ръце. Пиесата трябва да държи в напрежение всички 300-400 души в залата, където всеки играе своя спектакъл в главата си. Ние играем на сцената един спектакъл, а в зрителната зала се играят още 300-400 спектакъла – всеки присъстващ си има своите асоциации и мисли. Аз като драматург трябва да се съобразявам с това, през цялото време да го помня. И общо-взето успявам, не мога да си кривя душата и да кажа, че кой знае колко се напрягам с това. Напротив – весело, леко и радостно ми е. Не следя къде се играят моите пиеси, защото просто нямам време за това, а и не мисля, че е нужно. Пак ще го кажа цинично: мен най-много от всичко ме вълнува сумата, хонорарът – ще платят ли или няма да платят. И все пак навярно най-много ме разбират и усещат в славянските страни, с които имаме близка душа и сходни проблеми – в Полша, Словения... Поставяли са ме в Германия, Франция, Англия, Америка... Но най-доволен съм от спектаклите по мои пиеси в моя театър в Екатеринбург, тоест от това, което аз сам съм направил, макар че в Русия знаменити режисьори са работили по моите текстове – Сергей Арцибашев, Валерий Фокин, Леонид Хейфец... Навярно аз най-добре разбирам себе си (смее се). Няма нужда да търся далеч от Екатеринбург, трябва просто да мина по трамвайните спирки в града и всичко ще намеря. Достатъчно ми е само да изляза на улицата и да видя някого, за да разбера веднага накъде се е запътил, колко пари има в портмонето, какви са мебелите в дома му... Какво е драматургът? Наблюдаващ човек. Трябва просто да гледам, да си отварям очите. Тук, в София, даже отидох да разгледам пазара, казах си – това е истинската България, нормалният човешки живот. Обичам обикновените хора, обичам да пиша за тях, защото любовта към унижените и оскърбените винаги е била в традициите на нашата литература. Аз самият съм от обикновено селско семейство. Както казва Достоевски, „Всички сме излезли изпод шинела на Гогол“. И аз се опитвам да следвам традицията на великата руска литература от ХІХ век, може би по друг, свой начин, но се опитвам... Темите са все същите – малкият човек, който търси място под слънцето и все не може да го намери. Не може да намери топлата страна на печката и не може да намери дори самата печка. Гони щастието и не може да го стигне. Цял живот и аз пиша за това. Не мога другояче, за съжаление или за щастие. Трябва да кажа, че в последните 20-25 години руската драматургия е на много високо ниво. Може би и моята уралска школа е изиграла своята роля. Аз все подтиквам младите: пишете за това, което вас ви вълнува и безпокои. И тези пиеси започнаха да човъркат хората не само в Русия, но и зад граница. „Пластилин“ (с национални награди „Антибукър“, „Дебют“, както и с литературно отличие от британския „Ивнинг стандарт“ - б.а.) на Василий Сигарев е преведена на много езици, оказва се, че е поставяна и в България. Първият, който прочете тази пиеса, бях аз през 2001 г., но той ми я изпрати със заглавие „Падение на невинността“. Прочетох я, казах си „О, Боже“, задрасках само заглавието, вместо него сложих образното „Пластилин“ и му позвъних: „Вася, ти си написал пиесата на своя живот, можеш вече да умираш“. А той ми отвърна: „Ще поживея още...“. Тогава Вася живееше в Нижний Тагил (Свердловска област в Урал), а сега живее на 50 м от Червения площад. А „Пластилин“ стана нещо като манифест на новата вълна. Днешната руска драматургия е в подем, пишат се страшно много пиеси, има много конкурси – аз провеждам „Евразия“, има още „Действащи лица“, „Ремарки“, фестивал-конкурс „Любимов“... Изпраща им се огромно количество пиеси, на мен тази година ми изпратиха към 250, всичко прочетох и избрах най-добрите. Чувам, че у вас почти няма нова драматургия – значи няма мотори, които да я задвижат, театрите се боят да експериментират. Жалко и печално е това, защото написаната пиеса не трябва да отлежава в чекмеджето на бюрото, а непременно да се постави, да се изпробва, дори да има грешки и провали. Аз сам себе си наричам „Слънцето на руската драматургия“, съкратено Се Ре Де. Издадох няколко свои книги със собствени средства и на титулната страница с красив шрифт е написано „СРД“. Хората си мислят, че това е нещо като Съюз на театралните деятели, не знаят, че е моя шега. А всъщност аз дори не съм „Луната на казахската поезия“ (смее се). Когато се сравниш със стоящите на рафта Чехов, Толстой и Достоевски, се чувстваш толкова дребен и малък, да си кажем истината. Лично за себе си ще кажа, че съм щастлив, задето съм селски син от глухата провинция в Казахстан. В 1973 г. дойдох в града – в Екатеринбург, в Свердловск, и се заех с театър, който ми донесе велико, немислимо щастие. Всяка сутрин, когато се събуждам, усещането ми е че в кревата лежи малка купчинка пясък – това съм аз. Трябва да се стегна и да стана, да се „събера“. Вече съм стар – гърбът боли, кракът боли, ръката боли, всичко боли.... Но като отида в 1 часа на репетиция в театъра – музика звучи, наляво-надясно, насам-натам, ла-ла-ла – и вече нищо не боли и всичко е прекрасно, и всичко е радостно! Всеки ден преживявам такава невероятна радост. Не зная дали, ако бях учител, тракторист или някакъв друг, бих живял с такава радост. Просто не знам. Затова благодаря на Бог, че ми е подарил такава съдба. А кое е по-важно – животът или изкуството? При мен някак си те вървят заедно и всичко е прекрасно. Слава на теб, Господи, аз съм щастлив човек. Абсолютно щастлив. * Роден е на 4 декември 1957 г. в с. Пресногорковка, днешен Казахстан * Учил е в Театралното училище в Свердловск * Автор е на 130 пиеси, 90 от които са поставяни в Русия и по света – САЩ, Германия, Англия, Франция, Италия, Македония, България, Австралия... * От 1994 г. организира в Екатеринбург, където живее и работи, ежегоден международен фестивал „Коляда-Plays“ само с негови творби * През 2001 г. официално регистрира собствения си „Коляда Театър“ * Коляда бе в София като патрон на новото театрално сдружение „СПАМ Студиос“ и премиерата на „Кокошка“ - спектакъл по негови и на Чехов текстове * У нас са поставяни пиесите му „Прашка“, „Мърлин Мърло“, „Родилно петно“ и др.", "date": "2018.09.29", "title": "Световноизвестният руски драматург Николай Коляда:   Театърът е преди всичко математика"}
