{"url": "http://www.monitor.bg/a/view/32206-%D0%92%D0%90%D0%A1-%D1%81-%D0%B3%D0%BB%D0%B0%D1%81-%D0%B4%D0%BE-%D0%B4%D0%B2%D0%B5-%D1%81%D0%B5%D0%B4%D0%BC%D0%B8%D1%86%D0%B8/", "text": "\n                    До две седмици Върховният административен съд (ВАС) ще има говорител, който ще обяснява делата с обществен интерес, съобщи пред Канал 3 председателят на съда Георги Чолаков.\n\nГоворителят ще е съдия, а не зам.-председател на съда, но все още не съм решил кой ще е той, обясни Чолаков. Той все още обмисля възможността за официален приемен ден и е категоричен, че няма да приема страни по дела или адвокати, а само желаещи да говорят с него във връзка с проблеми в организацията на работа във ВАС. Чолаков даде пример с гражданин, който му се оплакал, че няма достъп до дело.\n\n„Има добри политики във Висшия съдебен съвет, които се провеждат по отношение на цялата магистратска общност. Ние сме колеги, които трябва да си изпълняват служебните задължения, както повелява законът“, каза още Чолаков. Той напомни за сезирането на Конституционния съд от ВАС за тълкуване дали актовете на министрите и МС да се гледат като първа инстанция от ВАС, както е в момента, или като втора.\n                    ", "date": "2018.03.11", "title": "ВАС с глас до две седмици"}
{"url": "http://www.monitor.bg/a/view/68090-%D0%92%D0%B0%D1%80%D0%BD%D0%B0-%D0%BF%D0%BE%D1%87%D0%B5%D1%82%D0%B5-%D0%94%D0%B5%D0%BD%D1%8F-%D0%BD%D0%B0-%D0%B6%D0%B5%D1%80%D1%82%D0%B2%D0%B8%D1%82%D0%B5-%D0%BE%D1%82-%D0%A5%D0%BE%D0%BB%D0%BE%D0%BA%D0%BE%D1%81%D1%82%D0%B0/", "text": "\n                    Варна почете Деня на жертвите от Холокоста и 75 години от спасяването на българските евреи.\n\nМестната общественост поднесе венци и цветя пред паметника „Шофар“ в центъра на града, като сред варненци бяха кмета Иван Портних, областния управител Стоян Пасев и командира на ВМС, контрадмирал Митко Петев. Събитието уважиха много семейства с еврейски произход и техни близки и приятели, както и почетният консул на Израел във Варна, проф. Красимир Методиев, зам.-кметът Пейчо Пейчев, представители на Варненската и Великопреславкска митрополия. Тържеството бе организирано от Регионалната организация на евреите „Шалом“ във Варна. Нейният председател Олег Калдерон произнесе слово, в което изрази благодарност към българския народ и неговата толерантност към еврейската общност. През 1943 г. със своя забележителен държавнически акт България спасява от депортация в хитлеристките концентрационни лагери всички свои 48 000 поданици от еврейски произход и това й отрежда почетно място в световната история. Морският град отбеляза 75-годишнината и с голям концерт - благодарност „Тода раба“ на 4 еврейски езика (ладино, иврит, идиш и арамейски-древният език, на който е говорил Христос) с участието на Даниела Димова – сопран, Жанета Бенун – пиано и Красимир Щерев – цигулка. В програмата на концерта бяха включени еврейски и български песни, както и инструментални пиеси от Жул Леви, Николай Кауфман, Мануел Моранте, Морис Равел, Офер Бен Амос, Панчо Владигеров, Марин Големинов и др. Произведенията, обработени от Жул Леви, са подарени лично от композитора на Жанета Бенун – Николаева. Концертът започна с „Каддиш” (молитва, която синът чете на гроба на баща си) от Морис Равел. Специално място бе отредено и на музиката от известния филм на Стивън Спилбърг „Списъкът на Шиндлер”, пресъздаващ историята на над 1 000 евреи, спасени от бизнесмена Оскар Шиндлер по време на Втората световна война.\n                    ", "date": "2018.03.11", "title": "Варна почете Деня на жертвите от Холокоста"}
{"url": "http://www.monitor.bg/a/view/10302-%D0%A1%D0%BF%D0%B8%D0%BF%D0%B0%D1%85%D0%B0-%D0%BA%D0%B0%D0%BC%D0%B8%D0%BE%D0%BD%D0%B8-%D0%B8%D0%B7%D1%81%D0%B8%D0%BF%D0%B0%D0%BB%D0%B8-%D0%B1%D0%BE%D0%BA%D0%BB%D1%83%D1%86%D0%B8-%D0%B2-%D0%B3%D0%BE%D1%80%D1%81%D0%BA%D0%B0-%D0%BF%D0%BB%D0%BE%D1%89-%D0%B8-%D0%B4%D0%BE-%D0%B2%D0%BE%D0%B4%D0%BE%D0%B4%D0%B0%D0%B9%D0%BD%D0%B0-%D0%B7%D0%BE%D0%BD%D0%B0/", "text": "\n                    Два камиона са иззети, а шофьорите им са били задържани в полицейския арест в Панагюрище за това, че са изсипали скална маса и отпадъци в горска площ и близо до вододайна зона. Това съобщи говорителят на пазарджишката Областна дирекция на МВР Мирослав Стоянов. Сигналът е бил подаден в неделя сутринта, че в горски територии в землището на Стрелча два камиона изсипват боклуци и камъни. Полицаи от Районното полицейско управление в Панагюрище, полицейския участък в Стрелча съвместно с лесничеи от Държавното горско стопанство в Панагюрище реагираха на сигнала за неправомерното депониране на отпадни продукти и скална маса в горски площи. Екипите отишли в района на рудник „Мали Кланидял”, където се извършва добив на пегматит. Там са засечени два камиона, които изсипват отпадъци от обработката на скалната маса. Това се случва извън контурите на мястото, където може да се извършва тази дейност съгласно концесионния договор. Извършено е замерване с помощта на GPS –система и е установено, че отпадъците се депонирали в горска територия, намираща се в непосредствена близост и до вододайната зона на Стрелча. На мястото е извършен оглед от дежурна група при РУ-Панагюрище под ръководството на разследващ полицай. Двамата водачи на товарните автомобили са задържани за срок от 24 часа, а возилата са иззети. Случая незабавно е докладван и съгласуван с дежурен прокурор от Районната прокуратура в средногорския град. Подадена е информация и към РИОСВ-Пазарджик. Работата по изясняване на случая продължава, води се дознание за извършено престъпление по чл.236 от НК.    \n\n \n                    ", "date": "2018.03.11", "title": "Спипаха камиони, изсипали боклуци в горска площ и до вододайна зона"}
{"url": "http://www.monitor.bg/a/view/35079-%D0%A1%D1%8A%D0%BE%D1%82%D0%BD%D0%BE%D1%88%D0%B5%D0%BD%D0%B8%D0%B5%D1%82%D0%BE-%D1%83%D1%87%D0%B5%D0%BD%D0%B8%D0%B5-%D0%B8-%D0%BF%D1%80%D0%B0%D0%BA%D1%82%D0%B8%D0%BA%D0%B0-60-%D0%BD%D0%B0-40/", "text": "Възпитанието на децата основна тема в следващата една година\n                    „Променяме учебните програми. Съотношението между учебен материал и упражнения, в това число упражнения, свързани с технически средства, игри, се променя – става 60 на 40.“ Това каза образователният министър Красимир Вълчев в ефира на БНР. Той отбеляза, че през последните години се разширяват дейностите по интереси. Тази политика става устойчива, а от следващия бюджет ще бъдат предвидени средства за това. „Опитваме се да отворим образователните институции за партньорства с максимален брой институции – както културни, така и работодатели, каза още Вълчев. - Децата да посетят предприятие, да видят как се случва един процес в реалния сектор, за да ги мотивираме в по-голяма степен да се включат в професионалното образование“.Вълчев изтъкна, че възпитанието на децата ще бъде една от основните ни теми в следващата една година. За целта се разработва стратегия за възпитателната работа. Това ще бъде документ, съдържащ политики, предложения за политики и дейности по отношение на подобряването на възпитателната работа. „Ще използваме този документ и за това да проведем разговор за това какво искаме, как да възпитаваме децата си, каза той. Като родител искам от образователната система детето ми освен да получи максимума на образователните си възможности, но и системата да го направи добър човек, дори с цената на повече дисциплина и рестрикции. Трябва да възпитаваме децата в толерантност, уважение, дисциплина, трудолюбие. Всичко това се опитваме да го вплетем в учебните програми“, отбеляза Вълчев.Просветният министър за пореден път подчерта, че ще има голям недостиг на работна сила във всички сфери на обществения и икономическия живот: „Тези, които ще навлязат в работната сила, са малко над 60% от тези, които предстои да навлязат в пенсионна възраст. Критично важно е в образователната система да преодолеем този недостиг“.Вълчев добави, че недостигът на учители е налице в много страни. \"Младите хора са много по-малко склонни да се включат в професии, които са по-предсказуеми и еднообразни, каза той и добави, че все повече учителската професия ще разчита и на хора, които няма да работят по 40 години в образователната система. След 10-15 години ще имаме най-голям недостиг, смята министърът. По думите му е много важно да има политически консенсус да се поддържа учителската заплата над средната за страната. Образователната система трябва да бъде по-силна, по-динамична, трябва да е по-модерна и в същото време и консервативна\", категоричен бе Вълчев. По думите му учебният материал и методите на преподаване трябва да бъдат такива, че в по-голяма степен да направят образованието привлекателно. В същото време доброто училище трябва да ангажира децата, добави той и подчерта, че близо 22 хил. деца са включени допълнително в образователната система. Около 1200 обаче са отпаднали вторично. „Координираните усилия на институциите са без алтернатива. Смея да твърдя, че те в момента дават този резултат“, посочи Вълчев.Просветният министър каза още, че тази година няма да има промени в организацията на матурите.\n\n\n                    ", "date": "2018.03.11", "title": "Съотношението учение и практика - 60 на 40"}
{"url": "http://www.monitor.bg/a/view/1306-%D0%9E%D1%80%D1%8A%D0%B6%D0%B5%D0%B9%D0%BD%D0%B0-%D1%84%D0%B8%D1%80%D0%BC%D0%B0-%D0%B5-%D1%80%D0%B5%D0%B3%D0%B8%D1%81%D1%82%D1%80%D0%B8%D1%80%D0%B0%D0%BD%D0%B0-%D0%BD%D0%B0-%D0%B0%D0%B4%D1%80%D0%B5%D1%81%D0%B0-%D0%BD%D0%B0-%D0%91%D0%A7%D0%9A/", "text": "\n                    Оръжейна фирма е регистрирана и има офиси в централата на една от най-влиятелните хуманитарни организации у нас - Българския червен кръст, съобщи Нова ТВ. БЧК съжителства с оръжейната фирма от момента, в който става собственик на сградата в столичния квартал „Лозенец”. На четвъртия етаж, където се намира оръжейната фирмата, няма табела. Адресът фигурира и в официалната регистрация на дружеството.В същото време от договори за наем, регистрирани в Агенцията по вписванията, става ясно, че евентуални отношения на хуманитарната организация с оръжейна фирма биха представлявали риск за имиджа и репутацията на БЧК.Правилата на Международния комитет на Червения кръст са категорични: комитетът нито търси, нито приема подкрепа от компании, произвеждащи или търгуващи с оръжие. Организацията е основоположник на международното хуманитарно право.От Международната федерация на Червения кръст, към която принадлежи и БЧК, не пожелаха да коментират казуса.Пред Нова телевизия председателят на организацията Христо Григоров обясни, че за БЧК нямало значение на каква компания отдава офиси под наем.„Нас ни интересува финансовият ресурс, който получаваме. Този финансов ресурс – казвам, го връщаме\", заяви Григоров. От организацията са отказали да предоставят на телевизията договора за наем, не са казали и за какво се използват приходите от него.За „Монитор“ Григоров посочи, че в сградата на БЧК офис от 7 стаи има мажоритарният собственик на консорциум, който има и оръжеен бизнес, но точно този вид бизнес не се ръководи от този адрес. Той уточни, че месечният наем е за близо 6000 лева, като посочи, че наемателят е бил в сградата, когато тя е била предосктавена на чер венокръстката организация от правителството на Иван Костов и, както и други фирми, настанени там към оинзи момент, е останал наемател по силата на „джентълменско споразумение“. \n\n\n                    ", "date": "2018.03.11", "title": "Оръжейна фирма регистрирана на адреса на БЧК"}
{"url": "http://www.monitor.bg/a/view/70505-%D0%93%D0%BE%D0%BB%D0%BE-%D0%BC%D0%BE%D0%BC%D0%B8%D1%87%D0%B5-%D1%88%D0%BE%D0%BA%D0%B8%D1%80%D0%B0-%D0%B1%D1%83%D1%80%D0%B3%D0%B0%D0%B7%D0%BB%D0%B8%D0%B8/", "text": "\n                    Чисто голо и босо момиче втрещи минувачите в центъра на Бургас. То отишло до контейнери за смет в района на блок 1, известен като „Вардар“, за да потърси дрехи, с които да се наметне. Шокирани очевидци се опитали да помогнат на момичето, чиято видима възраст била колко 16 години, но то отказало, съобщи burgasinfo.com.\n\n„Държанието му не беше особено адекватно. Бързаше много, за да открие с какво да се загърне. Не каза къде са й дрехите и дали е претърпяла някакъв инцидент. На пръв поглед не се виждаше да има сериозни рани. Откри бяла риза в казана, имаше и чаршафи, с които да се завие“, разказали за поредния подобен случай минувачи, по чиито думи момичето не говорело особено свързано.\n\nПреди броени дни жена се натъкна на потресаваща гледка в пернишки клон на банка. „Влизаш в банка, да извършиш плащане и виждаш чисто гол мъж, който „развява“ своите атрибути, пред погледа на 20 човека и 4 малки деца. Охраната се появи след 10 минути“, разказа шокираната перничанка. И допълни: „Явно човекът е решил да поздрави всички жени, по случай деня на жената. Що за безумие…. Що за държава и морал. Няма контрол, няма граници… Всичко това се случва в банкова институция. Изводите, може да си направите вие!“.\n                    ", "date": "2018.03.11", "title": "Голо момиче шокира бургазлии"}
{"url": "http://www.monitor.bg/a/view/11504-%D0%A0%D0%B5%D1%84%D0%BE%D1%80%D0%BC%D0%B0%D1%82%D0%BE%D1%80%D1%81%D0%BA%D0%B8%D1%8F%D1%82-%D0%B1%D0%BB%D0%BE%D0%BA-%D0%BF%D1%80%D0%B5%D0%B4-%D1%80%D0%B0%D0%B7%D0%BF%D0%B0%D0%B4-%D0%BF%D0%B0%D1%80%D1%82%D0%B8%D1%8F%D1%82%D0%B0-%D0%BD%D0%B0-%D0%9A%D1%83%D0%BD%D0%B5%D0%B2%D0%B0-%D0%BF%D0%BB%D0%B0%D1%88%D0%B8-%D1%81-%D0%BD%D0%B0%D0%BF%D1%83%D1%81%D0%BA%D0%B0%D0%BD%D0%B5/", "text": "\n                    Монитор Реформаторскят блок е пред окончателен разпад, след като „Движение България на гражданите“ (ДБГ) обяви, че замразява членството си в блока. Формацията на бившия вицепремиер Меглена Кунева, която в момента се оглавява от нейният заместник Димитър Делчев е взела това решение на заседание на Националния съвет, което се проведе в Хисаря.\n\nХората на Кунева дори дават ултиматум от 1 месец на останалите партии в блока да демонстрират повече опозиционност, иначе от ДБГ ще напуснат дясната коалиция. В позицията си от ДБГ посочват, че страната ни има нужда от силна демократична общност, която да се противопостави на ГЕРБ. От партията искат по-голяма категоричност от своите партньори в РБ по няколко въпроса, сред които е и искането за незабавна оставка на премиера Бойко Борисов и искане за предсрочен вот. От ДБГ са се подразнили от срещата преди дни на представители от РБ - Божидар Лукарски, който все още оглавява СДС, Петър Москов и Димитър Бъчваров с вицепремиера Валери Симеонов, на която те обсъждали промени в закона за енергетиката. Ако ДБГ напусне РБ, то в него ще останат само остават СДС и БНД, след като в края на 2017 година от него се отцепи БЗНС на бившия военен министър Николай Ненков. В последствие той се присъедини към т.нар. манифест за Европа на отрочето на Командира ДСБ, оглавяваната от куклата на конци на олигархията Христо Иванов „Да(й), България“, ДЕОС и „Зелените“. Дали това ще направят и хората на Кунева, тепърва ще стане ясно.\n                    ", "date": "2018.03.11", "title": "Реформаторският блок пред разпад, партията на Кунева плаши с напускане"}
{"url": "http://www.monitor.bg/a/view/57747-%D0%9C%D0%B8%D0%BD%D0%B8%D1%81%D1%82%D1%8A%D1%80%D1%8A%D1%82-%D0%B7%D0%B0-%D0%B5%D0%B2%D1%80%D0%BE%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%97%D0%B0%D0%BF%D0%B0%D0%B4%D0%BD%D0%B8%D1%82%D0%B5-%D0%91%D0%B0%D0%BB%D0%BA%D0%B0%D0%BD%D0%B8-%D1%82%D1%80%D1%8F%D0%B1%D0%B2%D0%B0-%D0%B4%D0%B0-%D1%81%D0%B2%D1%8A%D1%80%D1%88%D0%B0%D1%82-%D0%BC%D0%BD%D0%BE%D0%B3%D0%BE-%D1%80%D0%B0%D0%B1%D0%BE%D1%82%D0%B0-%D0%BF%D1%80%D0%B5%D0%B4%D0%B8-%D0%B4%D0%B0-%D1%81%D0%B5-%D0%BF%D1%80%D0%B8%D1%81%D1%8A%D0%B5%D0%B4%D0%B8%D0%BD%D1%8F%D1%82-%D0%BA%D1%8A%D0%BC-%D0%95%D0%A1/", "text": "\n                    \"За наш беше приоритет да върнем Западните Балкани като тема и ги върнахме на дневен ред в Европа, което е успех за нашето председателство. Не сме ги залъгвали, че влизат в ЕС, но те самите трябва да свършат много работа, за да влязат.“. Това заяви в ефира на БНТ министърът за БГ председателството на ЕС Лиляна Павлова. По думите й начело на Съвета на ЕС страната ни е успяла да обедини ЕП по темата за интеграцията на страните от региона.\n\nСпоред Павлова тези държави имат ресурс да се развиват. „Там има млади хора, работна ръка, иновации и технологии“, каза тя и добави: „Най-вече говорим за мир и сигурност.\",\n„Ако не изградим добра свързаност между нашите държави и Европа това значи, че икономически ще пострадаме“, предупреди Павлова.\n\nТя коментира и отношенията с Анкара. \"Отношенията с Турция са изключително важни. Имаме нулев натиск на външната ни граница с Турция. Съседката ни е партньор и като част от НАТО, в енергетиката, икономиката и сигурността\", посочи Павлова.\nТя постави висока оценка на работата по европредседателството. \"Не е хубаво сама да се хваля, но получаваме статистика. Спрямо тези месеци имаме нарастване на позитивни новини за работата, която се върши. Имаме ясно организирани приоритети“, подчерта министърът. И добави: „Работим активно и с пълна пара по европредседателството. В София минаха почти 100 срещи, както и много заседания в Брюксел. За мен радостното и важното са оценките. Не е важно как ние се оценяваме, а как ни оценяват. Европредседателството върви ефективно, оценките са добри. Може би леко ни подценяваха, но ние надминахме някой очаквания.“.\n                    ", "date": "2018.03.11", "title": "Министърът за европредседателството: Западните Балкани трябва да свършат много работа преди да се присъединят към ЕС"}
{"url": "http://www.monitor.bg/a/view/13965-%D0%94%D0%B5%D1%81%D0%B5%D1%82%D0%BA%D0%B8-%D0%BA%D1%8A%D1%89%D0%B8-%D0%B7%D0%B0-%D0%B3%D0%BE%D1%81%D1%82%D0%B8-%D0%BD%D0%B8%D0%BA%D0%BD%D0%B0%D1%82-%D0%BA%D1%80%D0%B0%D0%B9-%D0%A0%D0%B0%D0%B7%D0%BB%D0%BE%D0%B3/", "text": "\n                    От година-две край Разлог никват къщи за гости за отдих на туристите, които са вече десетки на брой. Засилен е интересът към този вид туризъм, като инвеститорите не са само българи, но и руснаци, и англичани. Доста от малките хотелчета са между Банско – село Баня, както и между Разлог и село Баня. Там се намира местността Бойков рид, където интересът е най-голям.Община Разлог почти всеки ден одобрява Подробни устройствени плана/ПУП/ за строителство на нови къщи за гости в района. Изменят се планове за регулацията на поземлени имоти. Община Разлог е поставила категорични условия към инвеститорите максималната височина на къщата да е 10 метра височина, плътността - до 30% от парцела, а останалата аст да бъде в зеленина. Изхождайки от близоста със село Баня, където има лековити топли минерални извори в някои от базите за отдих ще бъдат направени и модерни СПА центрове. Интересът на инвеститори към тези места е оправдан, тъй като те са облагородени – има ток, вода и канализация. Наблизо са ски зона „Кулиното” и модерният голф комплекс, а ски центърът на Банско е на 5-6 километра: „Нашата стратегия е да не позволим никъде в населените места презастрояване. Внимателно преценяваме всяко едно инвестиционно намерение. Следим спазването на всички параметри по строителството, за да не допуснем отклонение в нормите\", уточни кметът на Разлог Красимир Герчев.\n\n\n                    ", "date": "2018.03.11", "title": "Десетки къщи за гости никнат край Разлог"}
{"url": "http://www.monitor.bg/a/view/79453-%D0%91%D1%8A%D0%BB%D0%B3%D0%B0%D1%80%D0%B8%D0%BD-%D0%B8%D0%B7%D0%BD%D0%B0%D1%81%D0%B8%D0%BB%D0%B2%D0%B0%D0%BB-3-%D0%B3%D0%BE%D0%B4%D0%B8%D0%BD%D0%B8-%D0%BD%D0%B5%D0%B2%D1%80%D1%8A%D1%81%D1%82%D0%BD%D0%B0%D1%82%D0%B0-%D1%81%D0%B8-%D0%BF%D0%BB%D0%B5%D0%BC%D0%B5%D0%BD%D0%BD%D0%B8%D1%86%D0%B0-%D0%BD%D0%B0-%D0%BE%D1%81%D1%82%D1%80%D0%BE%D0%B2-%D0%9A%D1%80%D0%B8%D1%82/", "text": "\n                    След прокурорско нареждане, гръцката полиция публикува снимките на 30-годишен българин, който е обвинен, че е изнасилвал 12-годишната си племенница от 9-годишна възраст.\n\nСтава дума за Илия Златинов Палазов роден на 23.06.1988 година в България. Оплакването е направено лично от детето, което преди няколко дни, заедно с майка си са направили оплакване в полицията на град Ираклео на остров Крит, съобщи \"Български новини\".\nПубликуването на данните е съгласно съответната наредба на прокурора и има за цел да защитава общността, непълнолетните, уязвимите групи от населението и да улесни държавните наказания относно този вид престъпления.\n                    ", "date": "2018.03.11", "title": "Българин изнасилвал 3 години невръстната си племенница на остров Крит"}
{"url": "http://www.monitor.bg/a/view/87974-%D0%A3%D1%87%D0%B5%D0%BD%D0%B8%D0%BA-%D0%BE%D1%82-%D0%A0%D1%83%D1%81%D0%B5-%D1%81%D0%B5-%D0%B7%D0%B0%D1%81%D1%82%D1%80%D0%B5%D0%BB%D1%8F-%D1%81-%D0%BB%D0%BE%D0%B2%D0%BD%D0%B0-%D0%BF%D1%83%D1%88%D0%BA%D0%B0/", "text": "\n                    17-годишен ученик от Русе се е застрелял с ловна пушка навръх националния празник  Трети март, научи „Монитор“. Майки в затворена фейсбук група пишат, че е станал жертва на опасната онлайн игра „Син кит“.\n\n„Има наистина такъв случай, в момента работим по него. Разследват се всички възможни версии, но не мога да ви кажа нищо повече“, каза пред „Монитор“ директорът на Областната дирекция на полицията в Русе старши комисар Теодор Атанасов.\n\nСлед един месец Мартин Н., който е единствено дете на родителите си, е трябвало да навърши 18 години. Открит е от близките си да лежи прострелян с ловната пушка на баща си в семейния апартамент. Бил е ученик в 11 клас в Професионалната гимназия по електроника и електротехника „Апостол Арнаудов“ в Русе. След 7 клас бил приет в една от най-желаните специалности – в паралелката по системно програмиране. Ходил е на училище до 26 февруари, след което в Русе бе обявена дървена ваканция заради силния снеговалеж.\n\n„Съучениците му и преподавателите му не са забелязали да е имал странно поведение. В шок сме от случилото се, защото е нямало никакъв знак, че нещо го тормози. Имаше хубав успех, добро поведение... На тази възраст не вярвам причината да е в играта „Син кит“, може да е някоя нещастна любов, не знам...“, казва директорката на школото Надежда Русева.\n\nМайката на момчето е пуснала на 4 март есемес на класната, че синът й се е самоубил. След това от училището я търсили, но жената не отговаряла. Погребението е било на 7 март. От школото са уведомили Регионалното управление на образованието в Русе за трагедията с ученика.\n\n„Майки, темата е „Син кит“ – „Предизвикателства“, или както там е модерно в момента. Говорете с децата си, пазете ги, наблюдавайте ги, молете се дори, но ги пазете!“, апелира в затворената фейсбук група „Майките на София“ жена, която се представя с името Анна. Според нея на погребението на Мартин е станало ясно, че още три деца от Русе са посегнали на живота си заради играта „Син кит“. Те били горе-долу на същата възраст. „Полицията е иззела компютри, лаптопи, телефони и т.н. и в четирите случая и разследва за подобна причина“, пише жената. От МВР не пожелаха да коментират повече подробности по случая.\n                    ", "date": "2018.03.11", "title": "Ученик от Русе се  застреля с ловна пушка"}
{"url": "http://www.monitor.bg/a/view/22089-%D0%A2%D1%80%D1%8A%D0%BC%D0%BF-%D0%BF%D1%80%D0%B5%D0%B4%D0%BB%D0%B0%D0%B3%D0%B0-%D1%81%D0%B4%D0%B5%D0%BB%D0%BA%D0%B0-%D0%BD%D0%B0-%D0%95%D0%A1-%D0%B7%D0%B0-%D0%BC%D0%B8%D1%82%D0%B0%D1%82%D0%B0/", "text": "\n                    Президентът на САЩ Доналд Тръмп заяви, че ще спести на Европейския съюз митата върху стоманата и алуминия, ако ЕС се откаже от бариерите, които издига пред американските стоки, предаде Франс прес.Огласените от Тръмп мита от 25% върху вносната стомана и от 10% върху вноса на алуминий се оспорват от европейските и от други търговски партньори на САЩ като Япония.\"Европейският съюз, чудесни страни, които се отнасят зле със САЩ в търговията, се оплакват от митата върху стоманата и алуминия. Ако те се откажат от ужасните си пречки и мита върху американските стоки, ние ще се откажем от нашите. Ако ли не, ще въведем мита за колите и т.н. ЧЕСТНО!\", написа президентът на САЩ в Туитър.Европейците изразиха в събота разочарованието си пред постоянния търговски представител на САЩ Робърт Лайтхайзър, който беше в Брюксел за отдавна планирана среща с европейския комисар за търговията Сесилия Малмстрьом и японския министър на икономиката Хирошиге Секо. ЕС, както и Япония, иска да бъде освободена от американските мита. \"Дискусията беше откровена, но не получихме яснота за процедурата за освобождаване и следващата седмица разговорите ще продължат\", съобщи Малмстрьом в акаунта си в Туитър след срещата, продължила около четири часа.Митата трябва да влязат в сила до 15 дни. Тръмп освободи Канада и Мексико от тези мита и даде надежда, че има възможност да освободи и други съюзници.В събота Белият дом оповести, че Тръмп е обсъдил по телефона с френския президент Еманюел Макрон развитието със Северна Корея и новите американски вносни мита върху металите.Статистиката показва, че през миналата година страни от ЕС са изнеси около 5,5 милиона тона стомана за САЩ. През 2017 г. САЩ са купили 5 процента от японската стомана и едва 1,1 процента от китайската. Американският президент Доналд Тръмп каза, че според него Северна Корея вече иска да сключи мир, предаде Франс прес. \"Мисля, че искат да сключат мир. Мисля, че е време\", заяви президентът на политическа проява в Пенсилвания. Тръмп изрази доверие в ангажимента на севернокорейския режим да не изстрелва ракети до историческите преговори, които той ще има с лидера Ким Чен-ун. Американският президент каза, че е убеден, че срещата \"ще има огромен успех\" и ще е много ползотворна. \"Имаме огромна подкрепа\", отбеляза Тръмп пред журналисти преди да отлети за Пенсилвания. На проява в подкрепа на конгресменът републиканец от Пенсилвания Рик Сакон, който се бори за място във федералния парламент, Тръмп каза, че е решил какво ще е мотото на кампанията за преизбирането му през 2020 г. \"Да запазим Америка велика!\"Тръмп се надява Северна Корея да спази обещанието си да не извършва ракетни изпитания, докато той се готви за среща на върха през май със севернокорейския лидер Ким Чен Ун. Същевременно президентът на САЩ съобщи, че е разговарял по телефона с китайския президент Си Цзинпин за Северна Корея. \"Китайският президент СИ ЦЗИНПИН и аз говорихме дълго за срещата с КИМ ЧЕН УН от Северна Корея. Президентът СИ ми каза, че оценява високо това, че САЩ работят за решаването на проблема дипломатически вместо да отидат към застрашителна алтернатива. Китай продължава да бъде полезен!\", написа в \"Туитър\" Тръмп. \n\n\n                    ", "date": "2018.03.11", "title": "Тръмп предлага сделка на ЕС за митата"}
{"url": "http://www.monitor.bg/a/view/13234-%D0%A5%D0%BE%D1%80%D0%BE%D1%81%D0%BA%D0%BE%D0%BF-%D0%B7%D0%B0-11-%D0%BC%D0%B0%D1%80%D1%82-%D0%BD%D0%B5%D0%B4%D0%B5%D0%BB%D1%8F/", "text": "\n                    Денят започва с откровение. Останете си в леглото, обмислете бъдещите планове, решете какво ще започнете и какво ще приключите в близките дни. Искаме или не, но в този ден се извършват трансформации, които не може да избегнем. Не позволявайте на събитията да ви влачат, а сами активно и дейно участвайте в тях. Предизвикайте промените, които така или иначе ще се случат. Не се занимавайте с рискови спортове. Тази вечер се приберете навреме, ако ще пътувате. За утре планирайте нещо за приключване.Работа-4Пари-4Любов-5Късмет-4Здраве-4 В момента може да направите пробив в една нова житейска посока. Огромна регенерираща и трансформираща сила се крие в този ден. Символ е мечката, така че внимавайте с мечешките услуги. Каквото може да свършите и уредите направете го сами. Заемете се с лечения, проведете укрепващи и оздравителни процедури. Натоварете се повече физически, но без да отивате в крайности. Сънищата от тази нощ показват дали при вас всичко е наред със сексуалната енергия. Излезте сред природата, направете огледи на имоти.Работа-5Пари-5Любов-5Късмет-5Здраве-5 Днес сте разпънати между желанието за промени и невъзможноста да ги осъществите. Този ден изисква да включим на пълна мощност резервите, да водим преговори, да увеличим натиска върху тези, които не поддават, не приемат новото, отричат промените и само се оплакват. Хората с комплекси ще се чувстват подтиснати и неразбрани. В такъв момент е добре да сложиш край на подобни връзки, да излезеш от играта, която се води по чужди правила и която трети лица контролират. Ще получите прозрение за възможните решения.Работа-5Пари-4Любов-5Късмет-5Здраве-4 Тежък и рисков ден за родените във втората декада. Не се занимавайте с екстремни спортове, погрижете се за здравето и душата си, но с нещо по-умерено като натоварване и личен ангажимент. Днес и утре са вероятни трансформации в отношенията, които ще изстрелят един към върха, а друг ще смъкнат в калта на неуредиците и липсите. Ориентирайте се към приключване на връзка и ангажимент, които ви създават само главоболия и грижи. Използвайте свободното си време за оздравителни и закалителни процедури.Работа-4Пари-4Любов-4Късмет-4Здраве-4 Днес и утре може да постигнете важни цели, да обърнете в желаната от вас посока всеки разговор и и личен ангажимент. Навлизаме в период, в който старото се руши, правят се инвентаризации на връзките, отпадат едни ангажименти за сметка на други. Не се опитвайте да задържите статуквото. Старото си отива безвъзвратно. Нагодете се към промените и активно им съдействайте. В печеливша позиция е този, който се движи на гребена на вълната от промени. В момента се пробужда и трансформира и сексуалната ни енергия.Работа-5Пари-6Любов-6Късмет-5Здраве-5 Ден, в който имате шанс да се изправите, да поискате своето, да поставите условията си и да се държите ултимативно спрямо хората, които се опитват да ви налагат своите решения и мнения. Ден на генерална трансформация в начина ви на действие и живот. Неподозирани сили се събуждат в организма ви. Може да се справите с всеки проблем и да извлечете ползи от всяка среща и разговор. В този ден е важно да се заложи здрав фундамент на бъдещето. Сключете брак, подпишете важен договор, защитете позицията си.Работа-5Пари-5Любов-5Късмет-4Здраве-4 На родените във втората декада предстоят тежки разговори. Не поемайте излишни рискове с участие в екстремни спортове и прояви. Опитайте да се освободите от негативни и вредни присъствия. Този ден ни залива с особено откровение за нещата, които ни помагат или вредят. Не продължавайте да се заблуждавате, да очаквате някой да се сети и погрижи за нуждите ви. Активизирайте се и се погрижете сами за здравето и личните си дела. За утре планирайте приключване на професионални задачи, на лични връзки и работни проекти.Работа-4Пари-4Любов-4Късмет-4Здраве-4 Ден с огромна разрушителна и градивна сила. Всичко може да постигнете и уредите. Сексуалната ви енергия е във върхова форма, изразходвайте я подобаващо. На прага ви чукат промените и хората, от които не бива да бягате и да се криете. Поемете си отговорностите. Действайте активно, търсете нови партньори, преместете се в нов дом, създайте ново семейство. Не на последно място се погрижете за здравето си с разходки и упражнения на открито и закрито. Не позволявайте миналото да наврежда на бъдещето, към което се стремите.Работа-6Пари-6Любов-6Късмет-6Здраве-6 Включете резервите, заложете здрава основа на всичко, което предприемате в днешния ден и не пестете силите си за доказване пред близките и децата. Дайте всичко от себе си. Днес и сексът ще е на ниво, ще се възродят стари връзки, а новите ще трябва да се докажат. Използвайте всеки удобен момент за укрепване на здравето и за срещи, които ще укрепят семейните и приятелски отношения. Планирайте за утре финализиране на отдавна подготвени сделки. Шансовете в бизнеса ще са на ваша страна. Измъквате се поне от една грижа.Работа-5Пари-5Любов-5Късмет-5Здраве-4 Ден с огромна регенерираща сила. Луната е в съвпад с Плутон и Сатурн във вашия знак. Активизирате се по всички възможни линии, ставате инициатор на приятелски и роднински срещи. Задвижете въпросите, които ви вълнуват. Сега е момента да се разберете по имотни дела и уреждане на собствености. Включете на пълна мощност резервите, с които разполагате и действайте в посока на най-важните си цели. Утре поне една от възможностите ще се реализира, ще ви донесе придобивки и облаги.Работа-5Пари-4Любов-5Късмет-5Здраве-4 Денят е зареден с енергия за промяна. Започват да действат революционни фактори, които ще променят не една съдба ще оставят някого сам, а друг ще притеснят с желани и нежелани присъствия. Няма как да задържите старото. Не се вкопчвайте в хора и ситуации, които вече не са същите и които не отговарят на изискванията и чувствата ви. Започнете сами промените, които така или иначе ще се случат и без вас, но по един болезнен начин. Сега е момента да кажеш „върви си или остани” преди да са ви казали „отивам си”.Работа-5Пари-5Любов-5Късмет-5Здраве-5 Събуждате се с откровение за бъдещето, с някаква особена възраждаща и стимулираща сила, която ще ви помогне да реорганизирате живота си и да започнете нещо ново. Денят е свързан със строителството и градежа, с възможноста да се постъпи различно, да се приобщят хора и благоприятни фактори към личната ви амбиция и желания. Време е за промени, за разместване на основните играчи и отношения в живота ви. Не оставяйте друг да взима инициативата и да определя правилата. Погрижете се за здравето си.Работа-5Пари-5Любов-5Късмет-4Здраве-4 Личната ви година е седмица. Очертават се промени, нова работа и преход в нова среда. Може да заминете за работа или учене в чужбина. Това лято ще ви раздели от досегашните ви приятелства и връзки. Не се обръщайте назад, гледайте напред и в перспектива.Родените днес се призвани да направят генерални промени в страната, в средата и в семейството си. Няма да се примиряват със статуквото, активно и на моменти агресивно ще го рушат. Не се опитвайте да им налагате нормите си. Това са Риби умеещи да плуват срещу течението.Заченатите днес ще бъдат добряци, честни хора с огромна нравствена и физическа сила. В началото на живота си ще бъдат настъпвани и обиждани, но с времето ще защитават другите от подобни посегателства.\n\n\n                    ", "date": "2018.03.11", "title": "Хороскоп за 11 март, неделя"}
{"url": "http://www.monitor.bg/a/view/73803-%D0%95%D0%BC%D0%B0-%D0%A3%D0%BE%D1%82%D1%81%D1%8A%D0%BD-%D1%81%D0%B5-%D1%81%D1%80%D0%B5%D1%89%D0%B0-%D1%81-%D0%9A%D0%BE%D1%80%D0%B4-%D0%9E%D1%83%D0%B2%D1%8A%D1%80%D1%81%D1%82%D1%80%D0%B8%D0%B9%D1%82/", "text": "\n                    Една от най-предпазливите актриси на тема личен живот - Ема Уотсън, показа новата си изгора – колегата й Корд Оувърстрийт. 27-годишната красавица и момчето, което доби популярност с ролята на Сам Евънс в „Клуб Веселие“, бяха щракнати от папараци на разходка ръка за ръка по улиците на Лос Анджелис. Че искрата между двамата е пламнала се заговори в началото на февруари, когато си тръгнаха заедно от партито на „Венити феър“ след церемонията по раздаване на наградите „Оскар“. „Те не се срещат официално, но постоянно са заедно и се забиват. Това продължава от доста време насам“, издаде пред сп. Us Weekly близък до звездата от поредицата „Хари Потър“. Според други източници, актьорите са просто добри приятели.Уотсън неведнъж е заявявала в интервюта, че не иска любовният й живот да е публично достояние. „Не мога да обсъждам пред всички гаджето си и после да очаквам, че папараците няма да ме следят и пред дома ми. Бих се мразила, ако половинката ми се чувства все едно е част от някакво шоу или представление“, категорична бе пред „Венити феър“ наскоро тя.\n\n\n                    ", "date": "2018.03.11", "title": "Ема Уотсън се среща с Корд Оувърстрийт"}
{"url": "http://www.monitor.bg/a/view/46285-%D0%93%D1%80%D0%B8%D1%88%D0%BE-%D0%BE%D1%82%D0%BF%D0%B0%D0%B4%D0%BD%D0%B0-%D1%80%D0%B0%D0%BD%D0%BE-%D0%B8-%D0%BD%D0%B0-%D1%81%D0%B8%D0%BD%D0%B3%D1%8A%D0%BB-%D0%B2-%D0%98%D0%BD%D0%B4%D0%B8%D1%8A%D0%BD-%D0%A3%D0%B5%D0%BB%D1%81/", "text": "\n                    Григор Димитров записа поредно разочароващо представяне на първия за сезона Мастърс 1000 турнир в Индиън Уелс. Българинът, поставен под №3 в схемата, загуби още първия си двубой в пустинята, след като отстъпи пред Фернандо Вердаско с 6:7 (4), 6:4, 3:6.Срещата продължи малко повече от два часа, а Димитров има за какво да съжалява, тъй като в първия сет пропусна първо аванс от пробив, а след това и два сетбола при 5:4 в своя полза. В крайна сметка Григор загуби сета, а след това и мача.Така българинът продължава негативната си серия в Индиън Уелс, където никога в кариерата си не е прескачал третия кръг.Вчера той отпадна още в първия кръг и на двойки, където си партнираше с Дел Потро.\n\n\n                    ", "date": "2018.03.11", "title": "Гришо отпадна рано и на сингъл в Индиън Уелс"}
{"url": "http://www.monitor.bg/a/view/20169-%D0%A2%D0%B5%D1%80%D0%B2%D0%B5%D0%BB-%D0%9F%D1%83%D0%BB%D0%B5%D0%B2-%D1%81-%D0%B4%D0%B5%D0%B2%D0%B5%D1%82%D0%B0-%D0%BF%D0%BE%D0%B1%D0%B5%D0%B4%D0%B0-%D0%BD%D0%B0-%D0%BF%D1%80%D0%BE%D1%84%D0%B8%D1%80%D0%B8%D0%BD%D0%B3%D0%B0/", "text": "\n                    Тервел Пулев постигна девета победа на професионалния ринг, след като победи по точки опитния руснак Валерий Брудов на гала вечер в Берлин. Бившият междинен шампион на Световния боксов съвет (WBC)  защити репутацията си на опитен боксьор, като затрудни доста Тервел, но в крайна сметка българинът вдигна победоносно ръце за девети пореден път като професионалист.Тервел влезе много активно в мача, като започна да тормози съперника си с удари. Брудов почти не предприемаше атаки, като чакаше гонга и в крайна сметка двубоят стигна до втори рунд. Той не предложи по-различна картина. В третия рунд руснакът започна по-смело, но инкасира няколко тежки удара, докато той не успяваше да достигне Пулев, макар и в края да го притисна до въжетата непосредствено преди да удари гонга. В четвъртия рунд руснакът вече показваше признаци на умора, като търсеше клинчове, за да почива от ударите на Тервел.Той все пак да нанесе няколко попадения в тялото на българина преди да бъде дадено началото на петия рунд. Началото му беше равностойно, като и двамата боксьори успяха да си разменят удари, а вече и Тервел влизаше в клинч, за да противодейства на активизиралия се опитен руснак, а и умората започна да си казва думата.В шестия рунд инициативата отново беше у Брудов, който добре се пазеше от ударите на Тервел, които не го достигаха. Все пак българинът успя да пласира удар в тялото, последван от прав десен, след което премина в атака и успя да изтощи съперника си. В седмия рунд Тервел включи и лявата си ръка, като вкара няколко попадения и умело се пазеше от атаките на съперника. В залата проехтя и \"Българи, юнаци\", което допълнително стимулира Тервел, който потърси развръзка преди да проехти гонка.Осмият рунд започна с попадение в главата на Брудов, който след това успя да извади от равновесие българина. И двамата боксьори вече изглеждаха уморени. Рундът беше за кратко прекъснат, а след подновяването Брудов премина в сериозна атака, но удари гонгът.След преглеждането на фишовете на съдиите победата по точки беше присъдена на Пулев, който срещна най-сериозното си препятствие като професионалист.\n\n\n                    ", "date": "2018.03.11", "title": "Тервел Пулев с девета победа на профиринга"}
{"url": "http://www.monitor.bg/a/view/35669-%D0%9C%D0%B0%D0%BD%D0%B5%D0%BA%D0%B5%D0%BD%D0%BA%D0%B0-%D1%80%D0%B0%D0%B7%D0%BA%D0%B0%D1%80%D0%B0-%D0%BD%D0%B5%D0%B2%D0%B5%D1%80%D0%BD%D0%B8%D1%8F-%D0%9B%D0%B8%D0%BD%D0%B3%D0%B0%D1%80%D0%B4/", "text": "Джена оповести раздялата чрез снимка на плажа\n                    Американската манекенка Джена Фрумс официално оповести раздялата си футболиста на „Манчестър Юнайтед“ Джеси Лингард. Причината – забежките на играча. Раздялата идва след 15-месечна връзка и три месеца след като се разбра, че футболистът й е изневерил със своя почитателка.Без да се притеснява от своите 95 000 последователи в Туитър, атрактивната дама написа: „Поне със сигурност мога да кажа, че в продължение на три месеца се опитах да запазя връзката ни. Не стана. Радвам се на времето, което прекарахме заедно, сега мога да ти пожелая всичко най-хубаво…“Ден по-късно постът беше изтрит и се появи нов текст. „Обичам Джеси до смърт, но времето и разстоянието ще ми помогнат да се възстановя“. Текстът беше придружен от снимка на Джена в оскъден бански на плажа.Джеси и Джена се запознаха по време на предсезонната подготовка на „Манчестър Юнайтед“ в Лос Анджелис и по-късно бяха забелязани по време на романтичен уикенд в Барселона. Но през декември вестник „Сън“ разкри,че 25-годишният Лингард е вкарал в леглото си 32-годишната адвокатка Леони Борек. Това станало само часове след загубата с 1:2 от “Манчестър Сити“ в градското дерби.Футболистът поканил юристката в имението си за три милиона паунда в Чешир, където яли пица, играли на домино и се черпели с коняк Disaronno заедно с колегата на Джеси - Маркъс Рашфорд. След това Джеси е бил засичан поне още три пъти на публични места с Леони, включително в джакузито на известен СПА център.Американката Джена, както може да се очаква, била бясна и търпението й се изчерпало. „Няма жена, която би проявила толкова търпение като нея, коментира източник на „Сън“. – Сега обаче тя е отново свободна, а Джеси остана на сухо…“\n\n\n                    ", "date": "2018.03.11", "title": "Манекенка разкара неверния Лингард"}
{"url": "http://www.monitor.bg/a/view/60068-%D0%9D%D0%BE%D0%BA%D0%B0%D1%83%D1%82%D0%B8%D1%80%D0%B0%D1%85%D0%B0-%D1%81%D1%8A%D0%B4%D0%B8%D1%8F-%D0%B2-%D0%BC%D0%B0%D1%87-%D0%B7%D0%B0-%D0%B2%D0%B5%D1%82%D0%B5%D1%80%D0%B0%D0%BD%D0%B8/", "text": "\n                    Шефът на профсъюза на Континенталната хокейна лига Андрей Коваленко прати в нокаут главния арбитър на ветерански мач в Одинцово. След инцидента пострадалият е бил откаран в болница.Причината – преди неприятната случка Коваленко е бил отстранен за две минути за удар със стик. Той обаче очевидно не е бил съгласен със санкцията. След изтичането на наказанието известният хокеист от миналото атакувал арбитъра, свалил го на леда, след което получил дисциплинарно наказание от 50 минути.„Играчът не се сдържа, коментира в леглото си пострадалият рефер. – В прилив на гняв ме удари със стик по главата. Отсъдих му две минути наказание. Тоя се вбеси и като се върна на леда, разгони всички играчи и съдии и ме удари с юмрук по брадичката. Изкарах мача докрай, но до съблекалнята ми прилоша. Получих комоцио. Сега лежа и се възстановявам.“„Инцидент е в резултат на емоции, отговори Коваленко. – Не отричам, че ударих с ръка съдията. При това – само веднъж. И той изкара мача до края. Не знам защо се спекулира със случката.“\n\n\n                    ", "date": "2018.03.11", "title": "Нокаутираха съдия в мач за ветерани"}
{"url": "http://www.monitor.bg/a/view/50238-%D0%9B%D0%B5%D0%BE-%D0%9C%D0%B5%D1%81%D0%B8-%D0%BF%D0%BE%D0%BA%D0%B0%D0%B7%D0%B0-%D1%82%D1%80%D0%B5%D1%82%D0%BE%D1%82%D0%BE-%D1%81%D0%B8-%D0%BC%D0%BE%D0%BC%D1%87%D0%B5/", "text": "\n                    Първата семейна снимка на увеличилата с още един член фамилия на Лионел Меси вече излезе в публичното пространство.Не много дълго, след като на бял свят се появи третата рожба на звездата на „Барселона“ и половинката му Антонела – Чиро, в профила си в една от социалните мрежи госпожа Меси сподели много мило фото.Меси и Антонела позират с тримата си наследници, като видимо Тиаго и Матео са доста заинтригувани от братчето си Чиро.Припомняме, че заради щастливото събитие, Меси не игра в шампионатния двубой с „Малага“. Каталунците спечелиха с 2:0.\n\n\n                    ", "date": "2018.03.11", "title": "Лео Меси показа третото си момче"}
{"url": "http://www.monitor.bg/a/view/70730-%D0%A1%D0%B5%D1%81%D1%82%D1%80%D0%B8%D1%82%D0%B5-%D0%A3%D0%B8%D0%BB%D1%8F%D0%BC%D1%81-%D0%BF%D0%B0%D0%BA-%D0%B5%D0%B4%D0%BD%D0%B0-%D1%81%D1%80%D0%B5%D1%89%D1%83-%D0%B4%D1%80%D1%83%D0%B3%D0%B0/", "text": "\n                    \n                                        Двукратната шампионка в Индиън Уелс Серена Уилямс се класира за третия кръг на турнира, където ще срещне по-голямата си сестра Винъс.Бившата номер 1 в света, която се завърна на корта преди дни след повече от година отсъствие заради бременност и раждане, елиминира 29-ата в схемата Кики Бертенс (Хол) със 7:6(5), 7:5. Винъс пък нямаше затруднения срещу румънката Сорана Кърстя и я победи с 6:3, 6:4.Двете Уилямс ще се изправят една срещу друга толкова рано в професионален турнир за първи път от срещата им във втория кръг на Australian Open през 1998 г.\"Приближавам се, но имам още много работа. Със сигурност се чувствах по-добре в сравнение в първия кръг, но все още не съм в необходимата форма. Допускам грешки, които обикновено не правя. Приемам всичко като пробен период, пътувайки с бебето, което е нещо съвсем ново за мен\", коментира 23-кратната шампионка в турнирите от „Големия шлем“. „Мразя да играя срещу нея, но в същото време се наслаждавам на битката, която водим на корта. Не обичам времето след мачовете ни\", допълни Серена, която има 17 победи в 28 мача срещу Винъс досега.Участващата с \"уайлд кард\" американка Даниел Колинс поднесе изненадата на деня, след като елиминира сънародничката си и бивша финалистка от US Open Медисън Кийс с 6:3, 7:6(1).Напред продължават и защитаващата титлата си от миналия сезон Елена Веснина (Рус), втората поставена Каролин Вознячки (Дан) и др.\n                    \n                                    ", "date": "2018.03.11", "title": " Сестрите Уилямс пак една срещу друга"}
{"url": "http://www.monitor.bg/a/view/13495-%D0%97%D0%BB%D0%B0%D1%82%D0%BA%D0%BE%D0%B2-%D1%81-%D1%80%D0%B5%D0%BA%D0%BE%D1%80%D0%B4%D0%BD%D0%BE-%D0%BA%D0%BB%D0%B0%D1%81%D0%B8%D1%80%D0%B0%D0%BD%D0%B5-%D0%B7%D0%B0-%D0%95%D0%9A/", "text": "\n                    \n                                        Рекордно класиране в старт за Европейската купа постигна националът в алпийските ски Камен Златков. 20-годишният ни състезател зае 19-о място в слалома за ЕК в Берхтесгаден (Гер). Другият българин Алберт Попов е 27-и. Победител стана Марк Роша (Швейц), който е с 5 години по-голям от българите, а на 4 март зае шесто място в слалома за Световната купа в Кранска гора (Слвн).Досега Златков имаше като най-предно класиране за ЕК 23-о място от слалома в Обереген (Ит) на 13 декември 2017 г. Преди дни той спечели и слалома за ФИС в Загреб.\"Много сме радостни и сигурни, че до края на сезона той ще направи още няколко добри резултати\", коментира Иван Каневчев, директор на алпийците в БФСки.За Попов 27-ото място е второто му най-добро на слалом за Европейската купа. На 14 декември 2016-а той постигна и 20-о място в Обереген. На гигантски слалом Алберт е достигал до 8-о място за ЕК във Фолгария (Ит) на 22 януари 2018. След това Попов спечели и бронзов медал в гигантския слалом от световното първенство за младежи в Давос.\n                    \n                                    ", "date": "2018.03.11", "title": "Златков с рекордно класиране за ЕК"}
{"url": "http://www.monitor.bg/a/view/52383-%D0%9A%D1%80%D0%B0%D1%81%D0%B8-%D0%90%D0%BD%D0%B5%D0%B2-17%D0%B8-%D0%B2-%D0%BC%D0%B0%D1%81%D0%BE%D0%B2%D0%B8%D1%8F-%D1%81%D1%82%D0%B0%D1%80%D1%82/", "text": "\n                    Красимир Анев завърши на 17-а позиция в масовия старт на 15 км от Световната купа по биатлон в Контиолахти (Фин). Той повали всичките 20 мишени и остана на 1:16,7 минута след победителя Юлиян Еберхард (Ав).Анев бе единственият ни представител в дисциплината, след като се нареди 13-и в спринта. За да съхрани сили, той отказа да стартира в смесените щафети. Така заради заболяване на Антон Синапов Владимир Илиев трябваше да бяга и в двете щафети (сингъл и класическа) в съботния ден. Заедно с Емилия Йорданова те бяха затворени с обиколка на сингъл, а в квартет с Кадева, Стоянова и Герджиков, завършиха 18-и в другата отборна надпревара.Вчера 31-годишният Еберхард измина трасето за 38:04,8 мин., като допусна две грешки в четирите стрелби. Той имаше пасив от 17,2 сек. от Мартен Фуркад (Фр) след четвъртата стрелба, но с много силно бягане в последните 500 м стигна до успеха. Фуркад, който прекара заболяване, финишира втори на 6,9 сек от австриеца. Трети е Антон Шипулин (Рус), на 19,3 сек. от първия.В генералното класиране за СК два кръга преди края води Фуркад с 888 т., пред Йоханес Тингес Бьо (Нор) с 845 и Шипулин с 568 т. Анев е 34-и със 140 т., Илиев е 58-и с 44, а Антон Синапов е 88-и със 7 точки.\n\n\n                    ", "date": "2018.03.11", "title": "Краси Анев 17-и в масовия старт"}
{"url": "http://www.monitor.bg/a/view/45172-%D0%91%D0%B0%D1%80%D1%81%D0%B0-%D1%81%D0%B5-%D0%B3%D0%BE%D1%82%D0%B2%D0%B8-%D0%B4%D0%B0-%D1%81%D1%82%D1%80%D0%B0%D0%B4%D0%B0-%D1%81%D1%80%D0%B5%D1%89%D1%83-%D0%A7%D0%B5%D0%BB%D1%81%D0%B8/", "text": " „Сините“ отпразнуваха 113-ата си годишнина\n                    \n                                        В лагера на „Барселона“ се готвят за много тежък реванш с английския „Челси“ в реванша от осминафиналите в Шампионската лига, като наставникът на каталунците Ернесто Валверде дори заяви, че според него отборът му ще \"страда\", за да стигне до елиминирането на \"сините\". Двата тима завършиха 1:1 в сблъсъка на „Стамфорд Бридж“, а за двубоя на „Камп Ноу“ треньорът говори след лесния успех с 2:0 при гостуването на последния „Малага“ в среща от 28-ия кръг на Примера дивисион.„Ще бъде тежък реванш, по подобие на мача в Англия. „Челси“ е силен отбор, който се брани добре. Имаме много надежди, но всичко предстои да се реши. Мисля, че ще страдаме\", призна Валверде след двубоя в Малага, който бе решен с попадения още в първия половин час на двубоя, когато Луис Суарес в 15-ата и Филипе Коутиньо в 28-ата минута бяха точни, а Самуел Гарсия от домакините бе изгонен с директен червен картон четвърт час преди края на първата част. Голямата звезда на „Барса“ Лионел Меси не игра, след като стана мъжки татко за трети път и бе освободен от двубоя, за да отпразнува радостната вест със семейството си.Съперникът в Шампионската лига „Челси“, който пристига в сряда вечер на „Камп Ноу“, пък постигна лесен успех над „Кристъл Палас“ навръх 113-ата годишнина от своето създаване. „Сините“ сложиха край на серията си от три поредни мача без успех, побеждавайки с 2:1 като домакини на „Стамфорд Бридж“. Вилиан откри в 25-ата, 7 минути по-късно Мартин Кели си отбеляза автогол за 2:0, а Патрик ван Анхолт върна едно попадение в самия край на срещата.След двубоя мениджърът на „Челси“ Антонио Конте заяви, че е доволен от представянето на своите играчи и мислите на щаба му са насочени изцяло към реванша с „Барселона“. “Необходимо е да се подготвим правилно, защото този мач ще е напълно различен. Имаме три дни да решим как ще изглеждаме в Испания\", заяви Конте. \n                    \n                                    ", "date": "2018.03.11", "title": " „Барса“ се готви да страда срещу „Челси“"}
{"url": "http://www.monitor.bg/a/view/42838-%D0%A5%D1%80%D0%B8%D1%81%D1%82%D0%BE%D0%B2-%D1%82%D0%B8%D1%82%D1%83%D0%BB%D1%8F%D1%80-%D0%BF%D1%80%D0%B8-%D1%83%D1%81%D0%BF%D0%B5%D1%85-%D0%B2-%D0%BF%D0%B0%D0%BC%D0%B5%D1%82-%D0%BD%D0%B0-%D0%90%D1%81%D1%82%D0%BE%D1%80%D0%B8/", "text": "\n                    Българският защитник Петко Христов игра цял мач за втория тим на „Фиорентина“ при успеха с 2:0 над втория отбор на „Ювентус“. Отборите с 19-годишни таланти играха с черни ленти, а преди срещата имаше минута мълчание в памет на починалия капитан на домакините Давиде Астори. Неговата фланелка с №13 беше подарена на гостите, които поднесоха венец пред „Артемио Франки“ преди мача.Първият тим на „виолетовите“ пък победи „Беневенто“ с 1:0 в Серия А, като българинът не попадна сред избраниците на Стефано Пиоли въпреки очакванията. Двубоят на „Артемио Франки“, както и всичко останали 8 мача в неделния ден в Серия А започнаха с почит на паметта на Астори. Това обаче се случи не с минута мълчание, а с песента на Лучо Дала Le Rondini, в която се пее „Мечтай, мечтай, в небето на мечтите“.\"Виолетовите\" организираха хореография, включваща стотици бели балони, а всички играчи на тима излязоха на терена с фланелки с номер 13 и надпис Астори, като в 13-ата минута феновете по трибуните аплодираха починалия капитан на тима.\n\n\n                    ", "date": "2018.03.11", "title": "Христов титуляр при успех в памет на Астори"}
{"url": "http://www.monitor.bg/a/view/57451-%D0%A4%D0%B5%D0%BD%D0%BE%D0%B2%D0%B5-%D0%B2-%D0%90%D0%BD%D0%B3%D0%BB%D0%B8%D1%8F-%D0%B8-%D0%A4%D1%80%D0%B0%D0%BD%D1%86%D0%B8%D1%8F-%D0%B8%D1%81%D0%BA%D0%B0%D1%82-%D0%BB%D0%B8%D0%BD%D1%87-%D0%BD%D0%B0-%D1%81%D0%B2%D0%BE%D0%B8/", "text": "\n                    Грозни сцени се разиграха в двубои от елита на Франция и Англия. Привърженици на „Лил“ и „Уест Хем“ нахлуха на терена по време на срещи на своите отбори и потърсиха саморазправа със собствените си играчи и ръководства.В Лил феновете на домакините, бесни от поредната издънка на любимците си при 1:1 с „Монпелие“, потърсиха сметка на отбора си веднага след последния съдийски сигнал. Нападателят на „Лил“ Никола Пепе дори бе ударен в крака от привърженик, като се е наложило лекар да се погрижи за състоянието му. За щастие до по-сериозни инциденти не се стигна и органите на реда озаптиха разбеснелите се привърженици. „Лил“ се намира на предпоследното 19-о място с актив от 28 точки.Фенове на „Уест Хем“ пък прекратиха за кратко мача срещу „Бърнли“ (0:3), влизайки на терена, за да протестират срещу собствениците на тима. „Чуковете” записаха трета поредна загуба, а привържениците поискаха сериозни промени. В знак на протест те обърнаха гръб към терена, скандирайки срещу босовете, че провалят клуба. След поражението си „чуковете“ остават в дъното на класирането с едва 30 точки. \n\n\n                    ", "date": "2018.03.11", "title": "Фенове в Англия и Франция искат линч на свои"}
{"url": "http://www.monitor.bg/a/view/47795-%D0%A6%D0%A1%D0%9A%D0%90%D0%A1%D0%BE%D1%84%D0%B8%D1%8F-%D0%B8%D0%B7%D0%B8%D0%B3%D1%80%D0%B0-%D0%B4%D0%B0-%D0%BE%D1%86%D0%B5%D0%BB%D0%B5%D0%B5%D1%88-%D0%B7%D0%B0-5-%D0%BC%D0%B8%D0%BD%D1%83%D1%82%D0%B8/", "text": "Каранга отново герой след гол в последната секунда за 2:1 \n                    ЦСКА-София изигра поредния си драматичен мач, в който измъква победата буквално в последните секунди на двубоя. „Червените“ записаха много важен успех срещу „Пирин“ в Благоевград, след като обърнаха „орлетата“ до 2:1 между 88-ата и 93-ата минута.В герой за ЦСКА-София се превърна отново голмайсторът Фернандо Каранга, който изтръгна победата с попадение миг преди главният съдия Георги Димитров да свири край на мача. Час по-рано на стадион „Христо Ботев“ домакините ликуваха след гол на Радослав Кирилов, но така и не съумяха да опазят аванса си до края. В 88-ата минута Александър Георгиев върна „червените“ в мача, а продължението бе за Каранга, когато той подпечата успеха и запази трите точки дистанция до лидера „Лудогорец“.Футболистите на Стамен Белчев обаче изиграха пореден слаб мач от началото на пролетния полусезон, като основната разлика между двата тима в последните минути дойде благодарение на по-добрата физическа подготовка на гостите.След драматичния успех треньорът на ЦСКА-София Стамен Белчев не скри радостта си, но призна и за слабостите в играта на своя тим.„Доволен съм от резултата, но не и от играта. През първата част не успяхме да използваме фланговете. Имахме една-две ситуации, което е малко за нашия отбор. Мисля, че и тримата футболисти, които се включиха през втората част, раздвижиха играта. Виждах, че Жеферсон изнемогва в защита, а в атака закъсняваше да подкрепя Едвин Джеси. Винаги е добре, когато постигаш победа, макар и в последния момент”, заяви Белчев.Наставникът на „Пирин“ Милен Радуканов очаквано бе разочарован от загубата, но заяви, че отборът му е бил равностоен, а на моменти и по-добър от ЦСКА-София. „Радвам се, че моят отбор игра, въпреки че загуби. За мен това е пътят, просто късметът ни избяга\", сподели Радуканов.\n\n\n                    ", "date": "2018.03.11", "title": "ЦСКА-София изигра „да оцелееш за 5 минути“"}
{"url": "http://www.monitor.bg/a/view/6750-%D0%9B%D1%8E%D1%81%D0%B8-%D0%94%D1%8F%D0%BA%D0%BE%D0%B2%D1%81%D0%BA%D0%B0-%D0%B8%D1%81%D0%BA%D0%B0-%D0%B7%D0%B0%D1%89%D0%B8%D1%82%D0%B0-%D0%B7%D0%B0-%D0%B6%D0%B5%D0%BD%D0%B8%D1%82%D0%B5-%D1%83-%D0%BD%D0%B0%D1%81/", "text": "\n                    Певицата с огнен темперамент Люси Дяковска вярва, че всяка жена в България трябва да се чувства защитена и да знае, че има към кого да се обърне в случай на проблем. Именно затова звездата с плевенски корен и европейски успех е разочарована от факта, че Министерският съвет изтегли Конвенцията на Съвета на Европа срещу домашното насилие, по-известна като Истанбулската конвенция. „Много ме учуди, че отпадна ратифицирането на Истанбулската конвенция. Темата се превърна в битка за доминацията за мъжкия пол. А съществуването на третия пол в документа беше някаква голяма измислица“, категочина бе пред Нова тв тя. Самата Люси признава, че също е била жертва на насилие.Междувременно Дяковска се готви да отбележи рождения си ден на 2 април с новия си музикален проект Disco Queen. Идеята за шоуто, което ще включва песни на Дона Самър, АВВА и други, се поражда след успешен акустичен диско концерт в Берлин. Мястото на партито е Sofia Live Club, а гърба й на сцената ще пазят Милен Кукошаров (пиано), Веселин Веселинов-Еко (контрабас), Бисер Иванов (китара), Васил Вутев (ударни) и момичетата от квартет Destiny. Disco Queen ще прерасне в турне, което през лятото ще обхване градовете Бургас, Варна, Плевен и Пловдив.  \n\n\n                    ", "date": "2018.03.11", "title": "Люси Дяковска иска защита за жените у нас"}
{"url": "http://www.monitor.bg/a/view/39401-%D0%92%D0%B8%D0%BA%D1%82%D0%BE%D1%80-%D0%9A%D0%B0%D0%BB%D0%B5%D0%B2-%D0%B2%D0%BB%D0%B8%D0%B7%D0%B0-%D0%B2-%D0%9F%D0%BE%D0%BB%D0%B8%D1%86%D0%B0%D0%B8%D1%82%D0%B5-%D0%BE%D1%82-%D0%BA%D1%80%D0%B0%D1%8F-%D0%BD%D0%B0-%D0%B3%D1%80%D0%B0%D0%B4%D0%B0/", "text": "Комикът си отнесе истинска контузия по време на снимки\n                    Виктор Калев е поредната звезда, която ще се присъедини към новия комедиен сериал „Полицаите от края на града“, който стартира на 9 март по Нова телевизия. Безупречният комик ще се появи още този петък в блестящ образ на Иван Марчев - свидетел по дело. Героят му може да бъде описан с една дума „схлупен“, коментират пред „Монитор“ от продукцията. Той е един от гост-актьорите, заедно с Димитър Рачков и Васил Василев-Зуека.Героят на Калев ще се заплете в страшно смешни ситуации с познатия вече отряд от полицаите от РПУ Запад, които трябва да го охраняват в хода на делото.  Смехът на екрана се корени още в забавните ситуации на снимачната площадка. Присъствието на толкова много добри комедийни актьори е гаранция не само за качеството на крайния продукт, но и на атмосферата по време на снимки. По време на един от дублите, при опит за покушение върху Иван Марчев, всички толкова са се вживели в ролите си, че Виктор Калев е отнесъл една съвсем истинска контузия. За щастие лека. В друг момент, при заснемането на сцена в баня, където свидетелят се крие не само от престъпниците, които го преследват, но и от охранителите си, които го тревожат с начина си на работа, Комисар Колев (в ролята Кристиян Милатинов), трябва да разбие вратата на банята. Е, наистина я разбива направо от касата!\nЗа автентичността на образите допринася и изпипването на последния детайл от визията им. Затова за целите на продукцията са произведени десетки полицейски униформи, а пагоните са абсолютно копие на тези, които се ползват в момента. Дори обувките са специално шити за сериала, за да изглежда всичко напълно автентично.\nСнимките на сериала се случват паралелно на няколко локации. РПУ-то, което зрителите виждат, всъщност е специално престроено и оборудвано за целите на продукцията. Дори е изграден нов банков клон, в който се извършва обира от първия епизод, чрез който се завързва и целия сюжет. Един от основните терени за снимки е заведението на Джиджи, в чиято роля влиза Милица Гладнишка. Мястото е истински ресторант, който работи и в момента. Всеки апартамент и дом на героите от сериала е предекориран според образа, който ще го обитава.\nОще първите два епизода на „Полицаите от края на града“ отбелязаха голям успех, според рейтингите на Нилсен Адмосфер България. Сериалът е най-предпочетеното предаване при зрителите 4+ г. Според данните, предоставени от Нова телевизия, води на конкуренцията и в категория 18-49 години. \n\n\n                    ", "date": "2018.03.11", "title": "Виктор Калев влиза в „Полицаите от края на града“"}
{"url": "http://www.monitor.bg/a/view/89095-%D0%9A%D0%BE%D0%BC%D0%B8%D0%BA%D1%8A%D1%82-%D0%91%D0%B8%D0%BB-%D0%A5%D0%B5%D0%B9%D0%B4%D1%8A%D1%80-%D1%83%D0%B1%D0%B8%D0%B2%D0%B0-%D0%BE%D1%82-%D1%81%D0%BC%D1%8F%D1%85-%D0%BF%D0%BE-hbo/", "text": "\n                    Комик Бил Хейдър е главно действащо лице в комедийния сериал „Бари“, който стартира на 26 март по HBO и HBO GO. Първият сезон на поредицата се състои от осем епизода, които ще се излъчват всеки понеделник от 21 часа. Създатели, изпълнителни продуценти, режисьори и сценаристи на трагикомичната история са Алек Бърк, познат от работата му по „Силициевата долина“ и самият Бил Хейдър, номиниран три пъти за „Еми“ за участието си в сатиричното шоу \"На живо в събота вечер\". Това е и режисьорски дебют за Хейдър.Героят му Бари е депресиран, посредствен наемен убиец, роден някъде в Средния Запад. Докато изпълнява поръчка в Лос Анджелис, попада случайно в школа по театрално изкуство и е привлечен мигновено от актьорското майсторство. Вдъхновението на студентите заражда в Бари желание да започне нов живот, но криминално му минало няма да го остави да се измъкне толкова лесно.В актьорския състав влиза комикът Стивън Рут (“Бягай!”), който урежда ударите на Бари и е разтревожен за бъдещото си, ако основният му източник на приходи се откаже от престъпния свят; Сара Голдбърг (сериалът “Hindsight”) като отдадена на актьорското майсторство студентка, към която Бари се привързва; Глен Флешлер („Истински детектив“ на HBO), като глава на Чеченската мафия, чийто инстинкти на убиец са, някак си, умерени и изненадващо сантиментални; Антъни Кариган (“Готъм”) като брутален, но винаги любезен гангстер и Хенри Уинклър (сериалът “Arrested Development”) като надут, но мил преподавател по актьорско майсторство, който взима Бари под крилото си. \n\n\n                    ", "date": "2018.03.11", "title": "Комикът Бил Хейдър убива от смях по HBO"}
{"url": "http://www.monitor.bg/a/view/46725-%D0%91%D0%B5%D1%81%D1%82%D1%81%D0%B5%D0%BB%D1%8A%D1%80%D0%B0-%D0%9C%D0%B8%D0%BD%D0%B8%D0%B0%D1%82%D1%8E%D1%80%D0%B8%D1%81%D1%82%D1%8A%D1%82-%D0%B2%D0%BB%D0%B8%D0%B7%D0%B0-%D0%BF%D1%80%D0%B5%D0%B7-%D0%BC%D0%B0%D0%BB%D0%BA%D0%B8%D1%8F-%D0%B5%D0%BA%D1%80%D0%B0%D0%BD/", "text": "\n                    Стрийминг канала Epic drama ще пусне минисериал, адаптация на бестселъра на Джеси Бъртън, „Миниатюристът“. Обсебващият трилър в три части ще дебютира в 22:00 часа на 31 март, и ще продължи в следващите две вечери до понеделник. Той е базиран на една от най-продаваните книги, която е реализирала над 1 млн. копия в световен мащаб.„Миниатюристът“, който дебютира по BBC на Коледа, разказва историята за дом, където под повърхността на красотата и високата класа надничат забранени страсти и опасни тайни. През 1686 г. 18-годишната Нела Оортман влиза в голяма къща в най-богатия квартал на Амстердам. Изпълнена с надежди и мечти, тя е дошла от тихата провинция, за да започне нов живот като съпруга на заможния търговец Йоханес Бранд. Но вместо от Йоханес, тя е посрещната от студената му сестра Марин и бързо разбира, че в техния дом нищо не е такова, каквото изглежда. Когато Йоханес най-после се появява, той ѝ носи необичаен подарък - кукленска къща, копие на техния дом. Тя ще се мебелира от изкусен миниатюрист, чиито мънички произведения показват какво се случва в дома по неочаквани начини и изглежда предричат бъдещето с притеснителна точност.В главната роля на Петронела Бранд влиза Аня Тейлър-Джой, която спечели награда за най-впечатляващ дебют в Кан миналата година и номинация за БАФТА за изгряваща звезда. Ромола Гарай влиза в ролята на враждебната Марин Бранд, а Алекс Хасел се превъплъщава в мистериозния Йоханес Бранд.Книгата на Джеси Бъртън е изцяло фокусирана върху Амстердам, но телевизионния сериал трябва да търси и други локации за филмиране на историческата драма. С множеството си неонови табели, Амстердам е прекалено модерен в днешно време, затова продукцията намира по-подходящ екстериор на юг, в университета в Лайден.Историческият канал Репенбург е съвършеният декор за много от красивите снимки по вода, а улиците му се превръщат във филмовите улици на Амстердам от минисериала. А новият дом на Нела изобщо не е в Амстердам. Всъщност, той е вдъхновен от Хам Хаус, в Ричмънд ъпон Темз, Англия. Същевременно, много от интериорните снимки са правени в Ланглибъри Хаус в Хертфордшир, също в Англия.\n\n\n                    ", "date": "2018.03.11", "title": "Бестселъра „Миниатюристът“ влиза през малкия екран"}
{"url": "http://www.monitor.bg/a/view/88586-%D0%97%D0%B0%D0%BF%D0%BE%D1%87%D0%B2%D0%B0%D1%82-%D1%81%D0%BD%D0%B8%D0%BC%D0%BA%D0%B8-%D0%BD%D0%B0-%D0%BD%D0%BE%D0%B2-%D1%81%D0%B5%D1%80%D0%B8%D0%B0%D0%BB-%D0%BF%D0%BE-%D0%9C%D0%B5%D0%B6%D0%B4%D1%83%D0%B7%D0%B2%D0%B5%D0%B7%D0%B4%D0%BD%D0%B8-%D0%B2%D0%BE%D0%B9%D0%BD%D0%B8/", "text": "\n                    Режисьорът на „Железният човек“ и „Книга за джунглата“ Джон Фаврю ще се хвърли в ново приключение, след като прие офертата на Дисни, да създаде нова поредица по сагата „Междузвездни войни“. Информацията дойде официално от Lucasfilm. Епизодите няма да са анимирани и ще бъдат създаде специално за нова стрийминг услуга на филмовия гигант, която все още няма официално име.Новият сериал ще е един от първите, които ще тръгнат в новата платформа през 2019 г. Президентът на Lucasfilm Катлийн Кенеди обяви, че Фаврю е привлечен както заради таланта му, така и заради факта, че е голям фен на космичексата поредица. Преди време той озвучи един от георите в анимацията „Междузвездни войни: Войните на клонирани“ и има малка роля в лентата „Соло: История от междузвездни войни“, която трябва да излезе през май. „Ако някой ми беше казал, когато бях на 11, че ще разказвам истории от вселената на „Междузвездни войни:, нямаше да повярвам. Нямам търпение да се захвана с това вълнуващо приключение“, коментира самия режисьор.\n\n\n                    ", "date": "2018.03.11", "title": "Започват снимки на нов сериал по „Междузвездни войни“"}
{"url": "http://www.monitor.bg/a/view/45027-%D0%A1%D1%82%D0%BE%D1%82%D0%B8%D1%86%D0%B8-%D0%B8%D0%B7%D0%BF%D1%80%D0%B0%D1%82%D0%B8%D1%85%D0%B0-%D0%91%D0%B0%D1%82%D0%B5-%D0%9D%D0%B8%D0%BA%D0%BE%D0%BB%D0%B0%D0%B9/", "text": "Шефът на Народния театър Мариус Донкин изказа съболезнования на сина му\n                    \n\n\n                    ", "date": "2018.03.11", "title": "Стотици изпратиха Бате Николай"}
{"url": "http://www.monitor.bg/a/view/18971-%D0%92%D0%B8%D0%BC-%D0%92%D0%B5%D0%BD%D0%B4%D0%B5%D1%80%D1%81-%D0%BE%D1%87%D0%B0%D0%BA%D0%B2%D0%B0-%D0%BE%D0%B1%D0%B0%D0%B6%D0%B4%D0%B0%D0%BD%D0%B8%D1%8F-%D0%BE%D1%82-%D0%A0%D0%B0%D1%8F/", "text": "\n                    Вим Вендерс не трие номерата на покойните си приятели - може да се обадят от Рая, призна световноизвестният германски режисьор на пресконференция на София Филм Фест – кинофорумът, на чието 22-о издание е специален гост. „В последните години загубих много приятели, между които Хари Дийн Стантън и Сам Шепърд, мисля за всички тях все едно, че са наоколо. Не им пиша есемеси, но номерата им са в телефона ми“, каза Вендерс. По думите му никой, който си отиде от този свят, не може да бъде заменен. „Животът си струва само ако правиш нещо, което друг не би могъл. Това е най-важното, на което искам да науча студентите си - да правят филми, които друг преди тях не е снимал. В киноучилищата ги карат да правят точно обратното, дават им рецепти. Аз самият не гледам докрай филмите, когато разбера, че са по рецепта“, изтъкна Вендерс.Кинематографистът разказа, че е завършил едва преди три дни филма си за папа Франциск „Човек на думата“. „Не съм мислил, че ще правя филм за папата или с негово участие, но получих писмо от Ватикана, а на папата не отказваш“, обясни Вендерс. Той е възхитен от папа Франциск - смята го за най-смелия човек, когото е срещал.Войната срещу тероризма създаде тероризма, коментира режисьорът по повод на филма си „Потапяне“ с Алисия Викандер и Джеймс Макавой, който ще бъде показан в неделя вечерта на СФФ. Ако средствата за войната в Ирак бяха вложени в инфраструктура, в подобряване на жизнената среда на местните хора, нямаше да има джихад, смята той. „Потапяне“ е любовна история на фона на конфликта между Запада и радикалния ислямски тероризъм.Още 6 от най-важните заглавия във филмографията на Вим Вендерс, повечето в 3D формат, са на СФФ, съобщи директорът на феста Стефан Китанов. Сред тях са „Париж, щата Тексас“ (със Златна палма от Кан), номинираният за документалните оскари „Пина“, посветен на прочутата балерина Пина Бауш, „Солта на земята“.\n\n\n                    ", "date": "2018.03.11", "title": "Вим Вендерс очаква обаждания от Рая"}
{"url": "http://www.monitor.bg/a/view/59878-%D0%9D%D0%B5%D1%80%D0%B2%D0%BD%D0%BE%D0%BF%D0%B0%D1%80%D0%B0%D0%BB%D0%B8%D1%82%D0%B8%D1%87%D0%BD%D0%BE-%D0%B2%D0%B5%D1%89%D0%B5%D1%81%D1%82%D0%B2%D0%BE-%D0%BE%D1%82%D0%BA%D1%80%D0%B8%D1%82%D0%BE-%D0%B2-%D1%80%D0%B5%D1%81%D1%82%D0%BE%D1%80%D0%B0%D0%BD%D1%82%D0%B0-%D0%BA%D1%8A%D0%B4%D0%B5%D1%82%D0%BE-%D0%A1%D0%BA%D0%BF%D0%B8%D1%80%D0%B0%D0%BB-%D0%BE%D0%B1%D1%8F%D0%B4%D0%B2%D0%B0%D0%BB-%D0%B7%D0%B0%D0%BF%D0%BE%D1%81%D0%BB%D0%B5%D0%B4%D0%BD%D0%BE/", "text": "Нервнопаралитично вещество открито в ресторанта, където агентът обядвал запоследно\n                    \n\n\n                    ", "date": "2018.03.11", "title": "Разкритие на Острова: Цветята на гроба на съпругата на Скрипал - отровни "}
{"url": "http://www.monitor.bg/a/view/31616-%D0%A5%D0%B0%D0%BA%D0%BD%D0%B0%D1%85%D0%B0-%D0%B1%D1%80%D0%B5%D0%BA%D0%B7%D0%B8%D1%82-%D1%84%D0%B0%D0%B9%D0%BB%D0%BE%D0%B2%D0%B5%D1%82%D0%B5-%D0%B2-%D0%B3%D0%B5%D1%80%D0%BC%D0%B0%D0%BD%D1%81%D0%BA%D0%BE%D1%82%D0%BE-%D0%B2%D1%8A%D0%BD%D1%88%D0%BD%D0%BE/", "text": "\n                    Хакери откраднаха от германското министерство на външните работи документи за Брекзит.\nХакерите са атакували сървърите на германското правителство и са откраднали протокола от консултациите на Европейския съюз и Великобритания за Брекзит, както и документи от преговорите на ЕС с Украйна и Беларус, съобщава „Шпигел Онлайн“.\nПо информация на изданието хакерите са откраднали 6 документа.\nУточнява се, че първо са откраднали материалите за Брекзит, а атаката срещу сървъра с документите за Украйна и Беларус е била осъществена под контрола на правоохранителните органи, които съзнателно не са блокирали достъпа до тези документи, тъй като в тях не е имало секретна информация.\nВ края на февруари стана известно за внедряването на кибершпиони в сървъра на министерствата на външните работи и отбраната. Тогава пострада правителствената мрежа Бон-Берлин, която се смята за добре защитена. Хакването било извършено в края на 2016 г., а открито в края на 2017 г. Германия научила за проблема благодарение на помощта на партньорска служба за сигурност.\nСпециалистите обвиняват за проникването хакерската група Turla, известна също така под името Snake. Германските власти твърдят, че тя работи с руските служби за сигурност.\n\n \n                    ", "date": "2018.03.11", "title": "Хакнаха брекзит файловете в германското външно"}
{"url": "http://www.monitor.bg/a/view/81454-%D0%91%D1%80%D0%B0%D0%B4-%D0%9F%D0%B8%D1%82-%D0%BE%D1%82%D0%BA%D0%B0%D0%B7%D0%B0-%D0%B6%D0%B5%D0%BD%D0%B8%D1%82%D0%B5/", "text": "\n                    Актьорът Брад Пит отказа жените след раздялата си със съпругата си Анджелина Джоли, писа британският в. „Сън“. Брад Пит се е отдал на медитация и води здравословен начин на живот, като не пие. Наскоро му приписаха любовни истории с Ел Макферсън и Сиена Милър, но това се оказва далече от истината. Брад Пит не бърза да започва нова връзка, колкото и да им се иска на таблоидите. Последните се надпреварват да му преписват какви ли не нови и нови любовни романи, но сега са принудени да признаят, че скоро няма да видим нова спътница в живота на 54-годишната холивудска звезда.Източници на „Сън“ твърдят, че Пит е решил да не поглежда жена в течение на година. Той смята да използва това време за себе си – да води здравословен начин на живот, да се поддържа във форма, да се откаже от алкохола, който допринесе значително за разрушаването на брака му с Анджелина Джоли.„През целия си съзнателен живот Брад е имал връзка. А сега, когато остана сам, иска да прави това, което по-рано не е можел“, заяви негов познат. С други думи, актьорът избира самотата, но не се отказва от приятелска подкрепа.Неговата бивша половинка Анджелина, с която още официално не са разведени, също не бърза с личния си живот, макар че и на нея й преписват какви ли не връзки. В действителност актрисата се занимава с децата, работата и води активна обществена дейност.Преди година Анджелина Джоли призна, че с Брад Пит винаги ще са семейство, независимо от всичко, което случва около развода. Тогава актрисата сподели в интервю за Би Би Си, че се надява отношенията и връзките в семейството им да станат дори по-близки и силни след трудностите.„Цялото ни семейство премина през много труден период, но това се случва на толкова много хора по света, не сме само ние. Сега мисля само за децата и как да преживеем всичко това. Както казах – ние сме и винаги ще бъдем едно семейство. Това е моят начин да се справя“, призна Анджелина.Анджелина Джоли поиска развод от Брад Пит две години след като сключиха брак и 12 години след като заживяха заедно. В документите за развода носителката на Оскар посочи като дата на раздялата им 15 септември 2016 г. Тя не поиска съпружеска издръжка.Двамата актьори имат шест деца - Мадокс, Пакс, Захара, Шайло и близнаците Нокс и Вивиън, като три от тях са осиновени.\n                    ", "date": "2018.03.11", "title": "Анджелина Джоли отказа Брад Пит от жените "}
{"url": "http://www.monitor.bg/a/view/57458-%D0%9A%D0%B8%D1%82%D0%B0%D0%B9-%D0%BF%D1%80%D0%BE%D0%BC%D0%B5%D0%BD%D0%B8-%D0%BA%D0%BE%D0%BD%D1%81%D1%82%D0%B8%D1%82%D1%83%D1%86%D0%B8%D1%8F%D1%82%D0%B0-%D0%A1%D0%B8-%D0%BC%D0%BE%D0%B6%D0%B5-%D0%B4%D0%B0-%D0%BE%D1%81%D1%82%D0%B0%D0%BD%D0%B5-%D0%BF%D1%80%D0%B5%D0%B7%D0%B8%D0%B4%D0%B5%D0%BD%D1%82-%D0%B7%D0%B0%D0%B2%D0%B8%D0%BD%D0%B0%D0%B3%D0%B8/", "text": "\n                    Парламентът на Китай одобри днес с почти пълно единодушие промени в конституцията, с които се премахва ограничението върху броя мандати за председателя (президента) на КНР. Промяната означава, че президентът Си Цзинпин ще може да остане на поста си неограничено дълго, предадоха осведомителните агенции.\nОт участвалите във вота близо три хиляди членове на Общокитайското събрание на народните представители 2958 гласуваха \"за\", двама се обявиха \"против\", трима се въздържаха, а една бюлетина бе невалидна.\nМиналия месец управляващата Китайска комунистическа партия предложи тази конституционна реформа и нямаше съмнение, че послушният парламент ще я одобри, посочиха Ройтерс и Асошиейтед прес.\nРеформата слага край на системата, наложена през 1982 г. от бившия китайски лидер Дън Сяопин с цел да не се повтарят занапред кръвопролитията през пожизнената диктатура на Мао Цзедун и в частност хаотичната Културна революция от 1966-1976 г.\nПреминаването към еднолично управление на Си засилва опасенията, че Пекин подкопава опитите да се осуетят крайностите на автократичното управление и да се изработи стабилна и предвидима регулация в икономиката.\n                    ", "date": "2018.03.11", "title": "Китай промени конституцията: Си може да остане президент завинаги "}
{"url": "http://www.monitor.bg/a/view/70931-%D0%9C%D0%B0%D1%84%D0%B8%D1%8F%D1%82%D0%B0-%D0%BF%D1%80%D0%B5%D0%B4%D0%BF%D0%BE%D1%87%D0%B8%D1%82%D0%B0-%D0%BE%D1%80%D1%8A%D0%B6%D0%B8%D1%8F%D1%82%D0%B0-%D0%BD%D0%B0-%D0%94%D0%B6%D0%B5%D0%B9%D0%BC%D1%81-%D0%91%D0%BE%D0%BD%D0%B4/", "text": "\n                    Калабрийската мафия „ла ндрангета“ напоследък се превъоръжава с убийствените джаджи на Джеймс Бонд - измисления, ама легендарен агент 007 на Нейно величество английската кралица. До този извод стигнаха италианските сили за сигурност след като конфискуваха арсенала на боса на ндрангетата в Северна Италия Джузепе Романо, наричан и от чужди, и от свои просто „Пино“. Той бе закопчан завчера недалеч от град Бреша за рекет, трафик на наркотици, незаконно притежаване на оръжия и други тежки престъпления, за които изглежда ще навести затвора за четвърти път през 59-те си години живот до сега.Джаджата „ала Джеймс Бонд“, на която се натъкнали антимафиотите, е изработена от месинг писалка – пистолет, която може да убива без грешка с използваните за зареждането й патрони калибър 22. Тя, както и автоматичен пистолет марка “Mauser Hsc” със 125 патрона калибър 7,65, са били открити в апартамента на верния съратник на Пино – Масимо Тайоки, който се явява и нещо като работодател на боса. Просто защото той се водел на работа в кафенето на Тайоки в град Бергамо, където бил познат като изключително старателен и любезен служител. Освен това според антимафиотите Джузепе Романо се отличавал и с типичното за ндрангетистите от класа скромно поведение – ползвал само един GSM с един и същ номер, за да не се набива на очи карал най-обикновен фиат, лягал си само с една жена, от която имал 13 годишен син и т.н. Независимо от това мафиотът ръководел без грешка и често безмилостно делата на ндрангетата в районите на градовете Бергамо, Бреша и Мантова, осигурявайки й милиони печалба от различни трафици и манипулиране на търгове за обществено строителство.Едновременно с ареста на Пино Романо в крепостта на ндрангетата в Калабрия – град Розарно, бе арестуван укриващият се близо година от правосъдието бос на местния мафиотски клан „Пеше“ – Антонио Пеше. Интересното е това, че той е само на 26 години и е син на излежаващия доживотна присъда при строг режим тартор на калабрийската организирана престъпност Винченцо Пеше. Напористият млад мафиот бил търсен от правосъдието заради започнатата от него война с останалите кланове в Розарно с цел пълното обсебване на доходоносния транспорт с камиони в Италия и цяла Европа на браните в Калабрия цитрусови плодове.\n\n\n                    ", "date": "2018.03.11", "title": "Мафията предпочита оръжията на Джеймс Бонд"}
{"url": "http://www.monitor.bg/a/view/3810-%D0%A7%D1%83%D0%B2%D1%81%D1%82%D0%B2%D0%B0%D1%82%D0%B0-%D0%BD%D0%B0-%D0%B6%D1%83%D1%80%D0%BD%D0%B0%D0%BB%D0%B8%D1%81%D1%82%D0%BA%D0%B0%D1%82%D0%B0-%D0%9F%D1%83%D1%82%D0%B8%D0%BD-%D0%B8%D0%BC%D0%B0%D0%BB-%D0%BD%D0%B5%D1%89%D0%BE-%D0%BF%D1%80%D0%BE%D1%82%D0%B8%D0%B2-%D0%A2%D1%80%D1%8A%D0%BC%D0%BF/", "text": "\n                    Президентът на Русия Владимир Путин има „някаква информация” за Доналд Тръмп, на която американският президент не иска да се дава гласност, заяви журналистката от телевизия NBC Мегън Кели, която взе интервю от руския президент.\n\n„Не бих казала, че Путин харесва Тръмп. Не видях подобно нещо, но ми се стори, че той разполага с нещо срещу Тръмп”, каза Кели. Според нея, ако Москва има някаква информация за Тръмп, тя едва ли е свързана със скандалното компроматно досие за него.\n\n„Смятам, че става дума за пари и за бизнес на Тръмп с руснаци през 90-те години и за неговите активи тук, в САЩ”, отбеляза Кели. В интервюто си за Кели Путин заяви, че Русия не е имала причина да се намесва в американските избори, като същевременно самите САЩ не крият намесата си в руския изборен процес.\n                    ", "date": "2018.03.11", "title": "Чувствата на журналистката: Путин имал \"нещо\" против Тръмп "}
{"url": "http://www.monitor.bg/a/view/8690-%D0%9F%D0%B0%D1%80%D0%BB%D0%B0%D0%BC%D0%B5%D0%BD%D1%82%D0%B0%D1%80%D0%BD%D0%B8-%D0%B8%D0%B7%D0%B1%D0%BE%D1%80%D0%B8-%D0%B2-%D0%9A%D1%83%D0%B1%D0%B0/", "text": "\n                    Кубинците започнаха да гласуват на днешните парламентарни избори, които ще проправят път за първия постреволюционен президент на комунистическия остров, който не е от фамилията Кастро, съобщи ДПА.\nНад 8 милиона кубинци избират 605 членове на Националното събрание на народната власт. Изборният процес се очертава без изненади, тъй като има толкова кандидати, колкото са местата в парламента. От тях 548 са членове на Кубинската комунистическа партия, а останалите са одобрени от нея.\nКубинците ще изберат днес и 1265 делегати в 15 провинциални събрания.\nПървото заседание на новия парламент ще е на 19 април и тогава ще бъде избран приемник на 86-годишния президент Раул Кастро. Очаква се това да е вицепрезидента Мигел Диас-Канел, инженер, издигнал се в йерархията на комунистическата партия и служил като министър на образованието.\n                    ", "date": "2018.03.11", "title": "Парламентарни избори в Куба"}
{"url": "http://www.monitor.bg/a/view/25365-%D0%91%D1%80%D0%B8%D1%82%D0%B0%D0%BD%D1%81%D0%BA%D0%B8%D1%82%D0%B5-%D0%B7%D0%B4%D1%80%D0%B0%D0%B2%D0%BD%D0%B8-%D0%B2%D0%BB%D0%B0%D1%81%D1%82%D0%B8-%D0%BF%D1%80%D0%B5%D0%BF%D0%BE%D1%80%D1%8A%D1%87%D0%B0%D1%85%D0%B0-%D0%BD%D0%B0-%D0%B2%D1%81%D0%B8%D1%87%D0%BA%D0%B8-%D0%B2-%D0%A1%D0%BE%D0%BB%D1%81%D0%B1%D1%8A%D1%80%D0%B8-%D0%B4%D0%B0-%D1%81%D0%B8-%D0%B8%D0%B7%D0%BF%D0%B5%D1%80%D0%B0%D1%82-%D0%B4%D1%80%D0%B5%D1%85%D0%B8%D1%82%D0%B5/", "text": "\n                    Всеки, който е посещавал местата, на които е бил руския агент Сергей Скрипал миналата неделя, трябва да си изпере дрехите и да изчисти нещата, с които е бил в онзи ден заради възможни зарази. Това разпоредиха от министерството на здравеопазванете във Великобритания седмица след като 66-годишния Скрипал и 33-годишната му дъщеря бяха отровени в Солсбъри, Великобритания.\n\nКакто стана ясно над 20 човека са били приети в болница след покушението, но всички с изключение на трима са изписани. Въпреки това здравните власти предупреждават хората в градчето да вземат мерки.\n\nОтрова е намерена в кръчмата Mill и в ресторанта Zizzi.\n                    ", "date": "2018.03.11", "title": "Британските здравни власти препоръчаха на всички в Солсбъри да си изперат дрехите "}
{"url": "http://www.monitor.bg/a/view/47589-%D0%A2%D1%83%D1%80%D1%81%D0%BA%D0%B8-%D1%81%D0%B0%D0%BC%D0%BE%D0%BB%D0%B5%D1%82-%D1%81%D0%B5-%D1%80%D0%B0%D0%B7%D0%B1%D0%B8-%D0%BD%D0%B0%D0%B4-%D0%98%D1%80%D0%B0%D0%BD/", "text": "\n                    Турски частен самолет, изпълняващ полет от град Шарджа в Обединените арабски емирства за Истанбул, се разби в югозападен Иран, съобщи иранската държавна телевизия. Дъщерята на председателя на съвета на директорите на турския инвестиционен холдинг \"Башаран\" Хюсеин Башаран - Мина Башаран - е била на борда на самолета.\nС Мина Башаран са летели и седем нейни приятели. Останалите трима загинали са членовете на екипажа. Самолетът летял по маршрут Шаржа (ОАЕ) - Истанбул. Машината е паднала в планински район в централната иранска провинция Чехармехал и Бахтирия, близо до град Шар е Корд, на около 400 км. южно от Техеран. На мястото на падането е избухнал пожар.\nМашината е била канадски \"Бомбардие\" (Bombardier Challenger 600). Пилотът е поискал промяна на височината на полета и после самолетът изчезнал от радара.\nПрез февруари ирански самолет, изпълняващ полет по вътрешни линии, се разби в Южен Иран и загинаха всички 65 души в него, припомня Асошиейтед прес.\n                    ", "date": "2018.03.11", "title": "Турски самолет се разби в Иран"}
{"url": "http://www.monitor.bg/a/view/55242-16%D0%B3%D0%BE%D0%B4%D0%B8%D1%88%D0%BD%D0%BE-%D0%BC%D0%BE%D0%BC%D1%87%D0%B5-%D1%81%D0%BC%D0%BB%D1%8F%D0%BD%D0%BE-%D0%BE%D1%82-%D0%B1%D0%BE%D0%B9-%D0%B7%D0%B0%D1%80%D0%B0%D0%B4%D0%B8-%D0%B8%D0%BC%D0%BE%D1%82%D0%B5%D0%BD-%D1%81%D0%BF%D0%BE%D1%80%D1%82/", "text": "\n                    Дългогодишен имотен спор завърши с брутален побой над 16-годишно момче с инициали Х.С.М. в София. Инцидентът се случил около 17:30 часа в събота в столичния кв. „Враждебна“, след като момчето се опита да защити баща си от разбеснели се роднини, които посегнали да го бият, съобщи novini.bg.\n\nВместо да спрат, Б.С. на 66 г. и Е.С. на 43 г. се нахвърлят с цепеници и дървени орнаменти от ограда върху момчето и му разбиват главата. В опита си да се предпази, получава и множество охлузни рани по ръцете и тялото. Стига се дори до размахване на нож и заплаха за убийство. След като пострадалите баща и син успяват да се отдръпнат от нападателите, родителят се обажда на телефон 112 и на адреса пристига линейка и полицейски патрул. Докато двамата обясняват какво се е случило, нападателите успяват да укрият част от веществени доказателства.\nСлед това са отведени в столичното 5 РУ, където пишат обяснения за инцидента. Там бащата е подложен на поредна психическа травма, след като е настанен в една стая заедно с нападателите на сина си. След инцидента пострадалото момче е настанено в „Пирогов“ с комоцио, мнжество охлузвания по тялото и голяма прорезна рана на главата. Бащата също има лицево-челюстни травми, за което има издадени документи. Случката се разиграва в частната собственост на пострадалите и то в момент, в който се обмисля спешна промяна на Закона за неизбежната самоотбрана.\nКак ли трябваше да постъпи бащата в този случай, когато пред очите му се прави опит за убийство на сина му? Дали ако беше използвал оръжие, за да се защити, нямаше той да бъде арестуван, защото така действа системата. Интересното е, че местопрестъплението не е посетено от оперативно-следствена група, която да направи оглед на място, а това дава предпоставка извършителите да се разминат с по-леки наказания. За това престъпление се предвижда наказание по чл. 129. (1) от НК и гласи, че който причини другиму средна телесна повреда, се наказва с лишаване от свобода до пет години. Органите на реда, обаче решават да освободят извършителите на побоя, след като им връчват предупредителен протокол.\n                    ", "date": "2018.03.11", "title": "16-годишно момче смляно от бой заради имотен спорт"}
{"url": "http://www.monitor.bg/a/view/18587-%D0%93%D1%83%D1%80%D0%B1%D0%B5%D1%82%D1%87%D0%B8%D1%8F-%D0%B8%D1%81%D0%BA%D0%B0-50-%D0%B1%D0%BE%D0%BD%D0%B0-%D0%BA%D1%80%D1%8A%D0%B2%D0%BD%D0%B8%D0%BD%D0%B0-%D0%B7%D0%B0-%D0%BF%D1%80%D0%B5%D0%B1%D0%B8%D1%82%D0%B8%D1%8F-%D1%81%D0%B8-%D0%B1%D0%B0%D1%89%D0%B0-%D1%87%D1%83%D0%B2%D1%81%D1%82%D0%B2%D0%B0%D0%BB-%D1%81%D0%B5-%D1%87%D0%B5%D1%82%D0%B2%D1%8A%D1%80%D1%82-%D1%87%D0%BE%D0%B2%D0%B5%D0%BA/", "text": "\n                    50 000 лв. кръвнина е поискал синът на починал следствие жесток побой  през пролетта на 2013 година 82-годишен чирпанлия.. Възрастният Теньо Т. е бил открит мъртъв край ръждясал микробус където живеел,в хода на досъдебното производство се изяснило, че жестоките удари по цялото тяло са били нанесени от негов съсед вследствие на среднощен спор след запой.\n\nТрупът  е намерен на 23 април, година и половина по-късно завърналият се от гурбет в Гърция син на жертвата предявил претенции за крупната сума, като се аргументирал, че е „загубил най-ценното същество в живота си.“\n\n„Без баща си аз съм вече не половин, а четвъртинка човек. Той ме е хранил, той е заделял залък от тук нататък аз просто не зная как ще живея…“, е написал в исковата си молба „сиракът“.\n\nВ край на сметка старозагорският окръжен съд е постановил кръвнината да бъде в размер на 13 бона, като напомня, че т.нар. „близки отношения“ между син и баща са доста далеко от истината.\n\n От 1995 г.  ищецът не е живял в България, а в Гърция.Срещите им, ако въобще ги е имало са били съвсем спорадични. .  При житейската ситуация синът е следвало да е опора на своя възрастен родител, който е живеел при нечовешки условия. И тъй като оценката на отношенията между пострадалия  и неговия син се прави към момента на смъртта на пострадалия, изводът който се налага е, че не са налице близки отношения между баща и син. В подкрепа на това заключение е и обстоятелството, че гражданския ищец  /въпреки многобройните заседания,/ не представи никакви доказателства, не поиска да бъдат призовани и разпитани свидетели, които да покажат топли, родствени отношения между баща и син.“е записано в мотивите на съда.Пак от там  става ясно, че синът научил за кончината на баща си 20 дни след погребението, нямало данни обаче да се е поклонил на гроба му дори година по-късно. \n                    ", "date": "2018.03.11", "title": "Гурбетчия иска 50 бона кръвнина за пребития си баща, чувствал се четвърт човек"}
{"url": "http://www.monitor.bg/a/view/16230-120-%D1%80%D1%8A%D1%81%D1%82-%D0%BF%D1%80%D0%B8-%D0%B8%D0%B7%D0%BD%D0%BE%D1%81%D0%B0-%D0%BD%D0%B0-%D1%85%D1%80%D0%B0%D0%BD%D0%B8-%D0%BE%D1%82-%D0%91%D1%8A%D0%BB%D0%B3%D0%B0%D1%80%D0%B8%D1%8F-%D0%B7%D0%B0-%D1%87%D1%83%D0%B6%D0%B1%D0%B8%D0%BD%D0%B0/", "text": "\n                    Със 120% се е увеличил износът на храни от България за чужбина през последните 10 години, като само за миналата година той съставлява 7 на сто от общия експорт на страната. Това заяви главният секретар на Mинистерство на икономиката Владимир Туджаров на откриването на Изложението FOOD EXPO, което се провежда в Атина, с участието на  компании от близо 20 държави. Страната ни е представена с национален щанд, в който участват 18 български фирми от секторите на хранително-вкусова промишленост - млечна и месна промишленост, производство на олио, брашно, ориз, бисквити, кексове, шоколадови бонбони, консерви, натурални био продукти, минерални води, сокове и безалкохолни напитки.\nТуджаров посочи, че хранителната промишленост е един от секторите, в които България има най–големи конкурентни предимства. Той подчерта, че през последните години се отчита ръст на производството на храни и напитки, в страната ни. По думите му в този бранш около 6000 фирми, като близо половината от тях са разположени на територията на Южна и Югозападна България, което е предпоставка за добрите възможности за износ към южната ни съседка.\n\nВладимир Туджаров изтъкна, че Гърция е традиционен търговско-икономически партньор на България, като през последните години се наблюдава постоянен ръст на стокообмена между двете страни. „Тази тенденция се запазва и през 2017 г., като стокообменът отбелязва увеличение от 5.6% и надхвърля 3 млрд. евро. Отбелязва се ръст, както в износа, така и във вноса“, подчерта още той.\n                    ", "date": "2018.03.11", "title": "120% ръст при износа на храни от България за чужбина"}
{"url": "http://www.monitor.bg/a/view/22245-99%D0%B3%D0%BE%D0%B4%D0%B8%D1%88%D0%BD%D0%B0%D1%82%D0%B0-%D0%BF%D0%BB%D0%BE%D0%B2%D0%B4%D0%B8%D0%B2%D1%87%D0%B0%D0%BD%D0%BA%D0%B0-%D0%98%D0%B2%D0%B5%D1%82-%D0%90%D0%BD%D0%B0%D0%B2%D0%B8-%D0%95%D0%BB%D0%B8%D0%B5%D0%B7%D0%B5%D1%80-%D0%9E%D0%B1%D0%B8%D0%B6%D0%B4%D0%B0%D1%85%D0%B0-%D0%BD%D0%B8-%D0%B7%D0%B0%D1%80%D0%B0%D0%B4%D0%B8-%D0%B7%D0%BD%D0%B0%D1%87%D0%BA%D0%B0%D1%82%D0%B0-%D0%BD%D1%8F%D0%BC%D0%B0%D1%85%D0%BC%D0%B5-%D0%BF%D1%80%D0%B0%D0%B2%D0%BE-%D0%B4%D0%B0-%D0%B8%D0%B7%D0%BB%D0%B8%D0%B7%D0%B0%D0%BC%D0%B5-%D0%A1%D0%9D%D0%98%D0%9C%D0%9A%D0%98-%D0%92%D0%98%D0%94%D0%95%D0%9E/", "text": "Пловдив отбеляза 75-тата годишнина от спасяването на българските евреи от камерите на Аушвиц\n                    „И догодина, Вие специално, непременно, да заповядате на моя 100-тен рожден ден”. Думите са на спасената преди 75 години от депортация към камерите на Аушвиц 99-годишна пловдивчанка Ивет Анави Елиезер от стария еврейски род под тепетата Калев към посланика на държавата Израел у нас Ирит Лилиан. В отговор на поканата Нейно превъзходителство Лилиан кимна в знак на съгласие и потвърди, че приема поканата да бъде гост на юбилея догодина. Денят, в който Ивет е била спасена от депортация, го помни ясно и до днес. „Всичко помня. Те са топли спомени, но тъжни. Много тъжни. Снощи плаках. Беше нещо страшно”, със сълзи в очите разказа пред Паметника на благодарността в Пловдив Ивет Елиезер.„Бързахме да купим хляб, сирене, но като ни видеха с жълтата значка и доста ни обиждаха. И какво ли не!....Законът за защита на нацията трябва да го прочетете, за да разберете какво сме преживели ние 4 години. Но, ето, че станах на 99 години. Слънцето грее. И то българското, хубавото слънце”, обяснява Ивет Анави Елиезер.Около 600 еврейски семейства от Пловдив преди 75 години били събрани в 2 часа през нощта на 9 март в двора на еврейското училище. В наши дни там има частно училище и паметна плоча, която указва какво се е случило на това място преди десетилетия. Всички трябвало да се качат на влаковете на смъртта и да бъдат откарани в концлагер. Тогава митрополит Кирил прескочил оградата, отишъл при тях и им казал, че ще легне на релсите, но няма да позволи влаковете да тръгнат. В словото си посланик Лилиан подчерта, че българите ще бъдат запомнени като народ, който не е предал човешката си същност и държавата Израел това никога няма да го забрави.„Аз съм оцелял, но съм бил много мъничък. Бил съм на 2-3 години, когато са ни казали да отиваме в двора на еврейското училище. Майка ми разказваше, че само сме плакали с брат ми, защото сме усещали нещо тревожно. Тя събирала бохчи и знаела, че с влаковете ще ни карат към Аушвиц”, разказа Борис Гутман. Неговият баща Пол като по чудо се спасил през 1920 година от депортация от Турция към Германия. В района на Шумен скочил от влака и се спасил в България, а по-късно срещнал майка му. Имали шест деца, един от които е именно Бени (Борис) Гутман. „Баща ми казваше, че в Европа има една Швейцария, а втората е България”, разказва увлекателно Гутман.На официалната церемония пред Паметника на благодарността присъстваха кметът на Пловдив Иван Тотев, областният управител Здравко Димитров, шефът на Общинския съвет Савина Петкова, митрополит Николай, представители на Световния еврейски конгрес и на еврейската общност в Канзас, равини и много членове на организацията „Шалом”. \n\n\n                    ", "date": "2018.03.11", "title": "99-годишната пловдивчанка Ивет Анави Елиезер: Обиждаха ни заради значката, нямахме право да излизаме (СНИМКИ+ВИДЕО)"}
{"url": "http://www.monitor.bg/a/view/65291-%D0%91%D1%83%D1%85%D0%B0%D0%BB%D0%B8-%D1%81%D0%B5-%D0%BD%D0%B0%D1%81%D1%82%D0%B0%D0%BD%D0%B8%D1%85%D0%B0-%D0%B2-%D1%83%D1%87%D0%B8%D0%BB%D0%B8%D1%89%D0%B5%D0%BD-%D0%B4%D0%B2%D0%BE%D1%80/", "text": "\n                    Голямо семейство бухали прекарва дните върху висок бор в двора на СУ „П.Р.Славейков” в Добрич. Според едни от децата, броят на птици е пет, други пък твърдят, че са преброили седем. „Бухалите вече втора година са тук. Първата година бяха само два, сега явно са се размножили”, обяснява Красимира Христова, преподавател по биология. Кабинетът се намира на втория етаж и от прозорците му най-добре се вижда разположението на птиците. Любопитното е, че бухалите винаги са обърнати към класните стаи, а не към улицата. Едно семейство ли са или две, никой не може да твърди. Защо са избрали точно това място, също никой не се наема да обясни.\n\nЕдин от бухалите си е избрал нисък клон, който е на нивото на стаята на Подготвителната група. Още щом пристигнат в училище сутринта, първата работа на децата е да се залепят за прозорците и да търсят бухалите, разказва учителката им Нели Славова.\n\nБухалът е символ на мъдростта и дълголетието. Смята се, че създава около себе си „енергийно поле на благополучие”. Бухалът се смята и за мощен символ на богатството. Той благоприятства личностното израстване, поощрява развитието на умствените способности, помага в натрупването на знания, усилва духовното развитие. Смята се, че присъствието на бухал усилва така наречения „късмет в ученето”.\n\n„Дали е така или не, но когато си видя бухалите на клоните, съм по-мотивиран и като че ли си мисля, че знам много повече от друг път. Жалко, че този бор, където живеят нашите птици, е само пред няколко кабинета, а не пред всички”, казва седмокласникът Тодор.\n\nСлавейковци се радват на летящите си съученици и се надяват те много да им помагат при предстоящите контролни, класни, външни оценявания и матури.\n                    ", "date": "2018.03.11", "title": "Бухали се настаниха в училищен двор"}
{"url": "http://www.monitor.bg/a/view/56475-800-%D1%81-%D1%85%D0%BB%D0%BE%D0%BF%D0%BA%D0%B8-%D0%B3%D0%BE%D0%BD%D1%8F%D1%82-%D0%B7%D0%BB%D0%B8-%D0%B4%D1%83%D1%85%D0%BE%D0%B2%D0%B5-%D0%BD%D0%B0-%D0%B0%D0%BD%D1%82%D0%B8%D1%87%D0%B5%D0%BD-%D1%84%D0%BE%D1%80%D1%83%D0%BC/", "text": "\n                    800 мъже, окичени с хлопки ще гонят злите духове за двадесети път насред каменните плочи по античния форум в Стара загора. Инициативата е на академик Крум Георгиев, като на нея са откликнали 22 състава от цялата страна. В карнавалното шествие, което ще бъде открито по традиция с топовен изстрел ще участват на практика всички по-известни групи пресъздаващи по различните места чрез символните образи на кукери, старци, арапи, бабугери и  камилари победата на доброто над злото.\n\nУчастниците на 18 март, когато православната църква отбелязва четвъртата неделя от великия пост ще бъдат оценяни от жури с председател доц. Ангел Янков, директор на Етнографския музей в Пловдив.\n\nЗа пръв път старозагорските маскарадни игри ще се провеждат съвместно с кукерския фест в павелбанското село Турия, където хлопките ще задрънчат в събота, на 17 март.Същият ден родното село на писателя – народовед Димитър Чорбаджийски – Чудомир ще бъде домакин на научно-практическа конференция, посветена на древните обреди и обичаи.\n                    ", "date": "2018.03.11", "title": "800 с хлопки гонят зли духове на античен форум"}
{"url": "http://www.monitor.bg/a/view/32612-%D0%A1%D1%82%D0%B0%D1%80%D0%BE%D1%81%D1%82%D0%B8%D0%BB%D0%B5%D0%BD-%D0%A2%D0%BE%D0%B4%D0%BE%D1%80%D0%BE%D0%B2%D0%B4%D0%B5%D0%BD-%D0%BF%D1%80%D0%B0%D0%B7%D0%BD%D1%83%D0%B2%D0%B0%D1%85%D0%B0-%D0%B2-%D0%9F%D0%B0%D0%B2%D0%BB%D0%B8%D0%BA%D0%B5%D0%BD%D0%B8/", "text": "\n                    Старостилен Тодоровден празнуваха за четвърта поредна година в Павликени и метири села от общината.\n\nПразникът беше отбелязан с кушии, спортни състезания и конкурси. Наградите за най-гиздав кон и най-добре украсена каруца отидоха безапелационно у Младен Огнянов от село Върбовка. В дисциплината Прескачане на препятствия – паркур, първо място зае Андреан Ангелов с кон Куинхейт. Негови подгласници станаха Илия Асенов с Перла и Митко Атанасов с Ендър старт. В гладкото бягане – кушия в категорията местна порода победител стана Мехмед Ширинов с кон Назара, а в категорията чистокръвна порода – Юли Бейков с кобила Мигла. В третата дисциплина Барел рейсинг отново победител бе конят Куинхейт с подгласници две кобили с еднакви имена - Перла. Всички класирали се на пирозвте места получиха грамоти, статуетки и парични награди. Най-възрастният състезател тази година бе Стнислав Асенов, а най-млад се оказа дамата Калина Савова.\n                    ", "date": "2018.03.11", "title": "Старостилен Тодоровден празнуваха в Павликени"}
{"url": "http://www.monitor.bg/a/view/74145-%D0%9F%D1%80%D0%B5%D0%BC%D0%B5%D1%81%D1%82%D0%B8%D1%85%D0%B0-%D0%A0%D0%B8%D0%BB%D1%81%D0%BA%D0%B8%D1%8F-%D0%BC%D0%B0%D0%BD%D0%B0%D1%81%D1%82%D0%B8%D1%80-%D0%B8-%D0%A7%D0%B5%D1%80%D0%BD%D0%B0%D1%82%D0%B0-%D0%B4%D0%B6%D0%B0%D0%BC%D0%B8%D1%8F-%D0%BF%D0%BE%D0%B4-%D0%A6%D0%B0%D1%80%D0%B5%D0%B2%D0%B5%D1%86/", "text": "\n                    Две емблематични български сгради-на Рилския манастир и легендарната Черна джамия, използвана като затвор в края на 19-ти и началото на 20-ти век, вече се намират под Балдуиновата кула на хълма Царевец във Велико Търново. Всъщност това са поредните макети от експозицията „Мини България”, дело на украинеца Александър Меншиков и съпругата му Наталия. Двата макета, заедно с още седем, пристигнаха с тирове и бяха пренесени на ръка до месата им в експозицията. Те са изработени в Украина и са изключително прецизни копия на оригиалните сгради. Наред с Рилския манастир и Черната джамия, сред онвите макети са още паметникът на Св. Богородица в Хасково и площад Независимост в София. С новопристигналите макетите на български исторически и архитектурни сгради шедьоври вече са достигнали 52. Колекцията обаче ще продължи да се обогатява. Сред бъдещите макети, които ще пристигнат под Царевец ще бъде и този на Мадарския конник.Паркът „Търновград – духът на хилядолетната история”, известен още и като „Мини България” отвори врати през септември миналата година за Деня на Независимостта. Той е разположен на метри от Балдуиновата кула, в нейното подножие върху площ от 15 дка. Разположените в парка макети са високи по 1,5 м. и са изработени от специална пластмаса, която издържа на дъжд, сняг и слънце. Работата по напарвата на макетите е изключително сложна. Първоначално техните изображения се заснемат чрез сателит, след това се правят снимки на отделните детайли. Най-много време една цяла година отнела направата на Рилския манастир, а 9 месеца на храм паметника „Св. Ал. Невски” в София заради многото дребни детайли, които трябвало внимателно да се доизпипат. Сред макетите, освен посочените, особено впечатляващи са още тези на паметника костница Шипка, паметникът на Асеневци, Народният театър „Иван Вазов”, църквата с позлатените кубета в село Шипка, античният театър в Пловдив и др. Инвеститор на проекта е украинецът Александър Меншиков, който със съпругата си Наталия вече от 15 години се занимават с изграждането на подобни паркове по света. Започват с първия си парк в родината, а сега там вече има четири. Освен в Украйна, Меншикови имат паркове и в Русия, Белгия, Холандия, Полша и Грузия.Идеята на семейство Меншикови е в бъдеще да бъде построен лифт или стълба от Балдуиновата кула, която да свързва хълма Царевец с парка и така двата обекта да се превърнат в една атрактивна туристическа дестинация за родните и чуждите туристи.Малко след отварянето на парка под Царевец обаче, той стана повод за скандал.\n\n\n                    ", "date": "2018.03.11", "title": "Преместиха Рилския манастир и Черната джамия под Царевец"}
{"url": "http://www.monitor.bg/a/view/46551-%D0%91%D0%BE%D1%80%D0%B8%D1%81%D0%BE%D0%B2-%D0%B8-%D0%97%D0%B0%D0%B5%D0%B2-%D0%BF%D0%BE%D1%87%D0%B8%D1%82%D0%B0%D1%82-%D0%B7%D0%B0%D0%B5%D0%B4%D0%BD%D0%BE-%D0%B6%D0%B5%D1%80%D1%82%D0%B2%D0%B8%D1%82%D0%B5-%D0%BD%D0%B0-%D0%A5%D0%BE%D0%BB%D0%BE%D0%BA%D0%BE%D1%81%D1%82%D0%B0/", "text": "\n                    Премиерът Бойко Борисов ще почете заедно с македонския си колега Зоран Заев жертвите на Холокоста. За тази цел Борисов ще посети в понеделник Скопие, където ще участва във възпоменателната церемония по повод 75-годишнината от депортирането на евреите от територията на днешна Република Македония. В памет на жертвите двамата със Заев ще поднесат венец пред паметника на загиналите евреи. Борисов е първият български министър-председател, който участва в отбелязването на годишнина от депортирането на евреите от Македония, съобщиха от пресслужбата на кабинета. В рамките на визитата са планирани и двустранни разговори между Борисов и Заев.Междувременно НФСБ на вицепремиерът Валери Сименов излезе с декларация относно посещението на Борисов в Македония. В нея се казва, че партията е против Борисов да се извинява за депортирането на евреите от Македония, защото това означавало България да поеме на свой гръб чужда вина, визирайки режима в хитлериска Германия.В събота вечерта пък премиерът присъства на церемонията в Централната софийска синагога по повод 75-годишнината от спасението на българските евреи по време на Втората световна война. Той получи знака „Шофар“, с който правителството беше удостоено от организацията на българските евреи Шалом за усилия в посока борба с антисемитизма и съхраняване на паметта за последствията от Холокоста у нас. \"Сега е лесно от дистанцията на времето, но ако само за миг се върнем в тези мракобесни времена, срещу тази чудовищна машина за смърт, ще видим подвига на българския народ и на всеки, който е помагал\", казал той и допълни, че истински се гордее че, е българин. „Съжаляваме и скърбим, че са останали над 11 хиляди евреи неспасени,но сме спасили над 48 хиляди и затова подвигът на българския народ не бива да се омаловажава, каза още премиерът. \"През 1943 г. България записва името си със златни букви в световната история като не изпраща на сигурна смърт в нацистките концентрационни лагери близо 50 000 свои граждани от еврейски произход\", съобщиха пък от МС.\n\n\n                    ", "date": "2018.03.11", "title": "Борисов и Заев почитат заедно жертвите от Холокоста"}
{"url": "http://www.monitor.bg/a/view/61505-%D0%94%D0%B0%D0%B2%D0%B0%D1%82-1-%D0%BC%D0%BB%D0%BD-%D0%BB%D0%B2-%D0%B7%D0%B0-%D1%82%D0%B5%D1%81%D1%82%D0%BE%D0%B2%D0%B5%D1%82%D0%B5-%D0%BD%D0%B0-%D1%87%D0%B8%D0%BD%D0%BE%D0%B2%D0%BD%D0%B8%D1%86%D0%B8%D1%82%D0%B5/", "text": "Проверяват дали са дружелюбни и могат ли да пращат мейл\n                    Близо 1 млн. лв. ще отдели държавата за разработването на тестовете за подбор на чиновниците в държавната администрация. Това става ясно от обществена поръчка, обявена от Министерския съвет.Преди няколко години властта въведе централизирани тестове за бъдещите служители в администрацията. За целта се намери дори еврофинансиране, като първата част от проекта бе да се проучи какви точно въпроси да се задават в тестовете. Едва на по-късен етап ще се изработи и специална платформа за тяхното електронно провеждане, както преди време „Монитор“ писа. Фирмите имат срок до 11 април да подават оферти, като трябва да разработят три вида тестове – за общи компетентности, за основни познания за администрацията , както и за компютърни умения. Модулите трябва да бъдат така направени, че целият тест да се решава в рамките от 45 до 60 минути, а резултатите да се изчисляват автоматично. Фирмите ще имат право на проверят тестовете пред извадка от целева група, която да включва поне 500 души и в нея задължително да има и действащи държавни служители, за да може по-лесно да се прецени прага на трудност. Тестовете за компетентности ще бъдат различни за висши служители, когато се кандидатства за ръководна длъжност или само за експертна. Освен тест за интелигентност, за първите две категории ще се проверява дали кандидатите имат логическо или абстрактно мислене, математически способности,както и вербални такива, както и дали са амбициозни, имат ли лидерски качества, могат ли да работят в напрежение и под стрес, но и как работят в екип и най-важното дали са дружелюбни. Ако се кандидатства за висок пост от важност са и възможността дадения човек да води преговори, като при този тип препитване, те ще се налага да решават дадени казуси или да участват в симулации. За експертите се изискват аналитични способности, как се сработват с колегите и как комуникират с тях. Бъдещите чиновници ще трябва да познават добре и нормативната ни уредба, какво е устройството на държавата и разделението на властите, како и процедурите за съгласуване между институциите. Относно компютърните умения е важно да знаят как се обработва текст и цифрови данни, как се прави презентация, но наред с това и как се води електронна кореспонденция, което на прост език означава – как да пращат мейли. Важно е бъдещите чиновници да знаят как се съхраняват файлове , но и да могат да търсят информация в компютъра или в интернет. Задължително изпълнителят ще трябва да изработи и тестове за хора със специални потребности – със слухови или пък зрителни проблеми. Ще се обучат 25 квестори, които ще следят по време на провеждането на тестовете. Те обаче също ще бъдат подбрани чрез тест, но такъв за склонност към нелоялно поведение и злоупотреби.\n\n\n                    ", "date": "2018.03.11", "title": "Дават 1 млн. лв. за тестовете на чиновниците"}
{"url": "http://www.monitor.bg/a/view/8170-%D0%A8%D0%B5%D1%84%D1%8A%D1%82-%D0%BD%D0%B0-%D0%90%D0%BD%D1%82%D0%B8%D0%BA%D0%BE%D1%80%D1%83%D0%BF%D1%86%D0%B8%D1%8F-%D0%BE%D0%B1%D0%B5%D1%89%D0%B0-%D0%B0%D1%80%D0%B5%D1%81%D1%82%D0%B8-%D0%B7%D0%B0-%D0%BF%D0%BE%D0%B4%D0%BA%D1%83%D0%BF%D0%BD%D0%B8-%D0%BF%D0%BE%D0%BB%D0%B8%D1%82%D0%B8%D1%86%D0%B8-%D0%B8-%D0%BC%D0%B0%D0%B3%D0%B8%D1%81%D1%82%D1%80%D0%B0%D1%82%D0%B8/", "text": "\n                    Реални резултати в най-скоро време и задържани лица за корупция. Това обеща шефът на новата мегакомисия „Антикорупция“ Пламен Георгиев, който бе избран за поста само преди седмица, а преди това оглавяваше КОНПИ. Вече имаме редица сигнали, обясни той в ефира на bTV.„Не става дума буквално с пари в ръката. Ще бъдат задържани хора , които ще покажем, че са взели пари , за да свършат нещо. Става дума за хора, които се занимават с политика и магистрати“, уточни той. Георгиев заяви, че трябва да се елиминира и корупцията в съдебната системата, защото това ще оправи и всички други обществени отношения. „Изключително важно е да спрем освен сред политическите лица и в съдебната система. Имаме сигнали и за едните и за другите“, каза той. Георгиев отново отрече нападките на опозицията, че е политически зависим и обясни, че се е почувствал омерзен от дебатите в пленарна зала по време на избирането му за шеф на комисията. След дебата в НС получил обаждания от депутати, които му казали - „Нищо лично, това е просто политика“. Той даде да се разбере, че не приема такова „заиграване“ с името му. Георгиев гарантира, че ще заложи на професионалисти при избора на своите заместници и обща всеки сигнал в комисията да бъде проверен. По думите му КОНПИ е отнела 109 млн.лева, като само за 2017 година сумата е 29 млн. лв.\n\n\n                    ", "date": "2018.03.11", "title": "Шефът на „Антикорупция“ обеща арести за подкупни политици и магистрати"}
{"url": "http://www.monitor.bg/a/view/61809-%D0%9D%D0%B0%D0%BA%D0%B0%D0%B7%D0%B0%D0%BD%D0%B8%D0%B5%D1%82%D0%BE-%D0%B7%D0%B0-%D0%B4%D0%B6%D0%B8%D0%B3%D0%B8%D1%82-%D0%BD%D0%B0-%D0%B7%D0%B5%D0%B1%D1%80%D0%B0-%D0%BF%D0%BE%D0%B3%D0%BE%D0%BB%D1%8F%D0%BC%D0%BE-%D0%BE%D1%82%D0%BA%D0%BE%D0%BB%D0%BA%D0%BE%D1%82%D0%BE-%D0%B7%D0%B0-%D0%BF%D0%BE%D0%BC%D0%B5%D1%82%D0%B5%D0%BD%D0%B0-%D1%81%D0%BF%D0%B8%D1%80%D0%BA%D0%B0/", "text": "\n                    Парламентът действа много на парче – в момента, ако един човек блъсне някого на пешеходна пътека, ще бъде наказан много по-сериозно, отколкото ако се качи на тротоара и помете спирката. Това коментира пред предаването „120 минути“ на bTV юристът, бивш депутат и вицепремиер проф. Даниел Вълчев. Думите му бяха по повод обсъжданите промени в НК, свързани с неизбежната отбрана. Според него текстовете са регламентирани много добре, а идеите именно те да бъдат изменени били тежък популизъм. „Усещането за несправедливост, за непочтеност в обществото се засилва. Засилва се усещането за непрозрачност, от една страна, и за невъзможност на държавата да защити отделния човек. И оттам – гнева у хората”, посочи той, но допълни, че „популизъм е всеки опит да се реши краткосрочно проблем, който знаеш, че ще катастрофира по начина, по който го решаваш“.\n\n\n \n                    ", "date": "2018.03.11", "title": "Наказанието за джигит на зебра по-голямо, отколкото за пометена спирка"}
