{"url": "http://www.monitor.bg/a/view/86555-4593-%D0%B4%D0%B6%D0%B8%D0%B3%D0%B8%D1%82%D0%B8-%D0%BD%D0%B0-%D0%BF%D1%8A%D1%82%D1%8F-%D0%B7%D0%B0-10-%D1%87%D0%B0%D1%81%D0%B0/", "text": "\n                    \n4593 нарушения на скоростните режими в страната са установени за времето от 06.00 до 16.00 часа в хода на операцията на „Пътна полиция“ „24 часа скорост“. За това време в страната е имало 387 точки за контрол, съобщиха от МВР. В операцията са се включили 224 служители. \n\n1181 от нарушенията са регистрирани с т. нар камери на триноги, 421 със стационарните и 2991 – с мобилните.\n\nПо време на операцията са установени 62 случая на движение в населено място с над 50 км/ч.\n\nОперацията \"24 часа скорост\" е в ход от 6 часа тази сутрин и ще продължи до 6 часа утре - 19 април. Целта е да се обърне внимание на водачите, че скоростта е една от основните причини за тежки ПТП. Проверки се извършват във всички страни, членки на TISPOL- Европейската мрежа на службите на Пътна полиция.\n\n                    ", "date": "2018.04.18", "title": "4593 джигити на пътя за 10 часа   "}
{"url": "http://www.monitor.bg/a/view/3034-%D0%94%D0%B0%D0%B4%D0%BE%D1%85%D0%B0-%D0%BD%D0%B0-%D1%81%D1%8A%D0%B4-%D0%B1%D0%B8%D0%B2%D1%88%D0%B8%D1%8F-%D1%88%D0%B5%D1%84-%D0%BD%D0%B0-%D0%90%D0%9F%D0%98-%D0%9B%D0%B0%D0%B7%D0%B0%D1%80-%D0%9B%D0%B0%D0%B7%D0%B0%D1%80%D0%BE%D0%B2/", "text": "\n                    \nСофийска градска прокуратура (СГП) внесе в Специализиран наказателен съд /СпНС/ обвинителен акт срещу бившия шеф на Агенция „Пътна инфраструктура“ Лазар Лазаров за умишлена безстопанственост в особено големи размери, представляваща особено тежък случай - престъпление по чл.219, ал.4, вр. ал.3, вр. ал.1 от НК. Това съобщиха от на прокуратурата на Р България.\n\nЛазаров е обвинен за това, че в периода от 07.08.2014 година до 30.06.2015 година в качеството си на председател на УС на Агенция „Пътна инфраструктура“, умишлено не положил достатъчно грижи за ръководенето и управлението на повереното му имущество във връзка със строително-монтажни работи по лот 1, АМ „Марица“ и от това са последвали значителни щети на АПИ в общ размер на 41 630 050, 80 лева.\n\nВъпреки задълженията си, като председател на АПИ той не организирал по най-добрия начин дейността на подчинените си, изразяващо се в това, че преди да открие със свое решение процедура за възлагане на обществена поръчка за допълнителни СМР на лот 1 на АМ „Марица“ той:\n\n-не възложил на екипа за управление на проект Лот 1, АМ „Марица“, да извърши проверка дали предвидените строително-монтажни работи не са били включени в предмета на първоначалния договора за строителството на лот 1 на АМ Марица;\n\n- не поискал от дирекцията, отговорна за подготовката на поръчката, да обоснове необходимостта от различните видове СМР, предмет на обществената поръчка;\n\n- не поискал от дирекцията, отговорна за подготовката на поръчката, да представи разчети как е формирана прогнозната стойност на обществената поръчка от 42 987 400 лева без ДДС;\n\nВъпреки тези съществени пропуски, той сключил договор между АПИ и фирма- изпълнител за допълнителни СМР на лот 1 на АМ Марица на стойност 51 343 630, 80 лева с ДДС и наредил изплащането на сумата изцяло.\n\nАко бъде признат за виновен, Лазар Л. може да получи наказание в размер лишаване от свобода от три до дванадесет години, като съдът може да постанови и лишаване от право да се заема определена обществена или държавна длъжност и да се упражнява определена професия или дейност\n\nСпрямо Лазар Л. е взета мярка за неотклонение „Подписка“.\n\n                    ", "date": "2018.04.18", "title": "Дадоха на съд бившия шеф на АПИ Лазар Лазаров"}
{"url": "http://www.monitor.bg/a/view/83256-%D0%94%D0%B0%D0%B2%D0%B0%D1%82-%D0%BD%D0%B0-%D0%BE%D0%B1%D1%89%D0%B8%D0%BD%D0%B8%D1%82%D0%B5-%D0%BD%D0%B0%D0%B4-11-%D0%BC%D0%BB%D0%BD-%D0%BB%D0%B2-%D0%B7%D0%B0-%D1%82%D1%80%D0%B0%D0%BD%D1%81%D0%BF%D0%BE%D1%80%D1%82%D0%BD%D0%B8-%D1%80%D0%B0%D0%B7%D1%85%D0%BE%D0%B4%D0%B8-%D0%BD%D0%B0-%D1%83%D1%87%D0%B8%D1%82%D0%B5%D0%BB%D0%B8%D1%82%D0%B5/", "text": "\n                    Правителството одобри 11 319 125 лв. допълнителни трансфери по бюджетите на общините. Това съобщиха от правителствената информационна служба. Средствата са предвидени в бюджета на образователното министерство за възстановяване на транспортните разходи или разходите за наем на педагогическите специалисти в детските градини и училищата, когато работят извън населеното място, в което живеят. Те се отпускат според изготвена и предоставена от кметовете на общини информация. В рамките на един и същи период на учителите могат да бъдат възстановявани извършените разходи или за транспорт, или за наем по месторабота.\n\n \n                    ", "date": "2018.04.18", "title": " Дават на общините над 11 млн. лв. за транспортни разходи на учителите  "}
{"url": "http://www.monitor.bg/a/view/47974-%D0%9A%D0%97%D0%9A-%D0%B3%D0%BB%D0%BE%D0%B1%D0%B8-%D0%9C%D1%83%D0%B7%D0%B8%D0%BA%D0%B0%D1%83%D1%82%D0%BE%D1%80-%D1%81-56-678-%D0%BB%D0%B2/", "text": "\n                    \nКомисията за защита на конкуренцията наложи глоба в размер на 56 678 лв на сдружението за колективно управление на авторски права Музикаутор. Причина за решението на КЗК станаха преговорите между организацията и БНР в началото на миналата година. Според комисията Музикаутор е прекратила „необосновано“ съществуващите до този момент договорни отношения с медията. „От водените между страните в производството преговори и от цялостното поведение на Музикаутор в тази връзка, може да се направи извод, че прекратяването на действащия договор между страните представлява начин за постигане на исканите от сдружението условия за определяне размера на дължимите му възнаграждения за лицензирането на съответните права. Чрез прекратяването на договора с БНР Музикаутор, като предприятие с господстващо положение, лишава националното радио от възможност за ефективно конкуриране на пазара, на който последното осъществява дейност“, пише още в решението на КЗК.\n\nОт организацията отрекоха да злоупотребяват с господстващо положение. „Предвид това, че Музикаутор изпълнява своята дейност в съответствие с всички изисквания на българското и европейското законодателство, ние сме длъжни да третираме равнопоставено ползвателите от един и същи сектор. Ето защо организацията ще предприеме всички предвидени в закона действия, за да оспори определеното като „не особено тежко“ нарушение, да докаже правотата си и да защити интересите на творците“, категорични са от сдружението, като посочват, че вследствие на новите условия на договора им с БНР, българските автори на музика ще получат 65% повече за използваното тяхно творчество тази година.\n\nПрипомняме, че в рамките на няколко месеца през 2017 г. в ефира на БНР звучаха единствено класическа музика, джаз и автентичен фолклор. Причината бе невъзможността на двете страни да постигнат споразумение относно тарифата, по която радиото да заплаща за излъчваните песни от репертоара на Музикаутор.\n\n                    ", "date": "2018.04.18", "title": "КЗК глоби Музикаутор с 56 678  лв."}
{"url": "http://www.monitor.bg/a/view/69727-%D0%93%D0%95%D0%A0%D0%91-%D0%B8-%D0%91%D0%A1%D0%9F-%D0%B2-%D1%81%D0%B1%D0%BB%D1%8A%D1%81%D1%8A%D0%BA-%D0%B7%D0%B0%D1%80%D0%B0%D0%B4%D0%B8-%D1%85%D0%BE%D1%80%D0%B0%D1%82%D0%B0-%D1%81-%D1%83%D0%B2%D1%80%D0%B5%D0%B6%D0%B4%D0%B0%D0%BD%D0%B8%D1%8F/", "text": "\n                    \nДепутати от ГЕРБ и БСП влязоха в остър сблъсък в кулоарите на парламента заради хората с увреждания. Начело на едната група бе Цветан Цветанов, подкрепян от Лъчезар Иванов, Александър Иванов и Данаил Кирилов от ГЕРБ, а на социалистите – Драгомир Стойнев и Антон Кутев. Те си викаха на висок тон в продължение на двайсет минути, а разправията приключи с искане на оставката на зам.-шефа на парламента Емил Христов.\n\nПричината за спора бе, че охраната на Народното събрание не пусна в сградата за среща с БСП представители на майки с деца с увреждания, които по-рано бяха на протест пред Министерски съвет. Според социалистите причината за това е, че били облечени в черни фланелки с надпис \"Системата ни убива“. По думите на лидера на БСП Корнелия Нинова това е абсурдно и обвини Емил Христов, който се позовал на правилника на Народното събрание, според който разпространението на агитационни материали е забранено.\n\nИменно това бе причината червените да излязат при хората отвън, за да вземат техните предложения за законови промени.\n\nЕмил Христов излезе от пленарна зала и се извини, че в момента, в който е водил заседанието е бил некоректно уведомен от Антон Кутев. Той заяви, че не е знаел, че представителите на хората с увреждания имат надлежното разрешение за влизане в НС. \"На мен ми беше обяснено само за надписа, а не че имат пропуски\", заяви той.\n\nСлед като научил за проблема, Цветанов се запъти навън, но на входа се озова лице в лице с Драгомир Стойнев. Той на свой ред му връчи фланелката, а Цветанов отвърна - \"Ще я взема тази фланелка, няма проблем“.\n\nЦветанов увери, че по темата е в постоянен контакт със социалния министър Бисер Петков. Той помили БСП да спрат с манипулациите и да спрат да ползват темата за политически дивиденти. \"Смятате ли, че ние ще имаме интерес тези хора да не бъдат чути?!\", удиви се той пред обвиненията на социалистите. Той припомни, че на министерско ниво има работна група, която уточнява исканията на хората с уврежданията.\n\n„Не всеки е имал възможността да приватизира по един \"Техноимпекс\", заяви Цветанов по адрес на Нинова. Той защити Емил Христов, като обясни, че той не е виновен и първо трябвало да си довърши воденето на заседанието. „Вие като сте в ефир, ако някой ви говори нещо, няма ли да му кажете, че първо ще си довършите ефира и след това другата работа\", обясни Цветанов.\n\nНа свой ред БСП поиска оставката на Христов.\n\n                    ", "date": "2018.04.18", "title": "ГЕРБ и БСП в сблъсък заради хората с увреждания"}
{"url": "http://www.monitor.bg/a/view/32659-%D0%9D%D0%B0%D0%B7%D0%BD%D0%B0%D1%87%D0%B0%D0%B2%D0%B0%D1%82-75-%D1%81%D0%BB%D1%83%D0%B6%D0%B8%D1%82%D0%B5%D0%BB%D0%B8-%D0%B2-%D0%90%D0%B3%D0%B5%D0%BD%D1%86%D0%B8%D1%8F%D1%82%D0%B0-%D0%BF%D0%BE-%D0%B2%D0%BF%D0%B8%D1%81%D0%B2%D0%B0%D0%BD%D0%B8%D1%8F%D1%82%D0%B0/", "text": "\n                    Правителството прие постановление, с което се увеличава числеността на Агенцията по вписванията със 75 служители. Целта е да се осигури административен капацитет в Агенцията и да се обезпечи изпълнението на дейностите по установяване на административни нарушения и налагане на административни наказания.\n\nЩе се ускорят дейностите по воденето на регистър на действителните собственици на учредените на територията на България юридически лица и други правни образувания и свързаните с тях лица - задължение, предвидено в проекта на Закон за мерките срещу изпирането на пари, който предстои да бъде разгледан на второ четене в Народното събрание.\nНовите служители ще работят в общата администрация на Агенцията (12 щата), в дирекция \"Длъжностни лица по регистрацията\" (14 щата) и в Главна дирекции \"Регистри\" (49 щата).\n                    ", "date": "2018.04.18", "title": "Назначават 75 служители в Агенцията по вписванията  "}
{"url": "http://www.monitor.bg/a/view/24549-%D0%90%D1%80%D1%85%D0%B8%D1%82%D0%B5%D0%BA%D1%82%D0%B8-%D0%B7%D0%B0%D1%81%D0%B5%D0%B4%D0%B0%D0%B2%D0%B0%D1%82-%D0%BD%D0%B0-7%D0%BC%D0%B0-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%BD%D0%B0-%D1%81%D1%80%D0%B5%D1%89%D0%B0-%D0%B2-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA/", "text": "\n                    Седма националната среща на главните архитекти и експертите по устройствено планиране от общините се провежда до петък в „Гранд хотел Хебър“  в Пазарджик. Форумът  се организира от Националното сдружение на общините в България и бе открит от кмета Тодор Попов.В срещата участват повече от 100 главни архитекти на общини от страната, както и ресорни заместник-кметове, председатели на комисиите по градоустройство в общинските съвети.  На срещата трябва да се очертаят основните искания по промените в Закона за устройство на територията.  Ще бъдат представени чисто практически казуси, които главните архитекти решават в практиката си.  Една от основните цели е да се обменят и добри практики между общините – като добри устройствени решения, добри „зелени“ решения.  Ще се дискутира и как да се повиши ефективността в дейността на структурите, които се занимават с устройствено планиране. Сред обсъжданите въпроси в предварително раздадената програма за 3-дневния форум е и проблемът, свързан с дългите съгласувателни процедури със структурите, имащи отношение към културното наследство.\n\n \n                    ", "date": "2018.04.18", "title": "Архитекти заседават на 7-ма национална среща в Пазарджик"}
{"url": "http://www.monitor.bg/a/view/51105-%D0%9C%D0%B5%D0%B6%D0%B4%D1%83-20-%D0%B8-25-%D0%B3%D1%80%D0%B0%D0%B4%D1%83%D1%81%D0%B0-%D0%B4%D0%BD%D0%B5%D1%81/", "text": "\n                    \nДнес над по-голямата част от страната ще бъде предимно слънчево. По-значителна ще е облачността в западните райони, където на отделни места краткотрайно ще превали. Ще духа слаб североизточен вятър. Максималните температури ще са между 20° и 25°, по морския бряг – между 13° и 17°, в София – около 20°. Такава е прогнозата за времето на Националния институт по метеорология и хидрология (НИМХ) при БАН, съобщи дежурният синоптик Мартин Славчев за \"Фокус\".\n\nНад Черноморието ще преобладава слънчево време, с по-значителна облачност в часовете преди обяд по северното крайбрежие. Ще духа слаб до умерен североизточен вятър. Дневните температури ще достигнат 13-17°, а температурата на морската вода е 11-12°.\n\nНад планините облачността ще е по-често значителна, като повече слънчеви часове ще има в Източна България. На места главно в югозападните масиви ще има краткотрайни превалявания, възможно е и да прегърми. Максималната температура на височина 1200 метра ще е около 15°, на 2000 метра – около 7°.\n\n                    ", "date": "2018.04.18", "title": "Между 20 и 25 градуса днес "}
{"url": "http://www.monitor.bg/a/view/21218-450-%D1%85%D0%B8%D0%BB-%D0%B1%D1%8A%D0%BB%D0%B3%D0%B0%D1%80%D0%B8-%D1%82%D1%80%D1%8A%D0%B3%D0%B2%D0%B0%D1%82-%D0%BD%D0%B0-%D0%BF%D1%8A%D1%82-%D0%BF%D0%BE-%D0%93%D0%B5%D1%80%D0%B3%D1%8C%D0%BE%D0%B2%D0%B4%D0%B5%D0%BD/", "text": "Зимните курорти свалиха цените наполовина\n                    \n450 хил. българи се очаква да тръгнат на път за предстоящите почивни дни между 1 и 6 май. Това заяви за „Монитор“ Румен Драганов, директор на Института за анализи и оценки в туризма. 54 хил. наши сънародници пък ще обединят двата празника и ще им се събере цяла седмица почивка.\n\nОт всички, които ще стегнат куфарите,\n\n\n\nНякои от пътуващите ще се насочат към Черноморието, тъй като част от хотелите вече са отворили врати. Други ще използват множеството къщи за гости и семейни хотели навсякъде в страната. По думите на експерта интерес ще има и към градчета в Стара планира, Родопите, Рила и Пирин. Освен това натоварване ще има и в планинските курорти, както и на местата, които предлагат балнео, спа и уелнес – Велинград, Хисаря, Кюстендил, Поморие и Св. Константин и Елена. Въпреки че зимните ни курорти Банско, Боровец и Пампорово закриха зимния сезон, то според Драганов резервациите там вървят все още с пълна сила, а цените са с 50-60% по-ниски спрямо предходните студени месеци. По думите му интересът към тези дестинации няма да спадне и през лятото, тъй като там се организират множество културни фестивали.\n\nДраганов добави, че за предстоящите почивки туристите избират най вече двудневни и тридневни пакети. Така, ако искаме да се поглезим в някой спа комплекс,\n\n\n\nа на морето цените са около стотарка за двойна стая.\n\nИ в първите почивни дни от май ще има много българи, които ще предпочетат пътуване зад граница. Очаква се хората, които ще отидат в чужбина за Деня на труда и Гергьовден, да са 70 хил. Най-голяма ще е групата, която ще се насочи към южната ни съседка Гърция, като нашенците, които ще се отправят натам, са приблизително 38 хил. Пътувания ще има и към другите ни съседки – Сърбия и Турция. Трафик се планира да има и към Румъния и други европейски страни. Независимо че празниците в началото на май са български, ще има и много чужденци, които ще дойдат у нас, каза Драганов. Той добави, че вече\n\n\n\nи се пекат в курорта Слънчев бряг. „Очакваме за майските празници да има гости от съседните страни – Румъния, Гърция, Турция, Сърбия и Македония, които традиционно избират плажовете по Черно море“, категоричен бе Драганов. Очаква се обаче да дойдат и голям брой туристи от останалите европейски страни, тъй като нискотарифните авиокомпании вече освен до София летят и до Варна и Бургас.\n\n„В последно време пътуванията през уикендите са доста търсени. Българите пътуват доста по-често, но за по-кратко, като се търсят основно хотели, които предлагат минерални води. Средно пък около 160-180 хил. са тези българи, които стягат куфарите в петък вечер и се прибират в неделя“, уточни Румен Драганов.\n\n                    ", "date": "2018.04.18", "title": "450 хил. българи тръгват на път по Гергьовден"}
{"url": "http://www.monitor.bg/a/view/86210-2%D0%B3%D0%BE%D0%B4%D0%B8%D1%88%D0%BD%D0%BE-%D0%B4%D0%B5%D1%82%D0%B5-%D1%81-%D0%BE%D0%BF%D0%B0%D1%81%D0%BD%D0%BE%D1%81%D1%82-%D0%B7%D0%B0-%D0%B6%D0%B8%D0%B2%D0%BE%D1%82%D0%B0-%D1%81%D0%BB%D0%B5%D0%B4-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0/", "text": "Тя и детето й на 2 години берат душа в болница\n                    29-годишна шофьорка се заби в тежкотоварен камион на магистрала „Тракия” край Пловдив, след което автомобилът й отскочил в мантинелата. Като по чудо от тежкото произшествие няма жертви, но майката с детето й били откарани в болница в критично състояние.\n\nКатастрофата станала на аутобана в района на пътен възел „Цалапица” около 18 часа на 17 април. Шофьорката карала „БМВ”, като не е била превишила скоростта, са категорични от „Пътна полиция”. Причина за инцидента е най-вероятно отклоняване на вниманието по време на включване на автомобила в магистралата. Жената най-вероятно не се е огледала добре при включването, защото с ниска скорост се е ударила в преминаващ тежкотоварен камион с немска регистрация, който се е движел в платното в посока Бургас. След този първоначален сблъсък леката кола се е отклонила към мантинелата, където е последвал втори удар, обясниха разследващи. „БМВ”-то буквално е размазано на хармоника при ударите и е истинско чудо, че майката с детето са оцелели. Мъникът бил откаран с линейка в УМБАЛ „Св. Георги” с голяма рана на челото, където е приет в Клиниката по детска хирургия. Там ще остане, докато раната не заздравее, уточниха от болницата. Опасност за живота на детето няма, са категорични лекарите. Майката също била откарана в здравно заведение, където ще бъде лекувана. Тя и шофьорът на тежкотоварния камион – мъж на 62 години, са тествани с дрегер от полицията на мястото на катастрофата. Резултатите им били отрицателни. По случая се води разследване.\n                    ", "date": "2018.04.18", "title": "29-годишна се заби в тир (ОБНОВЕНА)"}
{"url": "http://www.monitor.bg/a/view/37821-%D0%97%D0%B0%D0%BF%D0%BE%D1%87%D0%B2%D0%B0-%D0%B0%D0%BA%D1%86%D0%B8%D1%8F-%D0%A1%D0%BA%D0%BE%D1%80%D0%BE%D1%81%D1%82/", "text": "\n                    \nOт 6.00 часа днес до 6.00 часа на 19 април на територията на страната ще се проведе операция на „Пътна полиция“ „24 часа скорост“. Тя е заложена в календара на Европейската мрежа на службите на Пътна полиция (TISPOL) и аналогични проверки ще има на територията на целия Европейски съюз, съобщиха от МВР.\n\nОсновната цел на операцията е контрол на скоростта, която е една от основните причини за тежки пътнотранспортни произшествия.\n\nВ акцията ще участват 314 служители. Ще се следи от 684 точки за контрол с 148 мобилни камери, 28 преносими /т. нар. камери на триноги/ и 23 стационарни камери.\n\n                    ", "date": "2018.04.18", "title": "Започна акция \"Скорост\" "}
{"url": "http://www.monitor.bg/a/view/67236-%D0%9C%D0%B0%D0%B9%D0%BA-%D0%9F%D0%BE%D0%BC%D0%BF%D0%B5%D0%BE-%D0%B1%D0%B8%D0%BB-%D0%BF%D1%80%D0%B8-%D0%9A%D0%B8%D0%BC-%D0%BD%D0%B0-1-%D0%B0%D0%BF%D1%80%D0%B8%D0%BB-%D1%81%D1%80%D0%B5%D1%89%D0%B0-%D0%A1%D0%90%D0%A9%D0%9A%D0%9D%D0%94%D0%A0-%D0%BF%D1%80%D0%B5%D0%B7-%D1%8E%D0%BD%D0%B8/", "text": "\n                    \n\nС Пхенян бяха проведени директни преговори на \"много високо ниво\", съобщи американският президент Доналд Тръмп, след като обяви, че неговата историческа среща със севернокорейския лидер Ким Чен Ун трябва да с състои \"в началото на юни или преди това\", предаде Франс прес.\n\nПриемайки японския премиер Шиндзо Абе във Флорида, Тръмп заяви, че двете Кореи имат \"благословията му\" да преговарят \"за слагане на край на войната\". С това той намекна, че на срещата между Ким Чен Ун и южнокорейския президент Мун Дже Ин може да се обсъди\n\n\n\nкойто да замени примирието, сложило край на военните действия на полуострова през 1953 г.\n\nПет са местата, които се обмислят за провеждане на срещата, уточни американският президент и допълни, че тя ще е истинска възможност \"за уреждането на един световен проблем\".\n\n\"Ще имаме преговори с Ким много скоро. Това вероятно ще стане в началото на юни или преди това, ако всичко върви добре\", заяви той в частната си резиденция в Мар-а-лаго.\n\nТръмп обаче допусна възможността \"не всичко да мине добре и тези преговори да не се състоят\".\n\n\"Бих искал да поздравя Доналд за куража\" да приеме поканата на Ким Чен Ун за среща лице в лице, заяви японският премиер. Той добави, че стратегията на САЩ и Япония да окажат \"максимален натиск\" върху Пхенян се е оказала успешна.\n\nТръмп потвърди още, че директорът на ЦРУ Майк Помпейо, номиниран от него за държавен секретар, се е срещнал със севернокорейския лидер Ким Чен Ун на 1 април. „Срещата премина много гладко и бяха изградени добри отношения. Сега се подготвят подробностите за срещата на върха“, написа още Тръмп.\n\nСъщевременно стана ясно, че президентът на Китай\n\n\n\nа на 27 април ще има на среща между южнокорейския президент Мун и севернокорейския лидер Ким. Северна Корея отдавна се стреми към мирен договор със САЩ за официално прекратяване на войната, отбелязва АП. Някои южнокорейци се страхуват, че Северът може да използва такъв договор като претекст да поиска изтеглянето на намиращите се в момента в Южна Корея 28 500 американски войници. Други изразяват опасения, че евентуални дискусии за формалното прекратяване на войната може да отвлекат вниманието от и без това сложния проблем за ликвидиране на ядрените оръжия на Северна Корея и за прилагането на надежден механизъм за проверка по въпроса.\n\n\nСАЩ са уведомили Русия чрез посолството й във Вашингтон, че засега няма да въвеждат нови санкции срещу нея. В неделя постоянната представителка на САЩ в ООН Ники Хейли каза в интервю по телевизия Си Би Ес, че \"предстои влизането в сила на нови санкции спрямо Русия\" заради подкрепата й за Сирия и че те ще бъдат обявени още в понеделник. Санкции обаче не бяха обявени. Шефът на Националния икономически съвет при президента Доналд Тръмп, Лорънс Кадлоу, поясни, че Хейли не е била своевременно информирана.\n\n \n\n\n \n\n\n \n                    ", "date": "2018.04.18", "title": "Тръмп говорил с Ким, Майк Помпео бил в КНДР на 1 април"}
{"url": "http://www.monitor.bg/a/view/89237-%D0%9A%D1%80%D0%B8%D1%81%D1%82%D0%B5%D0%BD-%D0%A1%D1%82%D1%8E%D0%B0%D1%80%D1%82-%D0%B2%D0%BB%D0%B8%D0%B7%D0%B0-%D0%B2-%D0%B6%D1%83%D1%80%D0%B8%D1%82%D0%BE-%D0%BD%D0%B0-%D1%84%D0%B5%D1%81%D1%82%D0%B0-%D0%B2-%D0%9A%D0%B0%D0%BD/", "text": "\n                    Актрисата Кристен Стюарт, чиято звезда изгря с участието й във вампирската сага „Здрач“ ще се нареди сред оценяващите в основната конкурсна програма на фестивала в Кан. В журито ще преобладават жени, категорични са организаторите, а начело ще застане носителката на „Оскар“ Кейт Бланшет. В състава му са включени още актьорите Леа Сейду, Чан Чън, режисьорите Дени Вилньов, Ава Дюверней, Андрей Звягинцев и певицата от Бурунди Каджа Нин.\n\nФестивалът ще бъде открит на 8 май, а кои филми ще бъдат отличени, ще разберем на 19 май. В селекцията на основната конкурсна програма са ветерани като Жан-Люк Годар и Спайк Лий, както и преследвани в своята държава кинодейци, като иранецът Джафар Панахи и руснакът Кирил Серебренников.\n\nМеждувременно стана ясно, че Netflix няма да прожектира нито един свой филм в рамките на форума. До това решение се стигна, след като организаторите на форума забраниха на компанията да участва със свои продукции в конкурсната програма. Тед Сарандос, който отговаря за медийното съдържание на стрийминг гиганта, обяви, че излъчването на техни заглавия би било безсмислено при така направените промени. „Ние няма да участваме без правото да се съревноваваме. Правилото беше въведено тихомълком заради Netflix, а директорът на фестивала Тиери даде това ясно да се разбере, когато го огласи. Ние искаме филмите ни да имат равни права с останалите. Ако приемем техните правила, рискуваме продукциите ни и създателите им да бъдат третирани неуважително на фестивала. Те зададоха тона. За нас няма да е добре да бъдем там\", каза още Сарандос пред Variety.\n                    ", "date": "2018.04.18", "title": " Кристен Стюарт влиза в журито на феста в Кан"}
{"url": "http://www.monitor.bg/a/view/21328-3%D0%BA%D0%B8%D0%BB%D0%BE%D0%B3%D1%80%D0%B0%D0%BC%D0%BE%D0%B2%D0%B0-%D0%BA%D1%83%D1%87%D0%B5%D1%88%D0%BA%D0%B0-%D1%82%D0%B5%D0%BD%D0%B8%D1%8F-%D0%B8%D0%B7%D0%B2%D0%B0%D0%B4%D0%B8%D1%85%D0%B0-%D0%BE%D1%82-%D0%B1%D1%8A%D0%B1%D1%80%D0%B5%D0%BA%D0%B0-%D0%BD%D0%B0-40%D0%B3%D0%BE%D0%B4%D0%B8%D1%88%D0%B5%D0%BD-%D0%B2-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA/", "text": "\n                    \n\nТрикилограмова кучешка тения бе премахната от бъбрека на 40-годишен мъж от община Пазарджик, съобщиха от медицински комплекс „Хигия“ в областния град. Операцията е извършена от смесен екип от уролози и хирурзи начело с началника на Урологично отделение в болница „Хигия“ д-р Георги Пейчинов и колегата му уролог д-р Васил Ангелов, както и хирурзите д-р Цоко Цоков и специализантите по хирургия д-р Кръстьо Пилафов и д-р Кемал Аликов. Диагнозата е рядка, като заболяването на пациента е било установено с изследвания чрез скенер и серологичен метод. Ехинококозата обикновено поразява белия и черния дроб на човек, а в изключително редки случаи като въпросния, болестта може да засегне и бъбрека. Поради големия обем на пораженията интраоперативно е било взето решение за отстраняване на бъбрека. Не може да се каже колко време точно се е развивал паразитът, но тенията бе изконсумирала изцяло бъбречния паренхим, със сраствания към черния дроб, дванадесетопръстника и дебело черво на пациента, коментира д-р Пейчинов.﻿﻿ Непосредственият следоперативен период на пациента протича гладко и той е в добро състояние.\n\n\n\n \n\n\n \n\n\n \n                    ", "date": "2018.04.18", "title": "3-килограмова кучешка тения извадиха от бъбрека на 40-годишен в Пазарджик"}
{"url": "http://www.monitor.bg/a/view/2401-%D0%97%D0%B2%D1%8F%D1%80%D1%8A%D1%82-%D0%91%D0%B0%D0%B9%D0%B5%D1%80%D0%BD-%D0%B7%D0%B0%D1%85%D0%B0%D0%BF%D0%B0-%D1%82%D1%80%D0%B5%D0%B1%D1%8A%D0%BB%D0%B0/", "text": "Ние сме демонстрация на футбол, заяви след разгрома Юп Хайнкес\n                    Немската мавина „Байерн“ (Мюнхен) въври уверено към нов требъл, след като помете в полуфинала за Купата на Германия „Байер“ (Леверкузен) с 6:2. Хеттрик за баварците реализира Томас Мюлер, а Хавиер Мартинес постави началото на разгрома още в 3-ата минута. Другите попадения за баварците отбелязаха Роберт Левандовски и Тиаго Алкантара. Ларс Бендер и Леон Бейли бяха точни за „аспирините“, които играха равностойно до почивката, но след това нямаха никакъв шанс срещу офанзивната мощ на съперника. Така звярът „Байерн“ гледа все по-смело към нови три купи под ръководството на Юп Хайнкес, след като вече си осигури титлата в Бундеслигата, а освен това е на полуфинал в Шампионската лига, където ще срещне „Реал“ (Мадрид).\n\nПобедата срещу „Леверкузен“ бе трета за баварците срещу този съперник през сезона. „Байерн“ се наложи с 3:1 на „Алианц Арена“ в първия кръг на Бундеслигата, а на старта на втория полусезон подчини „аспирините“ със същия резултат и като гост. За бившия тим на Димитър Бербатов целта остава да завърши в топ 4 в първенството и да се класира за Шампионската лига. След срещата треньорът Юп Хайнкес не скри задоволството си от изразителния успех, като заяви, че мачът срещу „Байер“ е бил демонстрация на футбола. „Бяхме в състояние да покажем топ игра срещу силен противник. Ние контролирахме мача, а отборът ни бе сериозно мотивиран да получи билет за финала. Преди това победихме РБ (Лайпциг) и „Борусия“ (Дортмунд), а сега - талантливият „Байер“, не скри радостта си Хайнкес, който ще научи съперника си за финала от полуфинала между „Шалке 04“ и „Айнтрахт“ (Франкфурт).\n\nЧасове след класирането за финала „Байерн“ обяви, че бившият нападател на Бундестима Мирослав Клозе ще води отбора до 17 години на баварския клуб. Рекордьорът по голове на световни първенства ще поеме поста след края на световното първенство в Русия, тъй като е част от щаба помощници на селекционера Йоаким Льов. „Вече разговаряхме. Ще го ангажираме”, коментира спортният директор на „Байерн“ Хасан Салихамиджич пред Скай. 39-годишният Клозе има 137 мача за Германия, в които се разписа 71 пъти, включително 16 гола на световни финали.\n                    ", "date": "2018.04.18", "title": "Звярът „Байерн“ захапа требъла"}
{"url": "http://www.monitor.bg/a/view/43209-%D0%A3%D0%95%D0%A4%D0%90-%D0%94%D0%BE%D1%80%D0%B8-%D0%92%D0%90%D0%A0-%D0%BD%D1%8F%D0%BC%D0%B0%D1%88%D0%B5-%D0%B4%D0%B0-%D0%BF%D0%BE%D0%BC%D0%BE%D0%B3%D0%BD%D0%B5-%D0%BD%D0%B0-%D0%AE%D0%B2%D0%B5%D0%BD%D1%82%D1%83%D1%81/", "text": "Централата санкционира четири клуба за погазване на финансовия феърплей\n                    Президентът на УЕФА Александър Чеферин коментира спорната ситуация с отсъдената дузпа в полза на „Реал“ (Мадрид) в реванша срещу „Ювентус“ от четвъртфиналния сблъсък в Шампионската лига. Тогава в добавеното време реферът Майкъл Оливър прецени, че Меди Бенатия е извършил нарушение срещу Лукас Васкес, за което посочи бялата точка. Една от наболелите теми в европейския футбол през последната седмица попадна и в основата на дискусиите в централата, от където припомниха, че ситуацията нямаше как да бъде разгледана чрез ВАР, защото въпросната технология все още не се използва в турнира.\n\n„Дори да имаше видеоповторение, това нямаше да промени нищо. Има хора, които изгледаха тази ситуация 20 пъти, а аз го направих 50. Но все още за половината хора това е наказателен удар, а за другите - не е”, заяви Чеферин. Босът все пак смята, че ВАР щеше да е от полза на съдиите за реванша между „Манчестър Сити“ и „Ливърпул“, когато не беше зачетен редовен гол за „гражданите”, защото арбитрите не видяха, че Джеймс Милнър играе с топката пред вратата на „мърсисайдци“. Според Чеферин начинът на използване на технологията все още не е перфектен, заради което тя едва ли ще бъде въведена в Шампионската лига преди сезон 2019/2020.\n\nВ същото време европейската футболна централа наказа четири клуба за неспазване на правилата на финансовия феърплей. От УЕФА разпространиха съобщение, че са стигнали до решение да санкционират албанския „Тирана“, сръбския „Войводина“, казахстанския „Иртиш“ и швейцарския „Сион“. „Тирана“ и „Войводина“, ще бъдат наказани само финансово с по 215 хиляди евро, които ще им бъдат приспаднати от заработените пари от евроучастието им през този сезон. На „Иртиш“ ще му бъдат отнети 440 хиляди евро и правото да участва в евротурните през следващия сезон. „Сион“ пък ще отнесе глоба в размер на 235 хиляди евро плюс забрана за участие в Европа в следващия сезон.\n                    ", "date": "2018.04.18", "title": "УЕФА: Дори ВАР нямаше  да помогне на „Ювентус“"}
{"url": "http://www.monitor.bg/a/view/36901-%D0%9F%D0%BE%D0%BF%D0%B5%D1%82%D0%BE-%D0%B7%D0%B0%D1%80%D0%B0%D0%B4%D0%B2%D0%B0-%D0%BE%D0%BD%D0%BA%D0%BE%D0%B1%D0%BE%D0%BB%D0%BD%D0%B8-%D0%B4%D0%B5%D1%86%D0%B0-%D0%B2-%D0%9A%D0%B0%D0%B7%D0%B0%D0%BD/", "text": "\n                    \nФутболист №1 на България за 2017 година Ивелин Попов постъпи по изключително благороден начин. Той донесе радост и положителни емоции на деца, водещи борба с тежки ракови заболявания. Играчът на „Рубин“ посети онкологичната детска клиника в Казан в дома „Роналд Макдоналд“, разкри официалният сайт на руския клуб. Визитата на българския футболист е част от събитията за 60-ия рожден ден на тима от Казан. “Прието е, когато имаш рожден ден, да получаваш подаръци. Ние обаче решихме да постъпим по друг начин”, написаха в сайта си от „Рубин“.\n\nКапитанът на българския национален отбор зарадва малчуганите с подаръци и специална торта, като раздаде и много картички с автографи. “Срещнах се с децата в \"Дом Роналд Макдоналд\" в Казан. Впечатли ме, че е построен хотел, в който родителите са до децата си безплатно по време на тежките лечения. Беше приятно да си поговорим за футбола и живота. И да хапнем торта. Пожелавам успех в битките на моите нови приятели!”, заяви Ивелин Попов, който получи благодарствена грамота за посещението си.\n\n\n \n                    ", "date": "2018.04.18", "title": "Попето зарадва онкоболни деца в Казан"}
{"url": "http://www.monitor.bg/a/view/76334-%D0%9B%D0%B5-%D0%95%D1%80%D0%B1%D0%B8%D0%B5%D1%80-%D0%BE%D1%82-%D0%A2%D1%80%D0%B5%D1%82%D0%B0-%D0%B4%D0%B8%D0%B2%D0%B8%D0%B7%D0%B8%D1%8F-%D0%BD%D0%B0-%D1%84%D0%B8%D0%BD%D0%B0%D0%BB-%D0%B2%D1%8A%D0%B2-%D0%A4%D1%80%D0%B0%D0%BD%D1%86%D0%B8%D1%8F/", "text": "\n                    \n“Ле Ербиер” победи “Шамбли” с 2:0 в Нант в полуфиналния сблъсък между третодивизионни отбори и се класира за финала в турнира за Купата на Франция. Мачът за трофея е на 8 май на “Стад дьо Франс”, а другият финалист бе излъчен снощи в мача между „Каен“ и ПСЖ. Кевин Рощо, Адриан Дабас и Гийом Декуе направиха пропуски в първите десет минути, а в 28-ата Флориан Давид откри резултата. През втората част играчите на „Ле Ербиер“ продължиха да имат превъзходство и стигнаха до нов гол в 80-ата минута чрез Амброаз Гбоно.\n\nСлед мача пък героите от третодивизионния тим отпразнуваха бурно успеха, въпреки че шансовете им за победа на финала са минимални. Още в съблекалнята футболистите и треньорът заформиха бурен купон с песни и танци, след което сами пуснаха в социалните мрежи снимки от партито.\n\n\n \n                    ", "date": "2018.04.18", "title": "„Ле Ербиер“ от Трета дивизия на финал във Франция"}
{"url": "http://www.monitor.bg/a/view/70773-%D0%9A%D0%B0%D0%BC%D0%B1%D1%83%D1%80%D0%BE%D0%B2-%D0%BF%D0%BE%D1%87%D0%B5%D1%80%D0%BF%D0%B8-%D0%91%D0%B0%D1%89%D0%B0%D1%82%D0%B0-%D0%B8-%D0%97%D1%83%D0%BC%D0%B0-%D0%B7%D0%B0-%D0%B3%D0%BE%D0%BB-%D0%BD%D0%BE%D0%BC%D0%B5%D1%80-200/", "text": "\n                    \nТри от най-големите легенди в историята на „Локомотив“ се събраха в елитен пловдивски ресторант. Мартин Камбуров покани на вечеря \"черно-бялата\" икона Христо Бонев-Зума и Христо Колев-Бащата, за да почерпи за гол №200 в кариерата си. \"Това са големи личности, които ще обичам и уважавам цял живот. Истинско богатство е, че „Локомотив“ ги има\", сподели Камбуров, който с екипа на „Локо“ се е разписвал 144 пъти в елита. Зума от своя страна пожела на Мартин да не спира да бележи и един ден да се завърне на „Лаута“. \"Голямото ми желание е двамата с Христо Колев да се съберат отново в любимия отбор, защото „Локомотив“ има нужда от личности повече отвсякога\", допълни голаджията. Светата „черно-бяла“ троица общо 400 пъти е поразявала противниковите мрежи в мачове за първенство на елита.\n\n\n \n                    ", "date": "2018.04.18", "title": " Камбуров почерпи Бащата и Зума за гол номер 200"}
{"url": "http://www.monitor.bg/a/view/86061-70-%D0%BE%D1%82-%D1%85%D0%BE%D1%80%D0%B0%D1%82%D0%B0-%D1%81-%D1%80%D0%B0%D0%BA-%D0%BD%D0%B0-%D0%B1%D0%B5%D0%BB%D0%B8%D1%8F-%D0%B4%D1%80%D0%BE%D0%B1-%D1%81%D0%B0-%D0%B2-%D0%BD%D0%B0%D0%BF%D1%80%D0%B5%D0%B4%D0%BD%D0%B0%D0%BB-%D1%81%D1%82%D0%B0%D0%B4%D0%B8%D0%B9/", "text": "70% от хората с рак на белия дроб са в напреднал стадий\n                    Над 70% от пациентите с рак на белия дроб в България се диагностицират в трети и четвърти стадий на заболяването, като прогнозата за 5-годишна преживяемост при тях е под 5 на сто. Повече живеят тези с открит карцино в ранен стадий, което дава възможност за своевременно оперативно и медикаментозно лечение. Това стана ясно по време на семинар в София.\n\nЕто защо специалистите препоръчват ранна профилактика и здравословен начин на живот, като от съществено значение е идентифицирането на рисковите за заболяването групи.\n\nТова онкологично заболяване засяга над 1,8 млн. души в световен мащаб. Данните сочат, че от всички онкологични заболявания ракът на белия дроб е най-често срещаната причина за смърт при мъжете и втората при жените. В България той е най-честото злокачествено заболяване при мъжете и петото по честота при жените. През 2016 г. със заболяването са диагностицирани над 4000 българи. Годишно в Европа 270 000 от диагностицираните със заболяването загиват.\n\nНай-честите рискови факториза  рак на бял дроб са активното или пасивното тютюнопушене, хронична обструктивна белодробна болест, замърсяване на въздуха, някои химикали и видове радиация, фамилно предразположение към белодробен рак. Въпреки установената и доказана причинно-следствена връзка между рака на белия дроб и тютюнопушенето, е важно да се отбележи, че белодробният рак се среща често и при пациенти непушачи, като се нарежда на 7-мо място след най-често срещаните ракови заболявания в глобален мащаб. Приблизително 25% от всички случаи на рак на белия дроб по света се откриват при хора, които са били непушачи през целия си живот.\n\nСимптоми на рака на белия дроб са постоянна кашлица, недостиг на въздух, изкашляне на кръв, болка в гръдния кош, рамото или гърба, промени в гласа, дрезгавост, повтарящи се белодробни инфекции (пневмония, бронхит), затруднено преглъщане. Ако ракът се е разпространил извън белия дроб, симптомите са: необяснима загуба на тегло, слабост, умора, болки в кости и стави, необясними счупвания на кости, главоболие, некоординирани движения, тромбози или кървене, нарушение на паметта и подуване на врата.\n                    ", "date": "2018.04.18", "title": "70% от хората с рак на белия дроб са в напреднал стадий"}
{"url": "http://www.monitor.bg/a/view/85893-%D0%9C%D0%B5%D0%B3%D0%B7-%D1%81%D0%B5-%D0%BE%D0%B1%D1%80%D0%B8%D0%BD%D0%B0-%D0%BE%D1%82-%D0%BE%D1%82%D1%80%D0%BE%D0%B2%D0%BD%D0%B0-%D1%80%D0%B8%D0%B1%D0%B0-%D0%B2-%D0%A2%D0%B0%D0%B9%D0%BB%D0%B0%D0%BD%D0%B4/", "text": "\n                    Дизайнерката Миглена Каканашева-Мегз разкри, че е получила „яркочервен“ обрив, след като попаднала на отровна риба в Тайланд. Носителката на „Златна игла“ предприе 10-дневното пътешествие с приятели, а до неприятният инцидент се стигнало, след като се отдала на рафтинг, спускайки се от 7 метра в местен водопад. „Посетих доктор, както там, така и тук в България, но тъй като не пия антибиотици и лекарства от малка, предпочетох да се мажа с лечебна тигрова мас, която си купих от Тайланд“, обясни пред LoveStyle Мегз. Сред останалите екстремни преживявания, които си подарила на терен, били спускане с въже над пропаст, хранене на тигърчета и маймуни и т.н. От Тайланд тя си тръгна очарована от местните специалитети. Останала разочарована обаче от мизерията извън луксозните туристически комплекси, както и от проститутките, дебнещи на всеки ъгъл.\n\nДори и на екскурзия обаче дизайнерката не забрави феновете си в родината. Тя донесе над 1000 картички от екзотичната страна, които сега ще изпрати на част от последователите си в социалните мрежи.\n                    ", "date": "2018.04.18", "title": "Мегз се обрина от отровна риба в Тайланд"}
{"url": "http://www.monitor.bg/a/view/15969-%D0%9A%D1%80%D0%B8%D1%81%D1%82%D0%B8%D0%B0%D0%BD-%D0%9A%D0%BE%D1%81%D1%82%D0%BE%D0%B2-%D0%BF%D0%BE%D0%B4%D0%BA%D1%80%D0%B5%D0%BF%D1%8F-equinox-%D0%B8-%D0%B2-%D0%9B%D0%B8%D1%81%D0%B0%D0%B1%D0%BE%D0%BD/", "text": "\n                    Кристиан Костов ще подкрепи българските представители на Евровизия тази година Equinox и в Лисабон. Намек за това даде самият изпълнител на Beautiful Mess. “Тайна е все още. Може да отида в Португалия, може и да не отида“, намигна момчето-чудо по време на свое интервю в бекстейджа на промо партито за конкурса в Москва. Само преди броени дни Костов излезе заедно с Жана Бергендорф, Владимир Михайлов, Георги Симеонов - JJ, Трей Кембъл в Амстердам, за да изпълни заедно с тях песента им Bones. Тогава отличникът от X Factor замести на сцената Джони Мануел, който имаше ангажимент в Щатите.\n\nНа въпроса дали би се съгласил да представя и Русия на Евровизия, Крис отговаря отрицателно. „Би било несправедливо и лицемерно“, категоричен е той. И макар към момента да не планира завръщане на големия песенен конкурс, не бърза да затваря окончателно страницата на Евровизия. „Никога не казвай „никога“. Животът ми се промени драстично след участието ми в конкурса. Аз самият не съм, характерът ми е същият. Но заради Евровизия имам Team Kris – моите фенове, на които също съм изключително благодарен“, обяснява още Костов, който миналата година класира страната ни на рекордното за България второ място на конкурса.\n\nТази година Equinox ще участва под номер 10 в първия полуфинал на конкурса, който ще се проведе на 8 май. За българската песен ще могат да гласуват телевизионните зрители в Испания, Португалия, Великобритания, Чехия, Белгия, Австрия, Ирландия, Кипър, Гърция, Израел, Швейцария, Финландия, Беларус, Литва, Албания, Исландия, Азербайджан, Естония, Армения, Хърватия и Македония. Ако Equinox се класира за Големия финал, зрителите ще чуят българската песен Bones още веднъж на 12 май.\n                    ", "date": "2018.04.18", "title": "Кристиан Костов подкрепя Equinox и в Лисабон"}
{"url": "http://www.monitor.bg/a/view/41652-%D0%A0%D0%B8%D1%82%D0%B0-%D0%9E%D1%80%D0%B0-%D0%BF%D1%80%D0%B8%D1%81%D1%82%D0%B8%D0%B3%D0%B0-%D0%B7%D0%B0-%D0%BA%D0%BE%D0%BD%D1%86%D0%B5%D1%80%D1%82-%D0%B2-%D0%91%D1%8A%D0%BB%D0%B3%D0%B0%D1%80%D0%B8%D1%8F/", "text": "\n                    \nНай-успешното откритие на Джей Зи – Рита Ора ще пристигне на българска територия. Повод за визитата на хитовата певица с албански корени у нас е второто издание на фестивала MTV Presents Varna Beach 2018, който ще се проведе това лято. За високия градус на настроението изпълнителката на Anywhere ще се погрижи на 12 август. Билетите за събитието ще влязат в продажба в 10 ч. следващия петък (27 април), а за парти с Рита Ора ще броим по 20 евро. Тя е първата певица, потвърдила официално участието си на форума в морската ни столица. Кои други звезди ще акостират във Варна, ще разберем през следващите месеци, казват организаторите.\n\nДебютното издание на MTV Presents Varna Beach предизвика огромен интерес у меломаните в България. Сред изпълнителите, които дадоха тон за песен миналото лято, бяха носителят на „Грами“ Тайни Темпа и Биби Рекса.\n\nЗа организацията на фестивала този август постоянната комисия „Култура и духовно развитие“ към Общинския съвет във Варна реши да отпусне 150 хиляди евро. Мащабното шоу на плажа, се очаква да струва над 2 млн. евро.\n\n                    ", "date": "2018.04.18", "title": "Рита Ора пристига за концерт в България"}
{"url": "http://www.monitor.bg/a/view/59674-%D0%9C%D0%B8%D1%82%D1%8E-%D0%9F%D0%B8%D1%89%D0%BE%D0%B2%D0%B0-%D0%B2%D0%B4%D0%B8%D0%B3%D0%B0-%D1%81%D0%B2%D0%B0%D1%82%D0%B1%D0%B0/", "text": "Шоуменът продал нивите на дядо си, за да има пари за венчавката\n                    \nКултовият великотърновски шоумен Митю Пищова пак ще се жени. Това съобщи сензационно той единствено пред ”Монитор”. Избраницата на 62-годишния плейбой е на 24 години от Сандански с перфектни мерки: 1,75 висока и 48 килограма. А бъдещият му тъст е местен бизнесмен. Митю и изгората му\n\n\n\nкоито търновецът организира чрез фирмата си „ВИП моделс”. Годежът ще бъде на 24 май в Арбанаси, а сватбата на 15 август, Голяма Богородица, на морето, в Равда. Годежният пръстен за булката пък, ще пристигне със самолет чак от Америка. Той ще бъде направен от приятел на Митю, майстор златар, който преди години бяга отвъд океана и сега прави там бижута на световно известни холивудски знаменитости.\n\n„Сватбената церемония ще бъде в тесен семеен кръг. Ще има само стотина верни авери, но всеки, който иска ще може да дойде да пийне и хапне на богатите трапези, които ще бъдат разпънати край морето.\n\n\n\nда яде, да пие, да се весели и да запомни кога Пищова е вдигал тежка войводска сватба с мома люта македонка”, хвали се наш Митю. За да има пари да покрие големия масраф, преди няколко седмици той е продал нивите на дядо си в село Батак, 100 дка, за които е взел 100 хил. лв. „С тези пари и с онези 100 бона, които спечелих миналата година от тотото мисля, че ще ми стигнат да вдигна една яка сватба, за която после цяла България 100 години ще говори”, фука се Митю.\n\nДокато чака бъдещата си невеста, плейбоят не губи време. След като през декември миналата година в софийска болница му беше направена тежка сърдечна операция, и известно време той\n\n\n\nсега Митю отново му е отпуснал края. „Ям, пия, е.а и не мисля за нищо. Ето и сега ме хващаш с 3 манекенки в джакузито да се къпем и да пием шампанско. Живее ми се още, бе мама му стара”, категоричен е Любимецът на народа.\n\nНаесен той се заканва да се включи отново активно и в политиката. „Започвам да се готвя за местните избори. Ще се кандидатирам за кмет на Велико Търново и за депутат. Болярите заслужават да ги ръководи пич като мене. Те ме обичат и ще ме изберат. Ще направя такава кампания, че свят ще им се завие на всички. И ще отнеса конкурентите си като куцо пиле домат, защото те са мишочета, а аз съм лъв”, пъчи гърди шоуменът.\n\n                    ", "date": "2018.04.18", "title": "Митю Пищова вдига сватба"}
{"url": "http://www.monitor.bg/a/view/56568-%D0%92%D0%B0%D1%81%D0%B8%D0%BB-%D0%9C%D0%B8%D1%85%D0%B0%D0%B9%D0%BB%D0%BE%D0%B2-%D0%B4%D0%B0%D1%80%D1%8F%D0%B2%D0%B0-%D0%91%D1%80%D1%83%D0%B4%D0%B5%D1%80%D1%88%D0%B0%D1%84%D1%82-%D0%BD%D0%B0-%D1%81%D1%8A%D0%B3%D1%80%D0%B0%D0%B6%D0%B4%D0%B0%D0%BD%D0%B8%D1%82%D0%B5-%D1%81%D0%B8/", "text": "\n                    Едно безплатно представление на пиесата „Брудершаф“ ще подари на 2 май на старозагорци големият актьор Васил Михайлов.\n\nПиесата на Анатолий Крим е поставена от режисьора Асен Шопов, в нея Михайлов, който играе ролята на пенсионирания железничар Степа си партнира със Стефка Янорова, в кожата на бившата учителка София Александрова.\n\nВъзможността да се насладят безплатно на играта на любимеца си, навършил преди броени дни 80 години ще имат над 600 старозагорци, от сега организаторите се чудят как ще удържат поне още толкова мераклии да бъдат в голямата зала на операта.\n\n„Моля моите скъпи съгражданки, мами и баби да не вземат със себе си децата и внучета уж за да видят Петко войвода!“, отправи специално обръщение легендарният артист и напомни как преди време хлапетата останали втрещени, когато на сцената на местния куклен театър наместо харамията излязло … чудовището от „Франкенщайн“ на Мери Шели.\n\nВасил Михайлов обещава да бъде в Стара Загора и в началото на юни, когато ще се проведе шестото издание на международния фестивал за ново европейско кино „Златната липа“. Той самият е носител на специална награда от 2015 година за цялостен принос.\n\n„На 2 май авансово ще намина да нагледам липичката, която засадих при входа на операта колко е пораснала…“, пошегува се юбилярът, който е и почетен гражданин на Стара Загора.\n\n \n                    ", "date": "2018.04.18", "title": "Васил Михайлов дарява „Брудершафт“ на съгражданите си"}
{"url": "http://www.monitor.bg/a/view/22425-%D0%9A%D0%B8%D0%BB%D0%B0%D1%82%D0%B0-%D0%B8%D0%B7%D0%B1%D1%83%D1%85%D0%BD%D0%B0-%D1%81-deep-zone/", "text": "\n                    „Дъ-гъ-дъ-дай дай“, Дивия Запад и джадайски мечове. Тази комбинация може да означава само едно – 100 Кила дава заявка за нов хит, който да влезе в устата на всички. Щурото видео към съвместната му песен с Deep Zone „Papi Papi“ дебютира в YouTube във вторник вечер и за по-малко от 24 часа се нареди в Топ 10 на класацията „Набиращи популярност“, а рапърът отново се закача с намигване и ирония, като стартира римите си с типичния за поп-фолка напев „дъ-гъ-да-дай дай“, а после ги смесва и с припева на Shaggy “She call me Mr. Boombastic say me fantastic”. И всичко това на фона на салуун бар от Дивия Запад, в който от време на време револверите дават път на джадайските мечове и хай-тек лазери.\n\n“Papi Papi” носи още една запазена марка на -носител на титлата “Най-добър рапър на годината” – нецензурния текст. Затова песента се разпространява в два варианта – оригинален, и такъв, който става за национален ефир.Музиката и аранжиментът са на Deep Zone Project, текстът е на 100 Кила, а режисьор на комедийното видео е Добромир Николов. Килата си партнира с новата вокалистка на Deep Zone – Ева-Мария, която в клипа се е преобразила в сладострастна дама с дълга рокля и черен жартиер. DJ Dian Solo и китариста Дани Димитров пък са пуснали мустаци специално за снимките. А финалът „to be continued...“ обещава още съвместни проекти на Deep Zone и 100 Кила. За момента е известно само, че обединяват сили за съвместни концертни и клубни участия, където ще изпълняват най-доброто от репертоара си в едно по-различно шоу, което може да гледате в Арена Армеец на 22-ри май.\n                    ", "date": "2018.04.18", "title": "Килата избухна с Deep Zone"}
{"url": "http://www.monitor.bg/a/view/15454-%D0%9A%D0%B5%D0%BD%D0%B4%D1%80%D0%B8%D0%BA-%D0%9B%D0%B0%D0%BC%D0%B0%D1%80-%D0%95%D0%B4-%D0%A8%D0%B8%D0%B9%D1%80%D1%8A%D0%BD-%D0%B8-%D0%91%D1%80%D1%83%D0%BD%D0%BE-%D0%9C%D0%B0%D1%80%D1%81-%D0%B4%D0%BE%D0%BC%D0%B8%D0%BD%D0%B8%D1%80%D0%B0%D1%82-%D0%BD%D0%BE%D0%BC%D0%B8%D0%BD%D0%B0%D1%86%D0%B8%D0%B8%D1%82%D0%B5-%D0%BD%D0%B0-%D0%91%D0%B8%D0%BB%D0%B1%D0%BE%D1%80%D0%B4/", "text": "\n                    След като преди дни нареди награда Пулицър на рафта до другите си призове, Кендрик Ламар буквално обсеби и номинациите за тазгодишните награди на Билборд. Заедно с Ед Шийрън и Бруно Марс ще се борят в по 15 категории, сред които и за най-добър артист. Със шанс за 9 награди е колегата им Drake, а дамите са представени най-силно от Тейлър Суифт – с 5 номинации.\n\nДжъстин Бийбър и новата звезда Cardi B ще се конкурират в по 8 категории, а момчетата, който направиха „Despacito“ тотален хит – Луис Фонси и Деди Янки – ще стискат палци за 7 приза.\nЦеремонията по раздаването на едни от най-престижните статуетки в музикалния свят ще се състои на 20 май в Гранд Гардън Арена в Лас Вегас, а водеща ще е певицата Кели Кларксън. „За да се подготвя както трябва за ролята си на водеща на наградите съм планирала да сменя 20 костюма по време на церемонията“, разкри самата тя. Изпълнителката на „Stronger“ за първа година е ментор в предаването „The Voice“ по NBC. Какъв по-добър избор за водеща, след като за първа година именно NBC ще излъчват пищната церемония.\n                    ", "date": "2018.04.18", "title": "Кендрик Ламар, Ед Шийрън и Бруно Марс  доминират номинациите на Билборд"}
{"url": "http://www.monitor.bg/a/view/45625-%D0%92%D1%80%D0%B0%D0%B3%D0%BE%D0%B2%D0%B5-%D0%BF%D1%80%D0%B0%D1%89%D0%B0%D1%82-%D0%90%D1%81%D0%B5%D0%BD-%D0%91%D0%BB%D0%B0%D1%82%D0%B5%D1%87%D0%BA%D0%B8-%D0%B2-%D0%95%D0%BB-%D0%95%D0%B9/", "text": "Филмът на Светослав Овчаров ще направи премиерата си у нас този петък\n                    \nПремиерното заглавие на режисьора Светослав Овчаров „Врагове“ бе селектирано за участие на международния филмов фестивал SEE fest, който ще стартира до дни в Ел Ей. Кинофорумът се фокусира върху ленти, заснети в югоизточна Европа, а българската продукция, начело на която пред камерата застава Асен Блатечки, ще бъде представена на 27 април.\n\n \n\n\n\n \n\nа в рамките на гала церемонията по откриването ще бъде прожектиран румънския Hawaii.\n\n“Врагове“ ни позиционира през пролетта на 1913 г., по време на Балканската война. Асен Блатечки е част от група отчаяни български военни, които се опитват да пренесат лодка по суша, за да я превърнат в жива торпила и да потопят турски крайцер. Всичко се преобръща, когато чуждите войници се превръщат от врагове в съюзници.\n\n\n\n„Както сочи прякорът на героя на Асен - Арабията си е арабия – усмихнат, кротък, добър, спокоен. Във филма той понася дори изстрел в гърдите и се ухилва. Когато се усети измамен, когато се посегне на онова, в което вярва, става друг – непредсказуем и зловещ“, обясняват от екипа на „Врагове“. Реакцията на Блатечки пък била с възклицанието\n\n \n\n„\n\n \n\nЗа първи път на международно ниво черно-бялата лента на Овчаров бе представена на друг фестивал – в Кайро, след което влезе в програмата и на други форуми в Япония и Полша. У нас пък очакваме широкото разпространение на филма да стартира от този петък.\n\n„Всичко беше трудно във „Врагове”. Може би защото във филма се разказва за загубена битка. Или пък може би, защото всички роли във филма са мъжки и няма една жена, та да облагороди отношенията. Трудно се снима филм, който би трябвало да струва три милиона, с три пъти по-малко пари. По време на снимките ни удари ураган, който отвя декора в морето. Валя ни дъжд, който щеше да ни удави“, разкрива и режисьорът.\n\nОсвен Блатечки, на големия екран за „Врагове“ ще видим още Иван Бърнев, Валентин Ганев, Христо Ушев, Леарт Докле, Стефан Мавродиев, Димитър Овчаров, Иван Савов, Синан Арслан, Хасан Гюней, Ивайло Димитров и Константин Соколов.\n\n\n \n                    ", "date": "2018.04.18", "title": "„Врагове“ пращат Асен Блатечки в Ел Ей"}
{"url": "http://www.monitor.bg/a/view/67399-%D0%A1%D1%82%D0%B8%D0%B2%D1%8A%D0%BD-%D0%A1%D0%BF%D0%B8%D0%BB%D0%B1%D1%8A%D1%80%D0%B3-%D1%81%D0%B5-%D0%B7%D0%B0%D1%85%D0%B2%D0%B0%D0%BD%D0%B0-%D1%81-%D0%BA%D0%BE%D0%BC%D0%B8%D0%BA%D1%81%D0%B8%D1%82%D0%B5/", "text": "\n                    Стивън Спилбърг се присъедини към новата вълна в американското кино, а именно адаптацията на култови комикси. Той ще работи с героите на DC Comics за екшъна Blackhawk. Студиото \"Уорнър брос\" съобщи, че Спилбърг ще продуцира и може да режисира филма.\n\nСюжетът на лентата, както и в хартиения вариант, ще проследи историята на група пилоти от Втората световна война, които се борят със зли сили. Сценарист на филма е Дейвид Кеп, работил по \"Джурасик парк\" и \"Войната на световете\".\nПоследният хит на Спилбърг \"Играч първи, приготви се\" също е правен по поръчка на \"Уорнър брос\", а приходите от него вече надхвърлят 476 милиона щатски долара по света. С успеха му маститият режисьор стана първият, чиито филми надхвърлиха приходи от 10 милиарда долара в киносалоните.\nПреди \"Blackhawk\" обаче Стивън Спилбърг трябва да изпълни вече поетите ангажименти за петия филм от поредицата \"Индиана Джоунс\" и \"Уестсайдска история\".\n                    ", "date": "2018.04.18", "title": "Стивън Спилбърг се захвана с комиксите"}
{"url": "http://www.monitor.bg/a/view/85361-%D0%94%D0%B6%D0%BE%D0%BD%D0%B8-%D0%94%D0%B5%D0%BF-%D0%B3%D1%80%D0%B0%D0%B1%D0%BD%D0%B0-%D0%BA%D0%B8%D1%82%D0%B0%D1%80%D0%B0%D1%82%D0%B0-%D0%B7%D0%B0-%D0%9C%D0%BE%D0%BD%D1%82%D1%80%D1%8C%D0%BE/", "text": "\n                    Джони Деп отново ще изневери на основната си професия – актьорската, за да хване китарата като част от супер групата Hollywood Vapires, която основа заедно с Алис Купър и Джо Пери преди три години. Те ще се явят като хедлайнери на 52-то издание на джаз фестивала в Монтрьо. Едно от най-големите музикални събития в Европа тази година ще се проведе от 29 юни до 14 юли.\n\nВ повече от две седмици нотно пиршество на брега на езерото Леман ще се изявят Deep Purple, Ван Морисън, Шарлот Генсбур, Били Айдъл, Иги Поп. За пръв път на фестивала са поканени австралийският певец Ник Кейв и американският Джак Уайт.\nФутуристична фънк музика на \"Джамирокуай\", хип-хоп песни на N.E.R.D, фолк ритъм на Ангъс и Джулия Стоун, ретро музика на Алое Блак, соул песни на Дзукеро, изпълнения на Джейми Кълъм и Раг ен Боун Ман също са включени в програмата.\n\nДжон Кейл, един от основателите на митичната нюйоркска група The Velvet Underground, на която беше цигулар, пианист, басист и композитор заедно с Лу Рийд, ще участва за пръв път във феста в Монтрьо, като ще бъде акомпаниран от струнен оркестър. Концерт ще изнесе и Грегъри Портър, чийто нов диск е своеобразна почит към неговия духовен баща Нат Кинг Коул, легендарният басист Стенли Кларк, блусменът от Луизиана Кени Нийл и редица други знаменитости, като Чък Кърия, Карла Блей, Джейсън Морън, Кори Хенри.\n                    ", "date": "2018.04.18", "title": "Джони Деп грабна китарата за Монтрьо"}
{"url": "http://www.monitor.bg/a/view/64405-%D0%92%D0%B5%D1%80%D0%B3%D0%BE%D0%B2-%D1%81%D0%B5-%D0%B2%D1%80%D1%8A%D1%89%D0%B0-%D0%B2-%D0%9E%D1%82%D0%BA%D1%80%D0%B0%D0%B4%D0%BD%D0%B0%D1%82-%D0%B6%D0%B8%D0%B2%D0%BE%D1%82/", "text": "\n                    Юлиан Вергов, който се превърна в шефа-мечта за родните телеманиаци с участието си в „Откраднат живот“, ще се завърне в ролята на доц. Банков. За това, че се готви отново да облече престилката на доскорошния директор на болница „Свети Кирил“ загатна самият актьор, като си щракна селфи на сета на продукцията. „С много обич“, гласи краткият коментар на Вергов към кадъра.\n\nФенове на медицинската драма от своя страна побързаха да изразят радостта си от евентуалната поява на любимеца им в настоящия пети сезон на „Откраднат живот“. „Дългоочаквано завръщане. Нямам търпение“ и „Хайде, връщай се!“ са само част от възклицанията на почитателите на сериала.\n\nНамек за това, че не се разделяме окончателно с доц. Банков направи и продуцентът на „Откраднат живот“ Евтим Милошев. „Идвайки от Германия с минало като неговото, доц. Банков се превърна в съществена част от сериала. Неговата история с д-р Огнянова, логично, приключи, когато той получи обаждането, че съпругата му се е събудила от комата. Със сигурност обаче мога да кажа, че не сме видели последното от него. Дали историята му ще продължи в този, следващ сезон или в напълно отделен сценарий, предстои да разберем“, разкри тогава продуцентът.\n                    ", "date": "2018.04.18", "title": "Вергов се връща в „Откраднат живот“"}
{"url": "http://www.monitor.bg/a/view/8176-%D0%94%D0%B6%D0%BE-%D0%94%D0%B6%D0%BE%D0%BD%D0%B0%D1%81-%D0%B8-%D0%A1%D0%BE%D1%84%D0%B8-%D0%A2%D1%8A%D1%80%D0%BD%D1%8A%D1%80-%D0%BE%D1%81%D0%B8%D0%BD%D0%BE%D0%B2%D0%B8%D1%85%D0%B0-%D0%A3%D0%BE%D0%BB%D0%B4%D0%BE/", "text": "\n                    \n\nПевецът Джо Джонас и актрисата Софи Търнър, по-известна на редовия зрител по света като Санса Старк от „Игра на тронове“, осиновиха макия Уолдо. Младата двойка не е готова за дете, но това е второто хъски, което ще обгрижват заедно. За новия член в дома им стана ясно от профила на 22-годишната красавица в Инстаграм. „Добре дошъл в семейството“, написа тя към кадър на Уолдо и първия им домашен любимец - Порки Баскуит. Порки се появи в живота им миналия септември и има собствена страница в социалните мрежи с над 114 хиляди последователи.\n\n\n\nСдобиването с нов четириног приятел е препратка към каузата на Питър Динклидж, с когото Търнър си партнира в кървавата сага на HBO. Актьорът, който върти меча на Тирион Ланистър в сериала, призова британците да не си купуват безотговорно хъскита. Проблемът на 48-годишната звезда не е в отглеждането на кучетата, а в тяхното масово изоставяне. Оказа се, че интерпретацията на култовата „Песен за огън и лед“ на Джордж Р. Р. Мартин създала моден тренд сред телеманиаците – да си взимат тази порода, заради приликата с вълчищата, които служат на екранния род Старк. Според организацията PETA (Хора за етично отношение към животните) откакто фентъзи епоса дебютира във Великобритания през 2011 г., в прютите за кучета е бил регистриран ръст от 700 процента на изоставените хъскита – от 10 на 81 животинки.\n\nМеждувременно Търнър и Джонас се готвят за сватбата си. Софи покани екранната си сестра Мейзи Уилямс за шаферка. За учаситето си в церемонията чаровното миньонче издаде в интервю пред Radio Times. На въпроса дали наддава за шаферка, Уилямс извика „Аз вече получих ролята!“. Тя издаде още, че планирането на сватбата ще започне след края на снимките на \"Игра на тронове“, чийто последен сезон ще излезе през 2019 г. „Чакаме да приключат снимките за да се заемем, но мисля, че вече е позволила на сърчицето си да се чуди и мечтае“, допълни Мейзи.\n\n\n \n\n\n \n                    ", "date": "2018.04.18", "title": "Джо Джонас и Софи Търнър осиновиха Уолдо"}
{"url": "http://www.monitor.bg/a/view/84555-%D0%A2%D0%B8%D0%BD%D0%B0-%D0%A2%D1%8A%D1%80%D0%BD%D1%8A%D1%80-%D0%9A%D0%B0%D1%82%D0%BE-%D0%B3%D0%BB%D0%B5%D0%B4%D0%B0%D0%BC-%D0%BD%D0%B5%D1%89%D0%BE-%D0%BD%D0%B0%D0%BF%D1%80%D0%B0%D0%B2%D0%B5%D0%BD%D0%BE-%D1%82%D0%BE%D0%BB%D0%BA%D0%BE%D0%B2%D0%B0-%D0%B4%D0%BE%D0%B1%D1%80%D0%B5-%D0%B8%D0%B7%D0%BF%D0%B8%D1%82%D0%B2%D0%B0-%D0%B3%D0%BE%D1%80%D0%B4%D0%BE%D1%81%D1%82/", "text": "\n                    Легендарната певица Тина Търнър излезе от уединението си, за да гледа премиерата на мюзикъла за живота ѝ в лондонския театър \"Олдуич\". При влизането ѝ в залата цялата публика я е посрещнала на крака.\n\"Тина: Мюзикълът\" проследява живота на Кралицата на рока, като в него звучат най-популярните й песни. Той спечели ласкави отзиви не само от критиката, но и от самата Тина Търнър. \"Трудно е да гледаш някой друг да прави, това което ние сме правили повече от 40 години. Аз съм перфекционистка, така че гледам малко критично. Когато гледам нещо направено толкова добре обаче, изпитвам гордост\", коментира самата гранд дама на рока.\nВ ролята на Тина Търнър е Ейдриън Уорън, а на бившия й съпруг Айк Търнър - Кобна Холдбрук-Смит. Актрисата получи възторжени отзиви за превъплъщението си в легендарната певица. Що се отнася до това дали е участвала в създаването на мюзикъла, Тина Търнър заяви: \"Умориха ме от работа!\".\n\nРежисьор на шоуто е Филида Лойд, работила също върху \"Желязната лейди\" и \"Мама миа!\". В мюзикъла са включени едни от най-големите хитове на Търнът \"Proud Mary\", \"The Best\", \"I Can't Stand The Rain\", \"What's Love Got To Do With It\", \"River Deep, Mountain High\".\n \n                    ", "date": "2018.04.18", "title": "Тина Търнър: Като гледам нещо направено толкова добре изпитва гордост"}
{"url": "http://www.monitor.bg/a/view/39212-%D0%91%D0%B0%D1%80%D0%B1%D0%B0%D1%80%D0%B0-%D0%91%D1%83%D1%88-%D0%BF%D0%BE%D1%87%D0%B8%D0%BD%D0%B0-%D0%BD%D0%B0-92/", "text": "\n                    \nБарбара Буш, съпруга на бившия американски президент Джордж Х. У. Буш и майка на бившия президент Джордж У. Буш, почина във вторник. Това съобщи в \"Туитър\" говорителят на нейния съпруг Джим Макграт, цитиран от Франс прес.\n\n\"Барбара Буш почина във вторник, 17 април 2018 г., на 92 години\", каза Макграт, който обяви в неделя, че бившата първа дама е отказала за нея да бъдат полагани палиативни медицински грижи.\n\nБарбара Пиърс е родена през юни 1925 г. в щата Ню Йорк. Тя се запознава с Джордж Х. У. Буш, когато е на 16 и се омъжва за него три години по-късно. Те имат шест деца, сред които Джордж У. Буш, президент на САЩ от 2001 до 2009 г. Нейният съпруг ръководи страната от 1989 до 1993 г. Като първа дама, нейна кауза е насърчаването на грамотността и на четенето на книги. Тя обаче казва, че е по-заинтересувана да се грижи за дома, отколкото да помага на съпруга си да управлява страната, отбеляза Ройтерс. Барбара Буш беше много активна в социалния живот на страната, помагайки на много хора в неравностойно положение. Освен това имаше по-либерални възгледи от своя съпруг по много въпроси, включително абортите.\n\nНа 6 януари Барбара и съпругът й отбелязаха 73 годишен брак и това е най-дългият семеен стаж сред всички \"първи двойки\" в историята на САЩ.\n\nРуският президент Владимир Путин изпрати съболезнователна телеграма до бившия държавен глава на САЩ Джордж Х. У. Буш във връзка с кончината на съпругата му Барбара. През 2003 г. семейството гостува на Путин в резиденцията му в Сочи, а през 2007 г. Путин бе гост на Джордж и Барбара Буш в семейното им имение в щата Мейн.\n\n\n \n                    ", "date": "2018.04.18", "title": "Барбара Буш почина на 92"}
{"url": "http://www.monitor.bg/a/view/45944-%D0%94%D0%B2%D0%B8%D0%B3%D0%B0%D1%82%D0%B5%D0%BB-%D1%83%D0%B1%D0%B8-%D0%BF%D1%8A%D1%82%D0%BD%D0%B8%D0%BA-%D0%B2-%D0%BB%D0%B5%D1%82%D1%8F%D1%89-%D1%81%D0%B0%D0%BC%D0%BE%D0%BB%D0%B5%D1%82/", "text": "\n                    \n\n 43-годишна жена загина по време на полет Ню Йорк - Далас на американската компания Саутуест, след като турбината на левия двигател на самолета боинг 737 се разби на части и проби обшивката на самолета. Загиналата Дженифър Риърдан е била засмукана при декомпресията през разбития от взривената турбина илюминатор, но пътници са й се притекли на помощ и са я издърпали обратно на борда на летящия на 12 000 метра височина самолет. Жената обаче била тежко ранена и по-късно издъхнала в болницата.Загиналата е била високопоставена служителка на банката \"Уелс Фарго\" и майка на две деца от град Албакърки в щата Ню Мексико. Тя е била на бизнес пътуване.Пилотите са спуснали рязко машината и са успели да я приземят аварийно във Филаделфия. Информацията е на американския регулаторен орган Национален борд по сигурност на транспорта (NTSB). Първият пилот, който геройски е успял да приземи самолета, също е жена - Тами Джо Шулц. Тя е бивш военен пилот. Шулц е поискала аварийното кацане, като е заявила, че част от самолета липсва. След кацането Тами Джо Шулц е разговаряла с всеки пътник по отделно, разказват свидетели. По време на военната й служба Шулц е летяла на F-18, а после е била инструктор, тъй като според законите на американската армия жени нямат право да участват в истински бойни полети. Шулц се пенсионира през 1993 г. Тя също е майка на две деца и е от Ню Мексико. Наземният контрол е успял да вмъкне самолета в натоварения трафик на летището. При инцидента са ранени 19 души.Самолетът на \"Саутуест еърлайнс\" е летял от летище \"Ла Гуардия\" в Ню Йорк до Далас със 143-ма пътници и 5 души екипаж на борда.Двигателят е от типа CFM-56. По първоначални данни на NTSB причината за катастрофата е износването на материалите.Всичко стана много бързо, чухме силен шум от удар, тракане и след това единият ни двигател отказа”, споделя един от пътниците. „Двигателят от лявата страна беше напълно съсипан, беше страшно”, допълва пътникът пред Си Ен Ен. Някои от пътниците публикуваха видеа от ужасяващите събитие на борда на самолета, на които се вижда как хората са с кислородни маски. \n\n\n\n\n \n\n\n \n                    ", "date": "2018.04.18", "title": "Гръмнал двигател уби пътник в летящ самолет (видео)"}
{"url": "http://www.monitor.bg/a/view/24217-%D0%9A%D1%83%D0%B1%D0%B0-%D1%81%D0%BC%D0%B5%D0%BD%D1%8F-%D0%9A%D0%B0%D1%81%D1%82%D1%80%D0%BE/", "text": "\n                    \nОсемдесет и шест годишният кубински президент Раул Кастро ще предаде днес властта на ново поколение в преход, който бележи края на близо шест десетилетия еднолично управление на братята Кастро в карибския остров, предаде АФП.\n\nФидел, а след него Раул управляваха Куба почти 60 години, превърнаха острова в основен актьор в Студената война и съумяха да съхранят комунистическия режим въпреки сътресението от разпада на съветския им съюзник.\n\nВ сряда и в четвъртък е историческото пленарно заседание на кубинският парламент, на което той ще избере нов председател на Държавния съвет - главния орган на изпълнителната власт.\n\nВластите не са го потвърдили официално, но се очаква новият президент да е 57-годишният първи вицепремиер Мигел Диас-Канел.\n\nРаул Кастро ще остане начело на Кубинската комунистическа партия до следващия й конгрес, планиран за 2021 г., когато той ще навърши 90 години.\n\nПриемникът на братята Кастро ще трябва да продължи необходимата \"актуализация\" на остарелия икономически модел в момент, когато Куба е изправена пред отслабването на съюзника си Венецуела, продължаващото американско ембарго, което спъва развитието й и решението на президента Тръмп да замрази започналото в края на 2014 г. сближаване със САЩ.\n\nСамите кубинци не очакват съществени промени в страната. Впрочем, сякаш за да подчертаят отсъствието на \"революция в революцията\", властите не са планирали пищна церемония за това гласуване в парламента, а визите за чуждестранни журналисти са само за срок от четири дни.\n\nВсе пак денят на гласуването е знаменателен - на 19 април се отбелязват 57 години от победата в Залива на прасетата, смятана в Куба като \"първото поражение на империализма на янките в Латинска Америка\".\n\nВ стремеж да направи социализма устойчив Кастро предприе някои пазарни реформи в управляваната от държавата икономика и осигури историческо разведряване със Съединените щати. Той улесни пътуванията за кубинците, позволи им да притежават имоти, мобилни телефони и компютри и разшири достъпа до интернет.\n\nКастро въведе някои нови социални свободи, когато официално пое властта от болния си по-голям брат Фидел Кастро през 2008 г., но запази еднопартийната система, която има монопол върху медиите и не е особено толерантна към общественото несъгласие.\n\nВ икономически план неговото правителство е осъществило само малка част от своите планирани пазарни реформи, насочени към задълбочаване на отварянето, започнато от Фидел Кастро след разпадането на Съветския съюз през 1991 г. То даже отстъпи от някои от тях.\n\nТези, които приветстваха предложените промени, хвърлиха вината за това върху съпротивата на партията срещу промяната и здраво установената бюрокрация на фона на увеличаването на социалното неравенство и намаляването на държавния контрол.\n\nГовори се, че Раул Кастро, смятан някога за непреклонен сталинист, е станал по-прагматичен, след като разпадането на СССР тласна Куба до ръба на икономическия хаос.\n\nТой беше министър на отбраната по онова време, а армията стана първата кубинска институция, въвела капиталистически бизнес практики след революцията, и продължава да управлява големи дялове от икономиката.\n\nКато президент Кастро оряза раздутата държавна ведомост, раздаде под наем необработваеми земи и разшири частния сектор.\n\n\n \n                    ", "date": "2018.04.18", "title": "Куба сменя Кастро"}
{"url": "http://www.monitor.bg/a/view/16587-%D0%9D%D0%B0%D0%BF%D0%B0%D0%B4%D0%B5%D0%BD%D0%B8%D0%B5-%D1%81-%D0%BD%D0%BE%D0%B6-%D0%B0-%D0%B2-%D1%80%D1%83%D1%81%D0%BA%D0%BE-%D1%83%D1%87%D0%B8%D0%BB%D0%B8%D1%89%D0%B5/", "text": "\n                    \n\nЮноша нападна с канцеларски нож учител и своя съученичка в помощно училище в руската република Башкирия. Инцидентът стана в сряда сутринта в град Стерлитамак, предаде Газета.ру. След нападението 17-годишният младеж подпалил школото, уточняват агенциите.          Екшънът се разиграл в училище №1 в града, като пристигналите на място спасителните служби успели навреме да евакуират от сградата всички възпитаници и преподаватели. Учениците са изпратени по домовете им, а в школото работят пожарникари, медици и следователи. Свидетели разказаха хронологията на инцидента: „В сряда сутринта тийнейджърът отишъл на училище, но така и не влязъл в час, а останал в коридора. Когато преподавателката решила да го отведе в класната стая, младежът станал агресивен и нападнал съучениците си, ранявайки едно момиче. След това се нахвърлил върху учителката“. Сред тийнейджърите настъпила паника. В суматохата младежът плиснал в стаята бензин, подпалил го и се опитал да се самоубие, разказва източник на Ufa1. „В този момент сработила пожарната сигнализация, като една ученичка скочила от втория етаж, за да се спаси. При пожара няма пострадали. Общата площ на изгаряне е един квадратен метър“, се казва в официално съобщение на управлението на Следствения комитет на Башкирия.          От органите на реда уточняват, че ранените при инцидента са четирима – две ученички, учителка по информатика и самият нападател. Всички те са настанени в болница. Едно от момичетата е в тежко състояние – това е 16-годишна ученичка, която е хоспитализирана с прободна рана в гръдния кош. Преподавателката Екатерина Першина и нападателят са подложени на операция, съобщава Интерфакс. Telegram-каналът Mash съобщава, че пострадалата педагожка е лауреат на конкурса „Учител на годината“ за 2017 г. в Стерлитамак.          По-късно стана ясно, че 17-годишният младеж е бил със забавено психическо развитие и е учил в специален клас. От следствието заявиха, че срещу него са постъпвали сигнали за агресия. По данни на портала Mash, преди време тийнейджърът е споделил пред приятели, че иска да „унищожава хора“. Той постоянно се оплаквал, че в семейството му никой не реагира на неговото емоционално състояние. „Две години ме тормозят в училище, а на родителите ми не им пука. Психиката ми е разбита. Никой не се отзова на моя вик за помощ, никой не ми помага. Аз не мога нищо друго, освен да убивам“, писал младежът на свои приятели. Той започнал да подготвя нападението си още през 2012 г., събирал пари за бензин и оръжие. „Ще си купя ножове и травматическо оръжие. Искам да виждам крясъци, сълзи, страх. Да виждам как ме молят за пощада, а аз да им се усмихвам. Планирам да убия 30 души. Ще се опитам и да взривя училището“, споделил в социалните мрежи ученикът. В същото време неговите съученици го определят като „добродушен и неагресивен“. Младежът постоянно слушал музика. Ufa1 съобщава, че от началото на февруари юношата започнал да публикува на страницата си в социалната мрежа „ВКонтакте\" постове за ненавист. Непосредствено преди инцидента той качил видео от знаменитото нападение на американското училище „Колумбайн\" през 1999 г., при което загинаха 13 души. По случая са образувани две наказателни дела – за опит за убийство и небрежност на чиновниците от социалните органи, посочва Newsru.com.\n\n\n \n\n\n \n                    ", "date": "2018.04.18", "title": "Нападение с нож и пожар в руско училище "}
{"url": "http://www.monitor.bg/a/view/52466-%D0%93%D0%BB%D0%B5%D0%B4%D0%B0%D1%87%D0%B8-%D0%B2-%D0%B7%D0%BE%D0%BE%D0%BF%D0%B0%D1%80%D0%BA-%D1%81%D1%82%D0%B0%D0%BD%D0%B0%D1%85%D0%B0-%D0%BA%D1%83%D0%BA%D0%BB%D0%BE%D0%B2%D0%BE%D0%B4%D0%B8/", "text": "\n                    Гледачите на животни в зоологическата градина в Прага се преквалифицираха на кукловоди, за да спасят новоизлюпено свраче от застрашен вид, съобщи Асошиейтед прес.\n\nСлужителите в зоологическата градина спасили едно ценно яйце, изхвърлено от гнездото на родителите от вида явайска зелена сврака. Малкото се излюпило преди месец. Гледат го в кутия и го хранят с кукла за ръка, която прилича на възрастните екземпляри от вида му.\n\nТака гледачите се надяват, когато порасне малкото, да може да се размножава. Ако свикне с хората, то ще е неспособно на това.\n\nКуклата за ръка не е идеална имитация на птица. Бебето реагира на определени сигнали, като червена човка, черни петна около очите и яркозелен фон.\n                    ", "date": "2018.04.18", "title": "Гледачи в зоопарк станаха кукловоди "}
{"url": "http://www.monitor.bg/a/view/39401-%D0%98%D1%82%D0%B0%D0%BB%D0%B8%D1%8F-%D0%BA%D0%BE%D0%B2%D0%B5-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE/", "text": "\n                    Президентът на Италия Серджо Матарела натовари днес по обед шефката на Сената на Републиката Мария Елизабета Казелати с „целенасочен проучвателен мандат“ за съставяне на новото правителство на Италия. Формулировката на задачата е малко необичайна, но отговаря напълно на конкретното искане на държавния глава – до петък Казалети трябва да проучи и да му докладва възможностите за образуване на управяваща коалиция от спечелилитее най-много гласове на изборите на миналия четвърти март политически сили. Става дума за популисткото движение „Пет звезди“ на екс-комика Бепе Грило и за предвожданата от бившия италиански премиер Силвио Берлускони дясна коалиция, в която водеща сила е известната със сепаратистките си тежнения формация „Лига“.\n\nВеднага след като президентът възожи задачата на дамата, заемаща втората позиция в държавата, политическият лидер на „Звездите“ и техен кандидат-премиер Луиджи ди Майо обяви, че въобще нямало да преговаря с нея. Просто защото според него и съмишлениците му тя била прекалено свързана с Берлускони, като олицетворявала старото и пошлото в италианската политика. Казелати е адвокатка, която е известна с това, че е един от първите и най-близки съратници на Берлускони при влизането му в политиката през 1993 г. Освен това тя е авторка на редица законопроекти, защищаващи неговите лични и бизнес-интереси, но независимо от това сенаторите от „Пет звезди“ гласуваха за нея при избирането й на отговорния пост. Сега обаче технитя лидер отказа категорично да я подкрепи в опита й да състави кабинет и повтори, че той може да работи с партията „Лига“, но не и с „провалилия се нейния съюзник“ - „Форца Италия“ на Берлускони.\n\nВсе пак преговорите на Казелати с Движението предстоят и според някои коментатори в Рим и Милано съществувала минимална надежда Ди Майо да промени мнението си. Що се отнася до дясноцентристката коалиция, то тя, включително и лидерът на „Лига“ Матео Селвини, обещаха да подкрепят мисията на шефката на Сената. За мнозинството наблюдатели обаче инициативата е обречена на провал и най-вероятно в петък Казелати ще върне мандата на Серджо Матарела. В такъв случай държавният глава ще бъде принуден да възложи същата задача на президента на Камарата на депутатите Роберто Фико, който пък е активист на движението „Пет звезди“. До решаването на проблема със съставянето на новия кабинет на Италия чрез мандати на шефовете на двете законодателни институции се стигна след като на вота на 4-ти март нито една политическа сила или коалиция не успя да получи гласовете, необходими за самостоятелно правителство.\n                    ", "date": "2018.04.18", "title": "Италия кове правителство "}
{"url": "http://www.monitor.bg/a/view/23750-%D0%A1%D0%BF%D0%B8%D0%BF%D0%B0%D1%85%D0%B0-50-%D0%BA%D0%B3-%D1%82%D1%8E%D1%82%D1%8E%D0%BD-%D0%B1%D0%B5%D0%B7-%D0%B1%D0%B0%D0%BD%D0%B4%D0%B5%D1%80%D0%BE%D0%BB-%D0%B2-%D0%BA%D0%BE%D0%BB%D0%B0-%D0%BD%D0%B0-%D1%82%D1%8A%D1%80%D0%B3%D0%BE%D0%B2%D0%B5%D1%86/", "text": "\n                    Няколко торби с нарязан на лентички тютюн за пушене с общо тегло 50 кг са открили  криминалисти от Сливен при оглед на лек автомобил „Опел Астра“, спрян за проверка заради съмнително поведение на водача.\n\nАвтомобилът е каран от 53-годишен местен жител Димитър Димчев, който има малък магазин за хранителни стоки. Ароматизираният табак бил подреден в пакетчета от по 100 грама, на които липсвали задължителните бандероли.\n\nСпоред запознати само от неплатения акциз търговецът е спечелил 7 500 лв, като това му позволило да свали цената на стоката на 22 лева при нормални 40-45 лв/кг. Образувано е досъдебно производство, тепърва ще се изяснява произходът на тютюна и мястото, където е бил разфасован. Криминалисти от Сливен са категорични, че близо 2/3 от количествата в търговската мрежа заобикалят данъчните служби, по-голямата част идвали от Турция.\n                    ", "date": "2018.04.18", "title": "Спипаха 50 кг тютюн без бандерол в кола на търговец"}
{"url": "http://www.monitor.bg/a/view/31888-%D0%92%D0%BA%D0%B0%D1%80%D0%B0%D1%85%D0%B0-%D0%B2-%D0%B7%D0%B0%D1%82%D0%B2%D0%BE%D1%80%D0%B0-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B8%D1%80%D0%B0%D0%BB%D0%B8%D1%8F-%D0%B2-%D0%A8%D1%83%D0%BC%D0%B5%D0%BD-%D1%80%D0%B0%D0%BB%D0%B8-%D0%BF%D0%B8%D0%BB%D0%BE%D1%82/", "text": "\n                    От вторник ефективната присъда на рали пилота Николай Христов Георгиев, който по време на състезание в Шумен излезе от трасето и нарани четирима от зрителите, е изпълнена и той е приведен в затвора. Това съобщиха от Окръжната прокуратура във Варна, след като след инцидента се установи, че Георгиев е имал 3-годишна ефективна присъда и бил издирван през последните 5 години за привеждането й в изпълнение.\n\nУстановяването на издирвания се случи при инцидента от кръг на планинския рали шампионат. Два дни по-късно Георгиев се предаде сам във Варна. От Окръжната прокуратура започнаха и проверка на работата на органите по издирването, в чиито задължения влиза да открият и задържат осъдени с влязла в сила присъда за изпълнение на наказанието им.\n\n45-годишният Георгиев е осъден на 3 години лишаване от свобода при общ режим за длъжностна измама в особено големи размери, представляваща особено тежък случай. Търсен ли е бил, адекватни, навременни и правилни ли са били действията на служителите от органите на издирването - това са част от въпросите, на които прокуратурата ще търси отговор и отговорност от съответните длъжностни лица. Прокурор от Окръжната прокуратура във Варна вече извършва лично проверката на действията на издирвачите.\n\nКакто съобщиха от Апелативната прокуратура във Варна, наказателното производство срещу Николай Георгиев и съучастника му Петър Петров, улеснил осъдения в извършване на документната измама, е било неколкократно спирано и възобновявано. Георгиев е бил привлечен задочно към наказателна отговорност за престъпление по член 212, ал. 5 от НК и признат за виновен, като присъдата му влязла в сила през 2013 година. Той е бил обявявен за общодържавно и международно издирване, търсен е и с две европейски заповеди за арест. Интерпол в Мадрид е засякъл укриващия се от българското правосъдие мъж и на 3 октомври 2008 г. властите в България са били уведомени. По това време варненецът се представял под фалшива самоличност, като Наин Сабан Сабан, роден на 27 юни 1974 г. в Прищина, Югославия. Преди това Георгиев е бил локализиран и в Северен Лондон, Кралство Великобритания, по сведения също на Интерпол. Тогава той открил своя банкова сметка, чрез която се опитал да извърши 3 превода към негова сметка в България. Заради липса на постоянни трудови доходи банката запорирала сумите на паричните преводи.\n\n \n                    ", "date": "2018.04.18", "title": "Вкараха в затвора катастрофиралия в Шумен рали пилот "}
{"url": "http://www.monitor.bg/a/view/50929-%D0%98%D0%B7%D0%BF%D1%80%D0%B0%D0%B2%D1%8F%D1%82-%D0%BF%D1%80%D0%B5%D0%B4-%D1%81%D1%8A%D0%B4%D0%B0-%D1%88%D0%BE%D1%84%D1%8C%D0%BE%D1%80-%D1%81%D0%BF%D0%B8%D0%BF%D0%B0%D0%BD-%D1%81-%D1%80%D0%B5%D0%BA%D0%BE%D1%80%D0%B4%D0%BD%D0%B8%D1%82%D0%B5-356-%D0%BF%D1%80%D0%BE%D0%BC%D0%B8%D0%BB%D0%B0/", "text": "\n                     \n\nИзправят на подсъдимата скамейка 27-годишен шофьор, спипан с рекордните 3.56 промила алкохол в кръвта. Срещу Милен Станков вече е повдигнато обвинение за извършено от него престъпление по чл. 343б, ал. 1 от Наказателния кодекс.\n\nНа 4 април 2018 г. Станков управлявал собствения си лек автомобил „Опел“ по ул. Гюешевско шосе в село Жиленци. Водачът бил спрян за проверка от полицейски служител и тестван за употреба на алкохол. Индикаторната скала на уреда отчела 3.40 на хиляда концентрация на алкохол в кръвта му.\n\nВъпреки солидната почерпка, Станков не се съгласил с показанията на техническото средство и дал кръв за лабораторен анализ. Изготвената химическа експертиза обаче установила още по-голямо наличие на алкохол, а именно 3.56 промила. Предстои насрочване на разпоредително заседание по делото, обявиха от Районната прокуратура в Кюстендил.\n\n \n                    ", "date": "2018.04.18", "title": "Изправят пред съда шофьор, спипан с рекордните 3.56 промила  "}
{"url": "http://www.monitor.bg/a/view/58650-%D0%97%D0%B0%D0%BB%D0%BE%D0%B2%D0%B8%D1%85%D0%B0-%D1%88%D0%B0%D0%B9%D0%BA%D0%B0-%D0%BF%D1%80%D0%B5%D0%B1%D0%B8%D0%BB%D0%B0-%D0%BC%D1%8A%D0%B6-%D0%B7%D0%B0-12-%D0%BB%D0%B5%D0%B2%D0%B0/", "text": "\n                    \nПетима апаши, съборили велосипедист в Димитровград и го ограбили след побой, са задържани от полицията, съобщиха от ОД на МВР в Хасково.\n\nОколо 20,20 часа във вторник вечерта бил получен сигнал от пребития и ограбен 66-годишен димитровградчанин. Той съобщил, че докато карал велосипед по улица “Здравец” бил нападнат от петима младежи. Те първо го съборили от колелето, а после насила му взели парите. Ситуацията е трагикомична, защото нападнатият мъж имал само 12 лева в себе си.\n\nКриминалистите са заловили шайката по горещи следи. В нападението са участвали майка и дъщеря на 17 и 35 г. и две момчета на 18 и 15 г от Димитровград. Петият бил 25-годишен мъж от Широка лъка. Този, който е съборил мъжа от колелото и му взел парите е 18-годишния местен. Младежът е криминално проявен и е стар познайник на полицията.\n\n                    ", "date": "2018.04.18", "title": "Заловиха петима, пребили мъж за 12 лева"}
{"url": "http://www.monitor.bg/a/view/88750-%D0%9A%D0%BE%D0%BB%D0%B0-%D0%B1%D0%BB%D1%8A%D1%81%D0%BD%D0%B0-%D0%BC%D0%BB%D0%B0%D0%B4%D0%B0-%D0%B6%D0%B5%D0%BD%D0%B0-%D0%BA%D1%80%D0%B0%D0%B9-%D1%83%D1%87%D0%B8%D0%BB%D0%B8%D1%89%D0%B5/", "text": "\n                    \nМлада жена беше блъсната от лек автомобил на кръстовище в близост до СОУ \"Ем. Станев\" във Велико Търново. Инцидентът станал около 8,00 ч. тази сутрин. За щастие 28-годишната жена се отървала само с охлузвани и натъртвания. Шофьорът пък е тестван за алкохол, като пробата му е отрицателна.\n\nТова е вторият инцидент в този район само за два дни. Във вторник отново преди обед, около 9,00 ч., там беше блъснат ученик от съседното училище. Според хората от квартала и от града, е крайно време на кръстовището в района да се поставят светофари, а в пиковите моменти, когато учениците отиват и се връщат от училище, да има и полицейско присъствие. \n\n                    ", "date": "2018.04.18", "title": "Кола блъсна млада жена край училище "}
{"url": "http://www.monitor.bg/a/view/17771-14-%D0%B1%D0%B3-%D0%BF%D1%80%D0%BE%D0%B5%D0%BA%D1%82%D0%B0-%D1%81%D1%8A%D1%81-%D1%81%D1%83%D0%B1%D1%81%D0%B8%D0%B4%D0%B8%D0%B8-%D0%BE%D1%82-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%B0%D1%82%D0%B0-%D0%BA%D0%BE%D1%81%D0%BC%D0%B8%D1%87%D0%B5%D1%81%D0%BA%D0%B0-%D0%BF%D1%80%D0%BE%D0%B3%D1%80%D0%B0%D0%BC%D0%B0/", "text": "\n                    \n\n14 български проекта са спечелили финансиране от 2015 г. досега по програмата на Европейската космическа агенция (ЕКА). Изпълнените проекта са 5, а от втората тръжна процедура са одобрени още 9, които са на етап договориране с ЕКА. Общо кандидатствалите по програмата са 34, заяви министърът на икономиката Емил Караниколов на откриването на семинар “Услуги, базирани на космически данни за развитие на регионални стратегии в цифровата икономика: Балкански и Черноморски перспективи ”.\n\n„С подписването на Споразумението за Европейска кооперираща страна и участието по Плана за европейска кооперираща страна от 2015 г., България увеличи потенциала за развитие на българските фирми и подобри перспективите за инвестиции в космическия отрасъл“, заяви министър Караниколов.\n\nТретата тръжна процедура за България по Плана за европейска кооперираща страна беше отворена на 12 февруари 2018 г. и приключи на 13 април 2018 г. като очакванията са броят на одобрените проектни предложения да бъде увеличен, допълни Караниколов. Това е първото по рода си събитие, което се провежда в България вследствие на съвместната работа на ЕКА и Министерство на икономиката под егидата на българското председателство на Съвета на Европейският съюз, с подкрепата на Европейската асоциация на дружествата за дистанционно наблюдение (EARSC) и Българската академия на науките.\n\n„Космическите технологии са от стратегическа важност за Европа, тъй като подкрепят дългосрочната конкурентоспособност, растежа и създаването на заетост. Европа трябва да продължи да поддържа водеща си позиция в космическите технологии и иновации, да увеличава своя дял на световните пазари и да се възползва от възможностите, които развитието на космическата политика предоставя“, каза още Караниколов. По думите му програмите „Коперник“ и „Галилео“ са безспорен успех за ЕС и се определят като най-добрите системи за наземно наблюдение и сателитно позициониране.\n\n\n                    ", "date": "2018.04.18", "title": "14 БГ проекта със субсидии от европейската космическа програма"}
{"url": "http://www.monitor.bg/a/view/42599-%D0%96%D0%BF-%D0%BB%D0%B8%D0%BD%D0%B8%D1%8F%D1%82%D0%B0-%D0%BE%D1%82-%D0%9F%D0%BB%D0%BE%D0%B2%D0%B4%D0%B8%D0%B2-%D0%B4%D0%BE-%D0%91%D1%83%D1%80%D0%B3%D0%B0%D1%81-%D1%81-%D0%B4%D0%B2%D0%BE%D0%B5%D0%BD-%D0%BA%D0%B0%D0%BF%D0%B0%D1%86%D0%B8%D1%82%D0%B5%D1%82-%D0%B7%D0%B0-%D0%BF%D1%8A%D1%82%D0%BD%D0%B8%D1%86%D0%B8-%D0%B8-%D1%82%D0%BE%D0%B2%D0%B0%D1%80%D0%B8/", "text": "\n                    Завършената модернизация на електрификацията на жп линията между Пловдив и Бургас ще увеличи двойно капацитета. Модернизацията на тяговите подстанции е част от проект, финансиран от ОП “Транспорт и транспортна инфраструктура” (ОПТТИ) 2014-2020. Общата му стойност е приблизително 21 млн. лева, а обновените съоръжения осигуряват електрозахранването на 145-километровия участък между гр. Кермен и гр. Бургас.\n\nСлед завършването на тягови подстанции (ТПС) Ямбол, Карнобат и Бургас, увеличаваме двойно електрозахранването и капацитета на жп линията между Пловдив и Бургас, е заявила ръководителят на програмата Галина Василева, цитирана от пресцентърът на Министерство на транспорта.\n\n“Тези съоръжения са само част от по-мащабен проект за модернизация на жп линията от Пловдив до Бургас, който включва още обновяване на няколко жп отсечки и нови системи за сигнализация и телекомуникации”, е посочила Галина Василева по време на официална церемония за откриване на трите обекта вчера в Ямбол. Тя е допълнила, че в момента се изпълнява втория етап на проекта, на индикативна стойност над 700 млн. лева от ОПТТИ и включва над 30 договора за изпълнение на различни дейности. “Първата фаза на проекта беше стартирана от министър Ивайло Московски, като ръководител на ОП “Транспорт”.\n\nДруг обект, който е бил открит днес, е модернизираната железопътна отсечка Стралджа – Церковски, която също е част от направлението Пловдив – Бургас. Осигуреното финансиране за този жп участък, по линия на ОПТТИ, е 4,2 млн. лева, а средната скорост на трасето е 145 км/ч. По думите на Галина Василева това е първата рехабилитирана отсечка, която откриваме в този програмен период, а през следващата година се очаква да бъде завършен и участъкът Скутаре – Оризово, с дължина 26 км.\n                    ", "date": "2018.04.18", "title": "Жп линията от Пловдив до Бургас с двоен капацитет за пътници и товари"}
{"url": "http://www.monitor.bg/a/view/8812-%D0%A4%D0%B8%D0%BD%D0%B0%D0%BD%D1%81%D0%BE%D0%B2%D0%B8-%D0%B8-%D0%B1%D0%B8%D0%B7%D0%BD%D0%B5%D1%81-%D0%BB%D0%B8%D0%B4%D0%B5%D1%80%D0%B8-%D1%81%D0%B5-%D1%81%D1%8A%D0%B1%D0%B8%D1%80%D0%B0%D1%82-%D0%BD%D0%B0-%D0%B8%D0%BA%D0%BE%D0%BD%D0%BE%D0%BC%D0%B8%D1%87%D0%B5%D1%81%D0%BA%D0%B8-%D1%84%D0%BE%D1%80%D1%83%D0%BC/", "text": "\n                    През месец май ще се проведе деветото издание на форума „Шумът на парите“. Събитието традиционно събира на една сцена едни от най-големите финансови, бизнес експерти и лектори в България. Тази година то ще се проведе на 22 и 23 май, а достъпът за всички е абсолютно свободен.\n\nВ двата дни от програмата темите на фокус ще бъдат – „Капиталови пазари“, „Недвижими имоти“, „Лични финанси“, „Банки и небанкови финансови институции“, „Технологии на успеха“. Изненадата в тазгодишното издание ще бъде представянето на изцяло нов панел, който ще засегне тема, свързана с развитието на икономиката и растежа, под надслов „Двигатели на растежа“.\n\nВ деветото издание на „Шумът на парите“ гостите ще получат отговор на въпроси, касаещи банковия пазар и имотния сектор, ще открият как по-добре да управляват личните си финанси и къде да инвестират парите си, какви са възможностите и тенденциите, които новите технологии поставят на пътя ни и много други. Сред спонсорите на проявата е Първа инвестиционна банка (Fibank).\n                    ", "date": "2018.04.18", "title": "Финансови и бизнес лидери се събират на икономически форум"}
{"url": "http://www.monitor.bg/a/view/85786-%D0%A3%D1%81%D0%BF%D1%8F%D0%B2%D0%B0%D0%BC%D0%B5-%D0%B4%D0%B0-%D1%81%D0%BF%D0%B5%D1%81%D1%82%D0%B8%D0%BC-%D0%B5%D0%B4%D0%B2%D0%B0-370-%D0%BB%D0%B2-%D0%BD%D0%B0-%D0%B3%D0%BE%D0%B4%D0%B8%D0%BD%D0%B0/", "text": "Всяко десето домакинство у нас с второ жилище\n                    \n\nУспяваме да спестим едва 369 лв. на година, и то ако нямаме непредвидими разходи. Това показват изчисления на „Монитор“ на база данни на Националния статистически институт (НСИ). Оказва се, че през 2017 г. средният годишен доход на лице от домакинството е бил 5585 лв., а в същото време харчовете са били в размер на 5217 лв. Така, като теглим чертата, ни остават само 370 лв., които да заделим за черни дни.\n\nСпоред данните парите, които сме получили през 2017 г., са се увеличили с малко над 8% спрямо година по-рано. За последните 10 години – от 2008 г. до 2017 г., пък доходите ни са се увеличили с 1,6 пъти. Традиционно\n\nнай-много пари в джоба ни идват от заплата\n\nкато средно сме получили по 3038 лв. Доходите от пенсии са били 1479 лв., а от самостоятелна заетост – 377 лв. Средно по 187 лв. са ни давали и като помощи – обезщетения за безработни, майчински и т.н.\n\nЗа година харчовете ни се увеличават с 10 на сто, а за десетилетие – отново с 1,6 пъти. Най-много средства пръскаме за храна и безалкохолни напитки – цели 1573 лв. Оказва се обаче, че за 10 години разходите по това перо са скочили с една трета. Най-голям ръст пък има при парите, които даваме за вода, ток, горива и обзавеждане на дома, като сумата се увеличава със 75%. Така, ако през 2008 г. сме харчили 250 лв. за сметки, то сега от сметката ни излизат 987 лв. Двойно повече пари даваме и за транспорт.\n\nОт НСИ уточняват, че настъпват промени в потреблението на българите. Оказва се, че ядем по-малко хляб и зеленчуци, а слагаме на трапезата си повече плодове и безалкохолни напитки. На годишна база расте и консумацията на алкохол – от 27,3 на 28,9 литра, както и на цигари – от 639 на 656 броя.\n\nОт данните става ясно още, че през 2017 г. в\n\nживеят 91,4% от сънародниците ни\n\nа 5,1% ползват жилище, без да плащат наем. В жилища под наем живеят 3,6% от наблюдаваните домакинства – 2,3% на свободен и 1,3% на общински наем. Второ жилище притежават 9,1% от домакинствата.\n\nВ къщи, построени преди 1990 г., живеят 92,2% от домакинствата, като близо три четвърти (72,3%) са изградени в периода 1961 - 1990 година. Преди 1961 г. са построени 19,9% от жилищата, а изградените след 1990 г. са 7,8%.\n\nДве трети от българите живеят в дву- и тристайни жилища. В по-големи апартаменти, т.е. с четири и повече стаи живеят 21,5% от домакинствата в градовете и 43,9% - в селата. Гаражи пъкимат 22,4% от домакинствата.\n\nАвтомобилиимат 51,2% от наблюдаваните домакинства, като 4,3% притежават два и повече автомобила. Не могат да си позволят да закупят и поддържат кола по финансови причини 14,7% от домакинствата, а 33,8% са заявили, че нямат необходимост от лека кола.\n\n\n \n\n                    ", "date": "2018.04.18", "title": "Успяваме да спестим  едва 370 лв. на година"}
{"url": "http://www.monitor.bg/a/view/56733-5-%D1%80%D1%8A%D1%81%D1%82-%D0%BD%D0%B0-%D0%B3%D0%B5%D1%80%D0%BC%D0%B0%D0%BD%D1%81%D0%BA%D0%B8%D1%82%D0%B5-%D1%82%D1%83%D1%80%D0%B8%D1%81%D1%82%D0%B8-%D1%83-%D0%BD%D0%B0%D1%81/", "text": "\n                    5,3% ръст на германските туристи у нас през 2017 г., отчете министърът на туризма Николина Ангелкова по време на работна среща с главния изпълнителния директор на групата TUI Фридрих Юсен. Двамата разговаряха в рамките на срещата на министрите на туризма от Г20 в Буенос Айрес. По думите й броят на туристите от Германия възлиза на 870 хил., което означава, че страната се нарежда в Топ 3 на водещите пазари за входящ туризъм в България.\n\nМного добри са показателите и за този зимен сезон. За периода декември 2017–февруари 2018 г. посещенията на германски туристи в страната ни са 41 804, като ръстът спрямо декември 2016–февруари 2017 г. е 7%, допълни министър Ангелкова.\n\nТя уточни, че се работи усърдно за утвърждаването на България като целогодишна туристическа дестинация, като се залага на дигиталния маркетинг и интернет комуникациите.\n\nВажен приоритет е разширяването на крилата на сезона, за това създадохме 8 културно-исторически дестинации, а сега завършваме 12 винено-кулинарни и 8 балнео- и СПА, с което целим да привлечем повече посетители извън активните месеци за пътуване, подчерта туристическият министър.\n\n“България е постоянно разрастващата се туристическа дестинация”, подчерта Фридрих Юсен. Изпълнителният директор на групата TUI увери, че компанията ще продължи съвместната работа с Министерството на туризма за промотиране на България като дестинация за почивка пред клиенти си от цял свят.\n                    ", "date": "2018.04.18", "title": "5% ръст на германските туристи у нас"}
{"url": "http://www.monitor.bg/a/view/28763-lidl-%D1%81%D1%82%D0%B0%D1%80%D1%82%D0%B8%D1%80%D0%B0-%D1%81%D0%B2%D0%BE%D1%8F%D1%82%D0%B0-%D0%BB%D1%8F%D1%82%D0%BD%D0%B0-%D0%BF%D1%80%D0%B0%D0%BA%D1%82%D0%B8%D0%BA%D0%B0%D0%BD%D1%82%D1%81%D0%BA%D0%B0-%D0%BF%D1%80%D0%BE%D0%B3%D1%80%D0%B0%D0%BC%D0%B0/", "text": " Ученици избират компанията за своята първа работа\n                    Лидл България дава възможност на ученици в XI и XII клас да започнат своята първа работа през лятото като касиер-продавач практиканти в магазините на веригата в цялата страна.\n\nЗа шеста поредна година компанията стартира своята платена лятна практикантска програма. Благодарение на нея младите таланти могат да подпишат първия си трудов договор с конкурентно брутно заплащане от 450 лв. при 6-часов работен ден, от понеделник до петък, и допълнителни 60 лв. под формата на ваучери за храна за периода на цялата практика. Освен всичко това, те ще добият ценен професионален опит и ще станат част от екипа на лидера на търговията на дребно в Европа в продължение на месец и половина, в които ще се проведе програмата – от 16 юли до 31 август.\n\n„“, коментира Милена Драгийска, главен изпълнителен директор на Лидл България.\n\nВсички кандидати трябва да имат навършени 18 години, както и да имат интерес в областта на търговията. Практикантите ще видят отвътре как работи една голяма международна компания и ще имат възможност да почерпят от богатия световен опит и практики на веригата. Те ще научат основните принципи в комуникацията с клиенти, стоковата подредба, асортимента, както и какви са основните процеси и дейности във водещата търговска верига. Практикантите ще имат и ментор, който ще им помогне да се интегрират в екипа на компанията. \n\nДопълнителна информация за кандидатстването може да намерите на сайта на .\n                    ", "date": "2018.04.18", "title": "LIdl стартира своята лятна практикантска програма "}
{"url": "http://www.monitor.bg/a/view/29335-%D0%92%D0%B5%D1%87%D0%B5-%D0%BD%D1%8F%D0%BC%D0%B0-%D0%B4%D0%B0-%D0%BC%D0%BE%D0%B6%D0%B5-%D0%B4%D0%B0-%D0%BF%D0%BB%D0%B0%D1%89%D0%B0%D0%BC%D0%B5-%D1%81-%D0%B2%D1%8A%D0%B7%D0%BF%D0%BE%D0%BC%D0%B5%D0%BD%D0%B0%D1%82%D0%B5%D0%BB%D0%BD%D0%B8%D1%82%D0%B5-%D0%BC%D0%BE%D0%BD%D0%B5%D1%82%D0%B8-%D0%BE%D1%82-19992012-%D0%B3/", "text": "\n                    Българската народна банка (БНБ) е взела решение да извади от обращение възпоменателните монети, емитирани в периода 05 юли 1999 г. – 31 декември 2012 г. Те престават да бъдат законно платежно средство от 15 май 2018 г., съобщи централната банка.\n\nСлед тази дата възпоменателните монети, емитирани в периода 05.07.1999 г. – 31.12.2012 г., ще се обменят на касите на БНБ по номинална стойност, без ограничение на количеството, без такса и със срок на обмяна до 31.12.2019 г.\n                    ", "date": "2018.04.18", "title": "Вече няма да може да плащаме с възпоменателните монети от 1999-2012 г."}
{"url": "http://www.monitor.bg/a/view/68344-%D0%94%D0%BE%D0%BC%D0%B0%D1%88%D0%BD%D0%B8-%D0%BA%D1%83%D1%87%D0%B5%D1%82%D0%B0-%D0%94%D0%BE%D0%B3%D0%BE-%D0%B0%D1%80%D0%B6%D0%B5%D0%BD%D1%82%D0%B8%D0%BD%D0%BE-%D0%BD%D0%B0%D1%85%D0%B0%D0%BF%D0%B0%D1%85%D0%B0-%D0%B6%D0%B5%D0%BD%D0%B0/", "text": "\n                    \nДомашни кучета от породата „Дого аржентино” нападнаха жена от монтанското село Сумер. Тя е в болница са множество наранявания.\n\nЖивотните са собственост на местен жител, който отглежда общо пет от същата порода. Преди месеци те разкъсали домашен любимец на жителка от селото, потърпевши са и други, съобщи бТВ.\n\nСигнал за опасните животни е подаван в началото на годината в община Монтана. От там обясниха, че животните са регистрирани и с паспорти, но заради слабата им охрана и опасната порода, сигналът е препратен към прокуратурата.\n\nЗаради нахапаната жена жалба е пусната и в местното кметство.\n\nЕкипът на бТВ не намери никого в дома на собственика на кучетата. По-късно в личен разговор, при който отказал да бъде сниман, той признал вината си и уверил, че ще направи клетки и ще затваря животните в тях.\n\n                    ", "date": "2018.04.18", "title": "Домашни кучета „Дого аржентино” нахапаха жена  "}
{"url": "http://www.monitor.bg/a/view/48074-%D0%94%D0%BE%D0%BC%D0%B0%D1%82%D1%8A%D1%82-%D0%90%D0%BB%D0%B5%D0%BD%D0%BE-%D1%81%D1%8A%D1%80%D1%86%D0%B5-%D0%BD%D0%B0-%D0%BF%D0%B0%D0%B7%D0%B0%D1%80%D0%B0-%D0%BE%D1%82-%D1%82%D0%BE%D0%B2%D0%B0-%D0%BB%D1%8F%D1%82%D0%BE/", "text": "Продадоха 4 кг. семенца, очакват 1000 тона продукция\n                    Новият сорт български домати „Алено сърце” на Института по зеленчукови култури „Марица” е вече патентован и семената са пуснати в продажба, съобщи директорът на института доц. д-р Даниела Ганева. От февруари, когато патентът е станал факт, до момента от Института са продали 4 килограма семенца. Очаква се с тях земеделски производители да засеят около 200 декара. При среден добив от около 4-5 тона от декар, това прави около 1000 тона продукция, изчисли доц. Ганева. Това означава, че за първо лято българите ще могат да опитат от превъзходния вкус на „Алено сърце”, който е високорастящ и е подходящ за отглеждане, както на открито, така и в оранжерии. Създаден е от колектив от учени и специалисти в ИЗК „Марица”, като селекционната работа е продължила цели осем години. Новият сорт е създаден, чрез многократен индивидуален отбор от съществуваща местна популация „Биволско сърце”. Подобренията в „Алено сърце” са видими и за неспециалист. При консумация вкусът е сладко-кисел, плодовете са наситено червени и имат сърцевидна форма. Големи са – средното тегло на всеки домат е между 300 и 700 грама, а добивите от декар са между 5 и 7 тона. Плодът е месест и плътен, но същевременно е с нежна кожица, която се топи в устата, а уханието му, дори да е отгледан в оранжерия, е все едно е откъснат от градината на баба. За производителите е било важно екипът учени да постигне резултати, които да гарантират, че „Алено сърце” е устойчив на болести.\n\n„Това е продължителен и доста труден селекционен процес. Сортът е устойчив на вертицилийно увяхване и толерантен към картофена мана”,  обяснява доц. Ганева. Тя разрязва един от едрите домати от новия сорт, като казва, че по външната му обвивка няма напукване и че ако „Биволско сърце” ражда по един домат на съцветие, то при „Алено сърце” е постигнато увеличаване на броя на плодовете на съцветие 3-5 плода. „Алено сърце” е по-сладък домат, което го прави изключително подходящ както за лютеница, така и за здравословен доматен сок.\n\nСамо за година, заедно с „Алено сърце”, четири нови сорта зеленчукови култури са преминали успешно изпитанията за различимост, хомогенност и стабилност, и ще бъдат вписани в Европейския каталог на зеленчуковите култури и в списък Б на Официалната сортова листа на страната. Това са нови сортове домати, пипер, грах и зеле. Освен „Алено сърце”, друг нов сорт е пиперът „Ивайловска капия”, който е разработен съвместно с Опитната станция по поливно земеделие в Пазарджик. „Ивайловската капия” става перфектно за печене и консервиране, както може да се вложи и в домашна лютеница, тъй като плодовете са едри, интензивно червени, много лесно се белят след опичане и са изключително вкусни. Нов сорт е и грахът „Пълдин”, който е подходящ за замразяване и консервиране, а е и с висок добив. Образува по 15-18 броя бобове по централното стъбло.\n\nУчените от ИЗК „Марица” са създали и нов сорт бяло главесто зеле, за късно полско производство. Отличава се с високо съдържание на витамин С – над 50 mg%. Сортът е подходящ за отглеждане и в условия на биологично земеделие. Проявява полска устойчивост към нападение от болестите мана, бактериоза и алтернариоза при естествен инфекциозен фон.\n                    ", "date": "2018.04.18", "title": "Доматът „Алено сърце” на пазара от това лято "}
{"url": "http://www.monitor.bg/a/view/22032-%D0%91%D0%B8%D0%B2%D1%88-%D0%B7%D0%B0%D0%BC%D0%BA%D0%BC%D0%B5%D1%82-%D0%BD%D0%B0-%D0%9C%D0%BB%D0%B0%D0%B4%D0%BE%D1%81%D1%82-%D0%98%D0%B2%D0%B0%D0%BD%D1%87%D0%B5%D0%B2%D0%B0-%D1%81%D0%BB%D0%B0%D0%B3%D0%B0%D1%88%D0%B5-%D0%B8%D0%B7%D1%80%D1%8F%D0%B4%D0%BD%D0%B8-%D0%B4%D0%BE%D1%81%D0%B8%D0%B5%D1%82%D0%B0-%D0%BD%D0%B0-%D1%82%D1%80%D1%83%D0%BF%D1%87%D0%B5%D1%82%D0%B0/", "text": "\n                    \n\n\"Десислава Иванчева имаше практика да слага досиета на трупчета, докато инвеститорите не дойдат да й се молят на колене. И строителното разрешение се даваше, чак след като се извършат определени услуги за общината - ремонт на детска площадка или градина, въпреки че клиентите са били напълно изрядни. Но не съм видял тя да взима нещо лично\". Това заяви бивш заместник-кмет на район \"Младост\" Никола Вапцаров пред Нова ТВ . Той каза, че не е изненадан от обвиненията, но е изненадан от ареста.\n \"Проблемът е, че когато хванахме един инвеститор \"по бели гащи\" с явно закононарушение, именно тя беше тази, която изрично оттегли жалбата и подписа споразумение с инвеститора да не го закача повече и да не предявява повече претенции\", разказа Вапцаров и поясни, че става дума за строеж на жилищна сграда при блок 70.\n\"Тя провеждаше много срещи с инвеститора на затворени врати. В един момент каза, че той я е заплашил, че ще я съди за превишаване на права. И каза: \"Аз в затвора не искам да влизам. Оттегляме жалбата\". Това беше голям удар за всички, които я подкрепяха\", разказа бившият заместник-кмет, който е работил съвместно с Иванчева от ноември 2016-а до юни 2017-а. \n\n\n\nДнес Специализираната прокуратура ще оповестени подробности около ареста на Десислава Иванчева. Разследването за корупционни престъпления се извършва съвместно с Комисията за противодействие на корупцията и за отнемане на незаконно придобито имущество.\n\n\n\n \n                    ", "date": "2018.04.18", "title": "Бившият заместник на Иванчева: Слагаше изрядни проекти \"на трупчета\""}
{"url": "http://www.monitor.bg/a/view/33241-%D0%98%D0%B7%D1%81%D0%BB%D1%83%D1%88%D0%B2%D0%B0%D1%82-%D0%9C%D0%BE%D1%81%D0%BA%D0%BE%D0%B2%D1%81%D0%BA%D0%B8-%D0%B7%D0%B0-%D0%BC%D0%B5%D1%80%D0%BA%D0%B8%D1%82%D0%B5-%D0%B7%D0%B0-%D0%B1%D0%B5%D0%B7%D0%BE%D0%BF%D0%B0%D1%81%D0%BD%D0%BE%D1%81%D1%82-%D0%B2-%D0%B0%D0%B2%D1%82%D0%BE%D0%B1%D1%83%D1%81%D0%B8%D1%82%D0%B5/", "text": "\n                    \nТранспортният министър Ивайло Московски ще бъде изслушан днес от депутатите от ресорната комисия. \n\nОчаква се министър Московски да бъде питан за мерките за безопасност в обществения транспорт след трагичния инцидент на автомагистрала \"Тракия\" миналата седмица.\n\n                    ", "date": "2018.04.18", "title": "Изслушват Московски за мерките за безопасност в автобусите"}
{"url": "http://www.monitor.bg/a/view/36087-%D0%9F%D1%80%D0%BE%D0%BC%D0%B5%D0%BD%D0%B8-%D0%B2-%D0%B4%D0%B2%D0%B8%D0%B6%D0%B5%D0%BD%D0%B8%D0%B5%D1%82%D0%BE-%D0%B7%D0%B0%D1%80%D0%B0%D0%B4%D0%B8-%D0%92%D0%B5%D1%87%D0%BD%D0%BE%D1%82%D0%BE-%D0%B4%D0%B5%D1%80%D0%B1%D0%B8/", "text": "\n                    \nВъвежда се временна организация на движението във връзка с футболна среща на Национален стадион „Васил Левски“, съобщиха от Столична община. Дербито между \"Левски\" и ЦСКА по традиция е на националния стадион \"Васил Левски\" и ще започне в 18:00 ч. днес.\n\nЗабраняват се престоят и паркирането на пътни превозни средства, с изключение на автомобилите на участниците в мероприятието, както следва :\n\nОт 20.00 часа до приключване на футболната среща по алеите в непосредствена близост до Националния стадион „Васил Левски“.\n\nОт 12.00 до 20.00 часа на моста пред Национален стадион „Весил Левски“ – 49 паркоместа и на ул. „Генерал Гурко“ между ул. „Любен Каравелов“ и бул. „Евлоги и Христо Георгиеви“ -50 паркоместа.\n\nОт 17.00 часа на 18 април до приключване на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки, с изключение на автобусите на масовия градски транспорт по:\n\n-ул. „Ген.Гурко“ между бул. „Васил Левски“ и бул. „Евлоги и Христо Георгиеви“,\n\n-бул. „Евлоги и Христо Георгиеви“ между пл. „Орлов мост“ и бул. „Черни връх“\n\n-бул. „Драган Цанков“ между бул. „Евлоги и Христо Георгиеви“ и бул. „Пейо Яворов“.\n\n                    ", "date": "2018.04.18", "title": "Промени в движението заради Вечното дерби "}
{"url": "http://www.monitor.bg/a/view/87352-%D0%91%D0%BE%D1%80%D0%B8%D1%81%D0%BE%D0%B2-%D0%BF%D1%80%D0%B0%D1%89%D0%B0-%D0%BC%D0%B8%D0%BD%D0%B8%D1%81%D1%82%D1%80%D0%B8%D1%82%D0%B5-%D0%BF%D1%80%D0%B8-%D0%A0%D0%B0%D0%B4%D0%B5%D0%B2-%D0%B7%D0%B0-%D0%BE%D0%B1%D1%89%D0%B5%D1%81%D1%82%D0%B2%D0%B5%D0%BD%D0%B8%D1%82%D0%B5-%D0%BF%D0%BE%D1%80%D1%8A%D1%87%D0%BA%D0%B8/", "text": "Проверяват държавните служителите дали имат глоби в КАТ \n                    \n\nБойко Борисов заръча на министрите, нарушенията при обществените поръчки, да бъдат давани на прокурор. В началото на вчерашното правителственото заседание той призова министрите, които провеждат търгове, да поискат среща с президента Румен Радев и да представят пред него това, което правят. Причината за заръката на министър-председателя са думите на Радев от преди няколко дни, че е крайно време да се включат прожекторите и да се осветлят процесите в държавата. „Ако има данни за злоупотреба, да ги дават на прокурорите. Виновните кметове да отиват в затвора. Аз обществени поръчки не правя, ние правим политика. Не може заради една бълха да горим целия юрган. Виждате какво става. Разрушава една стена на язовир и кметът идва и вика: Държавата да помага. Санираме точно за това. След 15-20 години да не се чудим какво да правим с хората от панелките. Не искам да влизам в неговите войни, нямам време. С прожектор да осветиме, което е на тъмно“, призова Борисов.След заседанието вицепремиера Екатерина Захариева, министрите на икономиката, образованието и регионалното развитие заявиха пред медиите, че са готови да се срещнат индивидуално с Радев. Регионалният министър Николай Нанков каза: „Бъдете сигурни, че ние сме от светлата, а не от тъмната страна в случая, тъй като отдавна сме на сцената. Ще се изразя образно, че вече в нашите компетенции дори и тунелите започнаха да стават светли“. Нанков извади сравнителен анализ между цените, по които се възлагат автомагистралните отсечки у нас и тези в съседни страни и цяла Европа. „В България средната цена на възложените и изпълнени понастоящем автомагистрални отсечки на км е 3,1 млн. евро. В съседна Македония например, говорим за 5,5 млн. евро, съседна Сърбия отново толкова, Гърция – 6,8 млн. евро, Румъния – 5 млн. евро“, изтъкна Нанков.От своя страна Захариева заяви, че няма против да се срещне с президента във връзка с критиките му за липсата на съгласуваност на позициите между институциите, свързана с провежданата от правителството външна политика.Борисов отправи и друга заръка към министрите. Той нареди да проверят служителите си за неплатени глоби в КАТ. “Човек, който нарушава Закона за движение по пътищата и има няколко акта, не знам дали е добър служител. Следващата седмица искам да знам всеки колко служители има с актове. Същото се отнася и за областните управители”, каза министър-председателят.В началото на заседанието вицепрезидентът на федерация по волейбол и бивш национал Любо Ганев показа на Борисов и на министрите шампионската купа, която ще бъде връчена на победителя на предстоящото Световното първенство по волейбол за мъже. Тютюнопроизводители пък подариха на премиера романа на Димитър Димов „Тютюн“. Премиерът Бойко Борисов сподели, че е плакал докато гледал репортаж за майка и болното й дете, които напускат България. Жената заяви, че емигрира за да осигури по-достоен живот за дъщеря си и за да не участва повече \"в издръжката на тази администрация”. Премиерът поиска от социалното министерство да разбере какъв точно е случаят с детето от репортажа и виновните да бъдат уволнени. \"Социалният министър е на събитие, но искам да видите какъв е случаят с жената с детето, която я гледах сутринта по телевизията. Какъв е този администратор, дето кара жената да обикаля. Ревах като ги гледах, лично министър Бисер Петков да се занимае, така ли е както го казват. Няма ли човечност. Държавни пари, заплати взимат. Всичко да се изчисти и да се назначат нови хора\", обяви Борисов. Междувременно пред Министерския съвет хората с увреждания протестираха за пореден път. Тя пак настояха държавата да осигури повече средства и услуги за децата инвалиди. Майките искат месечните помощи за отглеждане на дете да продължат да се дават и след навършване на пълнолетие на детето.\n\n\n                    ", "date": "2018.04.18", "title": "Бойко Борисов: Всички нарушения при търговете на прокурор (ОБНОВЕНА)"}
{"url": "http://www.monitor.bg/a/view/47971-%D0%93%D0%95%D0%A0%D0%91-%D1%81%D0%B8-%D0%BF%D0%BE%D0%B8%D1%81%D0%BA%D0%B0-%D0%BF%D1%8A%D0%BB%D0%B5%D0%BD-%D0%BC%D0%B0%D0%BD%D0%B4%D0%B0%D1%82-%D0%91%D0%A1%D0%9F-%D1%89%D0%B5-%D1%81%D0%B2%D0%B0%D0%BB%D1%8F-%D0%BF%D1%80%D0%B8%D0%B2%D0%B8%D0%BB%D0%B5%D0%B3%D0%B8%D0%B8%D1%82%D0%B5-%D0%BD%D0%B0-%D0%B4%D0%B5%D0%BF%D1%83%D1%82%D0%B0%D1%82%D0%B8%D1%82%D0%B5/", "text": "Цветанов към Румен Радев: Прожекторите са включени, г-н президент!\n                    \nПравителството да изпълни 4-годишния си мандат в името на България си пожела ГЕРБ, а БСП се зарече да премахне привилегиите на депутатите. Това бяха част от посланията на партиите в Народното събрание при откриването на новия парламентарен сезон. Патриотите пък се похвалиха с независимата външна политика, а ДПС на свой ред поиска дълбоки реформи във всички сфери чрез нова формула на управление. Лидерът на „Воля” Веселин Марешки пък се видя като единствената алтернатива.\n\nС декларация от името на ГЕРБ Цветан Цветанов отчете свършеното до момента – от успешното БГ председателство, през срещата на върха между ЕС и Турция, икономическия растеж до 4%, БВП, който достигнал 100 млрд. лева, санирането до вдигането на учителските заплати и връщането на 22 000 деца в училище. 2019-та ще бъде ключова за борбата с корупцията, заяви Цветанов. Той разкритикува и БСП заради БГ председателството и ги призова за подкрепа „От началото на 2018 ударихме дъното”, заяви още Цветанов и упрекна социалистите, че се заиграват със страховете на хората, което обаче не било печеливша тактика. \"Онзи, който подхранва страхове, може да бъде успешен опозиционер, но не и успешен управленец\", отсече той. Цветанов разкритикува и президента Румен Радев заради последното му изказване пред студенти в УНСС.  „Прожекторите са включени, господин президент, наложително е да се опитате да видите видимото, а то е, че България се движи в правилната посока”, заяви той. И му напомни, че в България е достатъчно светло, за да се виждат постиженията на управляващите.”Вие пожелахте високи амбиции на студентите, с които се срещнахте, ние пък се изкушаваме да си пожелаем вашите амбиции с БСП да не ни отклонят от евроатлантическия път”, заяви Цветанов. Той даде за пример търговското споразумение СЕТА, на което се противопоставил Радев, който го даде на Конституционния съд.  „Големите амбиции често се раждат  от големи комплекси”, каза Цветанов.\n\nЛидерът на БСП Корнелия Нинова поиска орязване на депутатските привилегии. Тя обясни, че все повече се увеличава пропастта между политиците и народа. Именно затова ще предложи промени в правилника на НС. Като аргумент тя посочи, че заплатите на депутатите се определят от скок на средната заплата в страната. „99% от българите работят на фиксирана заплата”, заяви тя. Според нея никой не почива толкова много, колкото народните представители.\n\nКой българин почива по 70 дни? – само 240 депутати\", възмути се Нинова и добави, че миньорите почиват едва 30 дни. Тя побърза да обясни, че това не е популстко обещание , а принцип на справедливост. Нинова дори даде да се разбере, че ако сега не успее с орязването на депутатската отпуска, ще го направи, когато дойде на власт. Нинова отвърна на Цветанов, че са подкрепяли приоритетите на БГ председателство. Тя обаче поиска премиерът Бойко Борисов да дойде в НС и да се отчете за напредъка във връзка с председателството. От БСП си поставят три проблема за решаване  - повече производство, а не икономика на услугите, нов модел на здравеопазване и нов модел на образование, както и борба с паралелната държава.\n\nОбединените патриоти се похвалиха, че БГ председателството върви блестящо, а най-активни по въпросите на външната политика били именно министрите на патриотите. Като успехи те отчетоха ратифицирането на договора с Македония, признаването на българското малцинство в Албания и това, че България води независима външна политика. В най-скоро време ще внесат поправки в НК за неизбежната отбрана, а следващата седмица и закона за българския книжовен език. Техен приоритет са още покачването на доходите и реформата в системата на ТЕЛК.\n\nДПС на свой ред поискаха дълбоки реформи във всички сфери, което според лидера на движението може да стане само чрез нов тип управление и нова формула на властта. Карадайъ обясни, че е нужен консенсус, за да се отговори на очакванията на хората и да бъдат разрешени проблемите им. Именно затова било нужно и взаимодействие между системните партии по основни политики. Според ДПС българите искат добро образование и здравеопазване, създаване на работни места, по-висок стандарт на живот, нова пенсионна политика и сигурност и стабилност.\n\nВеселин Марешки пък видя само двама лидери в България – той самият и премиера Борисов. Лидерите не се назначават, а се раждат, заяви той. От „Воля” са притеснени от бедността, разбитото здравеопазване и образование. Марешки разкритикува и Корнелия Нинова, че не може да бъде алтернатива, тъй като е част от задкулисието и паралелната държава. По думите му единствената алтернатива била именно партия „Воля”.\n\n                    ", "date": "2018.04.18", "title": "ГЕРБ си поиска пълен мандат, БСП ще сваля привилегиите на депутатите"}
{"url": "http://www.monitor.bg/a/view/18005-%D0%9A%D0%BE%D0%BC%D0%B8%D1%81%D0%B8%D1%8F%D1%82%D0%B0-%D0%B7%D0%B0-%D0%A7%D0%95%D0%97-%D1%89%D0%B5-%D0%BD%D0%B8%D1%89%D0%B8-%D1%81%D0%B4%D0%B5%D0%BB%D0%BA%D0%B0%D1%82%D0%B0-%D0%B4%D0%BE-10-%D0%BC%D0%B0%D0%B9/", "text": "\n                    \nДо 10 май да се удължи дейността на временната комисия, която проверява сделката за продажбата на ЧЕЗ. Tова решиха депутатите в първия си работен ден след дългата ваканция за Великден. Предложението бе подкрепено от 112 от народните представители, само един беше против, а други 8 се въздържаха.. Преди гласуването председателят на комисията Жельо Бойчев представи доклада за дейността на комисията до момента. Комисията бе създадена на 14 март със срок на действие един месец. Единствен Рамадан Аталай от ДПС посочи, че няма смисъл да се продължава с комисията. По думите му вече са получили отговорите на въпросите, интересуващи обществото - че никой не стои зад „Инерком” и че държавата няма да се меси в сделката. Според него с продължаването на работата на комисия само ще се харчат и излишни пари.\n\n                    ", "date": "2018.04.18", "title": "Комисията за ЧЕЗ ще нищи сделката до 10 май"}
{"url": "http://www.monitor.bg/a/view/55826-%D0%9A%D0%BC%D0%B5%D1%82%D0%B8%D1%86%D0%B0%D1%82%D0%B0-%D0%BD%D0%B0-%D0%9C%D0%BB%D0%B0%D0%B4%D0%BE%D1%81%D1%82-%D0%B8%D0%B7%D0%BD%D1%83%D0%B4%D0%B2%D0%B0%D0%BB%D0%B0-%D0%BF%D1%80%D0%B5%D0%B4%D0%BF%D1%80%D0%B8%D0%B5%D0%BC%D0%B0%D1%87-%D1%81-%D0%B5%D0%B2%D1%80%D0%BE%D0%BF%D0%B5%D0%B9%D1%81%D0%BA%D0%BE-%D0%BC%D0%B8%D1%81%D0%BB%D0%B5%D0%BD%D0%B5/", "text": "\n                    \n\nКметицата на “Младост“ Десислава Иванчева е изнудвала предприемач с \"европейско мислене\", стана ясно по време на брифинг в Съдебната палата, ден след като тя беше арестувана при зрелищна акция на Комисия „Антимафия“ и Специализираната прокуратура в центъра на София със 70 000 евро белязани пари.\n\nИванчева нарочно бавила преписки, за да изнудва за пари. В дома й и в кабинета й разследващите открили множество преписки, заяви шефът на спец прокуратурата Иван Гешев.\n\nПървоначално искания подкуп бил в размер на 1,1 млн. евро, но впоследствие спаднал на 500 000 евро. \"Цената за решаване на проблема на изнудваното лице е 20 евро на квадратен метър. Това са 250 хил. евро. Казано му е, че щом има инвестиционни намерения за около 49 хил. кв. м съвместната дейност трябва да продължи за цена около 1,1 млн. евро. В резултат на преговори цената е слязла до 500 хил. евро\", уточни Гешев.\n\nПарите трябвало да се преведат на три транша. Те били за разрешение за строеж. Посредник при получаване на подкупа бил бившият кмет на „Младост“. Неговият дял бил 14 000 евро. Парите били белязани. \"Всички светнаха. Няма как да ми бъде обяснявано, че нещо им е подхвърляно, пипали са парите, каза Иван Гешев.\n\n\"Чакаме от 20 дни сумата от изнудването да се получи. Голяма част от нас не са се прибирали в домовете си. Организацията включва над 100 човека\", каза още Гешев. „Всичко, което видяхте вчера - беше определена среща между кметицата, зам.-кмета, посредник, който е бивш кмет и лицето, което е изнудвано“, посочи той и уточни че мястото на срещата в центъра на София е определено от кмета. „Изнудваното лице предаде сумата на посредника в едно кафе в близост. Той се свърза с кметицата и зам.-кметицата, отиде при тях, седнаха, пиха кафе 2 часа, взеха си парите. Той си взе 14 хил. евро от тези 70 хил., което е неговата част, въпреки, че беше заявил, че няма да вземе пари от кметицата“, коментира прокурорът. „Не ние сме преценили откъде ще мине кметицата, това си е неин избор. В момента, когато успяхме да я настигнем, наблизо вече чакаха следователи, химик, физик, фотограф“, поясни прокурорът. „След като беше спряна, посредникът беше задържан в градинката на Кристал“, посочи Иван Гешев и допълни, че в него са намерени 14 хил. евро, които са описани по номера.\n\nВ момента три лица се привличат в качество на обвиняеми за подкуп в особено големи размери, особено тежък случай. Това е обвинението спрямо кмета на „Младост“, зам.-кмета и бившия кмет на района. „Текат действия с 3 задържани лица, до момента бяха задържани за 24 часа по Закона за МВР“, посочи Гешев и уточни, че наказанието за това престъпление е от 10 до 30 години, конфискация на част или на цялото имущество, лишаване от права. „Това е работно обвинение, в рамките на досъдебното производство, са възможни и други обвинения, включително и организирана престъпна група и пране на пари“, каза още прокурорът.\n\n\n\n \n                    ", "date": "2018.04.18", "title": "Кметицата на „Младост“ поискала 1,1 млн. евро подкуп (ОБНОВЕНА)"}
{"url": "http://www.monitor.bg/a/view/55246-%D0%91%D0%B5%D0%B7%D0%B4%D0%BE%D0%BC%D0%BD%D0%B8%D1%82%D0%B5-%D0%BE%D1%82-%D0%95%D0%BB%D0%B8%D1%81%D0%B5%D0%B9%D0%BD%D0%B0-%D1%81-%D0%BA%D0%BB%D1%8E%D1%87-%D0%BE%D1%82-%D0%BD%D0%BE%D0%B2%D0%B0-%D0%BA%D1%8A%D1%89%D0%B0/", "text": "\n                    \n\nСемейството от село Елисейна, което остана без дом след като на Цветница пожар изпепели до основи скромната им къща, вече има покрив над главата си. Собственичката на наследствен съседен имот Таня Стоянова даде ключовете на абитуриента Тихомир, на чието име ще бъде прехвърлен той. А майка му Росица Стоянова за първи път от пожара насам не спа в каруца под звездите, а си легна в една от стаите.\n\n\n\nТаня Стоянова продава къщата за 4000 лева и даде възможност майката и синът да се подслонят в нея, въпреки, че по дарителската сметка на семейството все още не се е събрала цялата сума по сделката. Досега в нея са постъпили 2790,55 лв. Нужни са още 1209,45 лв, както и пари за плащане на задължителните такси по прехвърлянето на имота.\n\nА за да не се губи ценно време, общината в Мездра е оказала съдействие на двете страни по сделката за подаване и придвижване на заявления за изготвяне на данъчна оценка и скица на имота. Продавачът и купувачът са се срещнали и с нотариус, при който е изготвен предварителен договор за покупко-продажба на името на Тихомир.\nНадеждата е, че по дарителската сметка ще се събере цялата сума, за да може Тихомир и Росица отново да имат собствен дом.\n\n\n                    ", "date": "2018.04.18", "title": "Бездомните от Елисейна с ключ от нова къща"}
{"url": "http://www.monitor.bg/a/view/45097-%D0%A0%D0%B5%D0%BC%D0%BE%D0%BD%D1%82%D0%B8%D1%82%D0%B5-%D0%B2-%D0%A1%D0%BE%D1%84%D0%B8%D1%8F-%D0%B7%D0%B0%D0%BF%D0%BE%D1%87%D0%B2%D0%B0%D1%82-%D0%BE%D1%82-%D0%BC%D0%B0%D0%B9-%D1%81-%D0%93%D1%80%D0%B0%D1%84%D0%B0/", "text": "\n                    \n\nОт май започват ремонтите на 20 улици и булеварди в столицата. Строителните дейности тръгват от 8-ми май с реконструкцията на ул. „Граф Игнатиев“. „Това ще е най-тежкият обект. Предвижда подмяна на водопровод, канализация, трамвайни релси, пътните настилки. Това е един от ремонтите, които ще продължават и през следващата година“, обясни кметът на София Йорданка Фандъкова. В летния сезон ще бъдат ремонтирани още булевардите „България“, „Тодор Каблешков“ и „Монтевидео“. Преасфалтирани ще бъдат бул. „Христофор Колумб“ и бул. „Васил Левски“ в отсечката между СУ и бул. „Патриарх Евтимий“. Предвиждат се още ремонти на малките квартални улички. Кои точни участъци ще бъдат реконструирани ще решават районните кметове. Общината предвижда ремонтните дейности да приключат до началото на учебната година.\n\n \n\n\n\n\n\n \n                    ", "date": "2018.04.18", "title": "Ремонтите в София започват от май с \"Графа\" "}
{"url": "http://www.monitor.bg/a/view/34667-%D0%97%D0%B0%D0%BF%D0%BE%D1%87%D0%BD%D0%B0-%D1%81%D1%82%D1%80%D0%BE%D0%B5%D0%B6%D1%8A%D1%82-%D0%BD%D0%B0-%D0%BD%D0%BE%D0%B2-%D0%BA%D1%80%D0%B8%D0%B7%D0%B8%D1%81%D0%B5%D0%BD-%D1%86%D0%B5%D0%BD%D1%82%D1%8A%D1%80-%D0%B2-%D0%A2%D1%8A%D1%80%D0%BD%D0%BE%D0%B2%D0%BE/", "text": "\n                    \nПърва копка на нов кризисен център за хора в беда бе направена днес във Велико Търново. Центърът включва две иновативни къщи в кв. Зона В. Стойността на инвестицията е 2,1 млн. лв., като парите са по Оперативна програма „Региони в растеж“ Крайният срок за реализация е 17 юли 2019 г.\n\nВ двете къщи кратковременно ще бъдат настанявани до 30 пълнолетни лица, пострадали от домашно насилие, трафик на хора или друга форма на експлоатация, също мъже и жени, останали временно без дом заради бедствена ситуация – пожар, наводнение, хора в риск и др. Зам.-кметът Ганчо Карабаджаков заяви, че с реализацията на проекта Велико Търново разширява още повече комплексните социални услуги, предоставяни на максимално широк кръг от хора. „Наскоро отбелязахме най-светлия християнски празник – Възкресение Христово. Православието ни учи да бъдем солидарни и съпричастни към хората в нужда. Именно това е целта на новия проект – да помагаме на изпадналите в беда“, коментира той.\n\nДвете нови сгради ще бъдат максимално енергийно ефективни – те ще бъдат построени със съвременни изолационни материали. В тях ще бъдат внедрени различни системи – за съхраняване и пречистване на дъждовна вода, за собствено производство на ток чрез слънчеви колектори и др. Така ще се постигнат максимални икономии на разходите за консумация на ток, вода, отопление и пр.\n\nЗа създаването на социалната услуга в кризисния център и за първоначалното кадрово осигуряване ще бъде разработен и защитен проект по оперативна програма „Развитие на човешките ресурси” 2014-2020. Впоследствие дейностите ще бъдат финансирани от държавния бюджет. Кризисната интервенция, включително чрез работата на мобилни екипи, както и мерките за подкрепа: индивидуална, психологическа, юридическа, социално включване, ще са с продължителност три седмици, три или шест месеца.\n\n                    ", "date": "2018.04.18", "title": "Започна строежът на нов кризисен център в Търново "}
{"url": "http://www.monitor.bg/a/view/85150-%D0%A0%D0%BE%D0%BC%D0%B8-%D0%BE%D1%82%D1%82%D0%B5%D0%B3%D0%BB%D1%8F%D1%82-%D0%B6%D0%B0%D0%BB%D0%B1%D0%B8%D1%82%D0%B5-%D1%81%D0%B8-%D0%BE%D1%82-%D0%A1%D1%82%D1%80%D0%B0%D1%81%D0%B1%D1%83%D1%80%D0%B3-%D1%81%D1%80%D0%B5%D1%89%D1%83-%D1%81%D1%8A%D0%B1%D0%B0%D1%80%D1%8F%D0%BD%D0%B5%D1%82%D0%BE-%D0%BD%D0%B0-%D0%BA%D1%8A%D1%89%D0%B8%D1%82%D0%B5-%D0%B8%D0%BC/", "text": "Юсеинови, които съдят Пловдив, твърдят, че не са подписвали документи за европейския съд по правата на човека\n                    \nТрите семейства от пловдивската „Арман махала”, които заведоха дела в Страсбург срещу събарянето на къщите им, твърдят, че не са разписвали документи и не са подавали жалби до европейския съд по правата на човека.  Това са заявили самите те пред кмета на район „Северен” Ральо Ралев този вторник и са гарантирали, че лично ще подадат заявления до европейския съд, за да оттеглят жалбите си оттам.\n\n\n\n„Хората от фамилия Юсеинови във вторник бяха при мен и казаха, че не само сами ще започнат да бутат, но и твърдят, че не са разписвали жалба до съда в Страсбург. Поради което в момента изготвят становище, което да го изпратят до съда в Страсбург и да си оттеглят жалбата. Говорим за три семейства с по двама души. Те казаха: „Ние не сме разписвали. Другите комшии до нас също знаем, че не са, а за третото семейство не сме сигурни”, обясни Ральо Ралев. От кметството са дали отсрочка на Юсеинови до 1 май да започнат сами да събарят двуетажната си къща.\n\n\n\nМеждувременно в сряда бе поредната акция по събаряне на незаконни сгради върху общински терени. Едната от съборените къщи бе на живеещата със семейството си в Германия Златка Георгиева, а втората е на хора, които сами са си я бутнали и са си взели тухлите и железата. Именно заради тези ценни строителни материали, към къщата на Георгиева се втурваха роми от махалата. Те отнасяха арматурните железа и тухлите, като се въртяха на сантиметри от лопатата на багера, та се налагаше строителните работници да бъдат нащрек, за да не пострада някой.\n\n\n\n„Премахваме две къщи в „Арман махалата”. Отделно още една в кв.„Гаганица” ще бъде съборена, както и още една незаконна пристройка в кв. „Гагарин”. Тук не става само за цигански къщи, а за българска къща, която е в „Гаганица”, а незаконната пристройка в „Гагарин” е на италиански гражданин. Така че ние мерим с еднакъв аршин”, бе категоричен кметът на района Ральо Ралев.\n\n26 незаконни къщи в „Арман махалата” са съборени до момента, остават още десетина, уточни районният кмет. По думите му ромите са наясно, че няма да избегнат закона и голяма част от тях са започнали сами да събарят постройките си.\n\n\n\n\n\n\n \n                    ", "date": "2018.04.18", "title": "Роми оттеглят жалбите си от Страсбург срещу събарянето на къщите им (СНИМКИ, ВИДЕО)"}
{"url": "http://www.monitor.bg/a/view/45698-%D0%9F%D0%BE%D1%87%D0%B8%D1%81%D1%82%D0%B2%D0%B0%D1%82-9-%D0%BA%D1%80%D0%B8%D1%82%D0%B8%D1%87%D0%BD%D0%B8-%D1%82%D0%BE%D1%87%D0%BA%D0%B8-%D0%BF%D0%BE-%D1%80%D0%B5%D0%BA%D0%B8-%D0%B2-%D0%9A%D1%8E%D1%81%D1%82%D0%B5%D0%BD%D0%B4%D0%B8%D0%BB%D1%81%D0%BA%D0%BE/", "text": "\n                    Почистват 9 потенциално опасни участъка по реките от Кюстендилска област. Те са включени в проект на Областна администрация- Кюстендил, с който ще бъде кандидатствано до края на този месец по Трансграничната програма България-Сърбия. Общата стойност на разработката е 390 000 евро. По думите на областния управител Виктор Янев вече са определени 9 местата, които са извън населените и урбанизирани места, и са потенциално опасни при наводнения. От своя страна комисия е направила оглед на място и е разпоредила къде реките да бъдат прочистени. Сред тези опасни участъци попада и част от коритото на река Банщица, в близост до главния път Ябълково-Кюстендил. Там реката е излязла от коритото си и е в близост до пътя. Подобно е и положението с река Елешница, намираща се в района на Невестинско. Срокът на проекта е две години, като реално по речните корита ще се работи догодина.\n                    ", "date": "2018.04.18", "title": "Почистват 9 критични точки по реки в Кюстендилско"}
{"url": "http://www.monitor.bg/a/view/6301-%D0%9D%D0%B0%D0%B9%D0%B4%D0%BE%D0%B1%D1%80%D0%B8%D1%82%D0%B5-%D1%88%D0%B5%D1%84-%D0%B3%D0%BE%D1%82%D0%B2%D0%B0%D1%87%D0%B8-%D0%B2%D1%8A%D1%80%D1%82%D1%8F%D1%82-%D1%87%D0%B5%D1%80%D0%BF%D0%B0%D1%86%D0%B8-%D0%B2-%D0%9F%D0%B0%D0%BD%D0%B0%D0%B8%D1%80%D0%B0/", "text": "Готвят супа от трюфели и пъдпъдък с грозде и коняк \n                    Най-добрите 130 български и чуждестранни шеф готвачи ще се съберат в панаира в Пловдив, за да участват в надпреварата за Националната кулинарна купа, съобщиха организаторите от Българската асоциация на професионалните готвачи (БАПГ).\n\nНай-оспорвана ще бъде конкуренцията в категориите „Кулинарен отбор“ и „Най-добър готвач“. В първия раздел темата е „Иновация - трактовка на популярни френски ястия”, а претендентите трябва да сготвят супа от трюфели, пъдпъдък с грозде и коняк, лимонов тарт с меренг.\n\nКандидатите за индивидуална шампионска титла ще работят по темата „Модерна класика – българска история“ и ще представят собствени вариации на родопски пататник и ястие от агнешко месо.\n\nИ в двете категории ще има кръг „Черна кутия“, в който участниците ще покажат креативност. Те на момента ще измислят какво да сътворят с продуктите, които ще получат на старта.\n\nПубликата отново ще види атрактивните състезания за най-умел сладкар и пицар, за филетиране на риба, за експерименти с телешко, за използване на паста.  Журито ще преценява  оригиналността, вкуса и оформлението на ястията. Правилата са много стриктни, тъй като се прилагат световните критерии, обясниха от БАПГ.  В комисиите са включени известни готвачи, сладкари и преподаватели по кулинарни изкуства  от страната и чужбина. Основен акцент в Национална кулинарна купа 2018 ще са турнирите за титлите „Най-добър млад готвач”,“Най-добър млад хлебар, сладкар”, “Най-добър млад сервитьор “, заявиха от БАПГ. Те са част от Панорамата на професионалното образование, която се организира от Министерството на образованието и науката. В  десетото издание на Панорамата ще се представят над 350 ученици от цялата страна. Предвидени са състезания по професии - озеленяване и цветарство, фризьорство и гримьорство, моден дизайн, производство на мебели и керамика, строителство, приложна електроника, и конкурс за най-добра бизнес идея. Участниците ще покажат своята подготовка и умения, както и резултатите от дуалната система на обучение.\n\n \n                    ", "date": "2018.04.18", "title": "Най-добрите шеф готвачи въртят черпаци в Панаира"}
{"url": "http://www.monitor.bg/a/view/4936-%D0%9F%D1%80%D0%BE%D0%B2%D0%B5%D1%80%D1%8F%D0%B2%D0%B0%D1%82-%D0%B7%D0%B0-%D0%BD%D0%B5%D0%BF%D1%80%D0%B0%D0%B2%D0%BE%D0%BC%D0%B5%D1%80%D0%BD%D0%BE-%D0%B8%D1%81%D0%BA%D0%B0%D0%BD%D0%B8-%D1%81%D0%B2%D0%B8%D0%B4%D0%B5%D1%82%D0%B5%D0%BB%D1%81%D1%82%D0%B2%D0%B0-%D0%B8-%D1%83%D0%B4%D0%BE%D1%81%D1%82%D0%BE%D0%B2%D0%B5%D1%80%D0%B5%D0%BD%D0%B8%D1%8F/", "text": "\n                    \n\nПремиерът Бойко Борисов е възложил на Главния инспекторат на МС да извърши проверки в няколко институции, които продължават да искат свидетелство за съдимост на хартия.\n\nПроверките са следствие на сигнали и оплаквания на граждани до специалния мейл, създаден по инициатива на вицепремиера Томислав Дончев.\n\nТака под лупа ще минат процедури в общо 5 ведомства – социалното министерство, Агенцията по заетостта, Агенцията по лекарства, Агенцията по горите, „Автомобилна администрация“.\n\nРезултатите от проверките ще бъдат представени в доклад до премиера в срок до 30 април 2018 г.\n\nВ Агенцията по заетостта ще проверяват проекти в бюрата по труда. Изпълнителната агенция по лекарства пък искала свидетелство за съдимост за издаване на разрешение за търговия на дребно с лекарствени продукти в аптека. Изпълнителната агенция по горите  е искала документа за сключване на договори за добив и продажба на дървесина с търговци. В ИА „Автомобилна администрация“ ще се проверяват процедури за удостоверение за регистрация за извършване на таксиметров превоз на пътници.\n\nС промените в законодателството от началото на годината отпада напълно изискването към лицата с чисто съдебно минало да представят удостоверението като доказателство, а администрациите са задължени да установяват данните за съдимостта на гражданите служебно, без да се заплаща държавна такса. Мярката е част от дългосрочния приоритет на правителството за провеждане на административна реформа и подобряване на обслужването към гражданите и бизнеса, включително чрез премахване на изискването за представяне на някои от по-разпространените официални документи на хартиен носител.\n\n\n                    ", "date": "2018.04.18", "title": "Проверяват кой продължава да иска свидетелство за съдимост на хартия"}
{"url": "http://www.monitor.bg/a/view/61242-%D0%AF%D0%BC%D0%B1%D0%BE%D0%BB-%D1%81%D0%B5-%D0%BF%D1%80%D0%BE%D1%81%D1%82%D0%B8-%D1%81%D1%8A%D1%81-%D1%81%D0%B2%D0%BE%D1%8F-%D1%85%D1%80%D0%BE%D0%BD%D0%B8%D1%81%D1%82/", "text": "\n                    \n\nДесетки приятели и колеги на журналиста и писателя Борислав Ненов изпратиха тленните му останки до гробищата в Ямбол днес.  54-годишният автор на 4 книги беше обявен за издирване на 10 март от свои близки, а за последно е бил видян предния ден. Тялото беше намерено месец и половина по-късно, на 16 април във водите на река Тунджа. Трупът е изплувал край село Кукорево, при огледа и аутопсията не са били открити следи от насилие, съобщиха официално от ОД на МВР- Ямбол. Предполага се, че сам е сложил край на живота си заради тежко заболяване, образувано е досъдебно производство на този етап срещу неизвестен извършител, което не е приключено.\n\nПръв за изчезването в публичното пространство съобщи неговият състудент от Пловдив Антон Баев, който написа във Фейсбук:“ Писателят и исторически хроникьор на някогашния Ямбол - Борислав Ненов /54/, е напуснал дома си и е в неизвестност от 9 март. Телефонът му е изключен, а личните му документи са вкъщи. Близките молят за всякаква информация, която би била полезна за откриването му. Обявен е за издирване, но въпреки усилията и на близки и на полиция, следа от Борко до момента няма. Тъй като не е получавал заплахи, прокуратурата едва вчера се е задействала да изиска от мобилния оператор сведения за последното обаждане и данни за клетъчния му телефон, което щяло да се получи до седмица…“.\n\nНенов е завършил специалността „Българска филология“ в Пловдивския университет, бил е учител в елховското село Бояново и родния си град Ямбол. От 1991 година е на журналистическото поприще във вестниците „Факт“, „Тракиец“, „Делник“ и „Неделник“, където списва спортните страници. Автор е на 5 книги: дебютира с „Ямболските страсти- някога и вчера“ през 2007-а.Следват публицистичната „Гримасите на Прехода“, сборникът с разкази „Подранили носталгии“ и „Нови страница за стария Ямбол“, преди броени месеци издаде и четвъртата „Когато безистена беше хали“.\n\nПак в социалните мрежи някогашният му колега, белетристът Илко Капелев написа: Борислав беше безкрайно талантлив, той умееше и пишеше така, че да не можеш да се откъснеш от текста му докрай… По много фин начин вмъкваше и ирония в темата, което ни е докарвало до неудържим смях… Пишеше сериозно, красиво и смешно – в най-хубавия смисъл на думата. Беше виртуоз!“.\n\n\n                    ", "date": "2018.04.18", "title": "Ямбол се прости със своя хронист     "}
{"url": "http://www.monitor.bg/a/view/33340-%D0%9E%D1%89%D0%B5-%D1%82%D1%80%D0%B8-%D0%B1%D0%B5%D0%B7%D0%BF%D0%BB%D0%B0%D1%82%D0%BD%D0%B8-%D0%BF%D0%BE%D0%BC%D0%BE%D1%89%D0%BD%D0%B8-%D1%81%D1%80%D0%B5%D0%B4%D1%81%D1%82%D0%B2%D0%B0-%D0%B7%D0%B0-%D1%85%D0%BE%D1%80%D0%B0%D1%82%D0%B0-%D1%81-%D1%83%D0%B2%D1%80%D0%B5%D0%B6%D0%B4%D0%B0%D0%BD%D0%B8%D1%8F/", "text": "\n                    Три нови медицински изделия се включват в списъка с помощните средства, приспособления, съоръжения и медицински изделия, за купуването на които хората с увреждания ползват целева помощ от държавата. В него ще влязат вертикализаторите за деца е увреждания, детските рингови инвалидни колички и детските инвалидни колички. Това предвиждат промени в Правилника за прилагане на Закона за интеграция на хората с увреждания, които бяха одобрени от кабинета, съобщиха от правителствената информационна служба.\n\nС промените се въвежда изискването медицинските изделия по индивидуална мярка да бъдат изработвани по поръчка за конкретен пациент. По този начин ще се гарантира, че на правоимащите ще се предоставят медицински изделия, съобразени с техните индивидуални потребности.\n\nС новите текстове се въвежда по-ефективен контрол и намаляване на административната тежест при предоставянето на помощни средства, приспособления, съоръжения и медицински изделия.\n\nПроменя се механизмът по предоставяне и изплащане на целеви помощи за купуване на медицински изделия и помощни средства. Ще се преустанови практиката да се предоставят пари на ръка на правоимащите. Променя се и начинът за предоставяне и отчитане на изделията. Така ще бъдат ограничени възможностите за неизползване на финансови средства от бюджета по предназначение.\n\nХората с увреждания ще получават необходимата помощ и медицински изделия, без да се налага да посещават многократно дирекциите „Социално подпомагане“. Ще отпадне и необходимостта да предоставят отчетни документи за покупката на помощните средства.\n\nРегламентира се и по-гъвкав механизъм за отчитане и заплащане на отпуснатите целеви помощи за реално предоставените медицински изделия и помощни средства.\n\nОптимизират се и начините за осъществяване на контрол върху разходването на финансови средства, като същите ще се изплащат на доставчиците при реално предоставени изделия на нуждаещите се.\n\nМесечните добавки за социална интеграция и целевата помощ ще се отпускат по настоящ, а не по постоянен адрес, както беше до сега. По този начин ще се създадат по-адекватни условия за достъп до подпомагане на хората с увреждания.\n                    ", "date": "2018.04.18", "title": "Още три безплатни помощни средства за хората с увреждания "}
{"url": "http://www.monitor.bg/a/view/52008-610-%D0%BB%D0%B2-%D0%BC%D0%B8%D0%BD%D0%B8%D0%BC%D0%B0%D0%BB%D0%BD%D0%B0-%D0%B7%D0%B0%D0%BF%D0%BB%D0%B0%D1%82%D0%B0-%D0%BE%D1%82-2020-%D0%B3%D0%BE%D0%B4%D0%B8%D0%BD%D0%B0/", "text": "\n                    \nМинималната заплата се очаква да стане 610 лв. от началото на 2020 година. Това е записано в средносрочната бюджетна прогноза за период 2019-2021 година, одобрена от правителството днес. Тя предвижда увеличаване на размера на минималната работна заплата от 510 лв. на 560 лв. от 1 януари 2019 година, на 610 лв. от 1 януари 2020 година и на 650 лв. от 1 януари 2021 година. Според прогнозата политиката в сферата на образованието се запазва, като се очаква двойно увеличение на размера на учителските заплати до 2021 година, предвидено в управленската програма на правителството. По отношение на отбраната са осигурени средства за поддържане и развитие на националните отбранителни способности и способностите, свързани с колективната отбрана, пише в решението на правителството. Догодина се предвижда и въвеждане на по-справедлив модел за таксуване за ползване на републиканската пътна мрежа-чрез въвеждане на т.нар. ТОЛ такса. Успоредно с поддържането на пътната инфраструктура, за периода 2019-2021 година политиката на правителството е насочена към осигуряване на допълнителни пари за изграждането и доизграждането на магистралите „Хемус“, „Калотина“, „Русе-Велико Търново“, „Струма“, както и на път E79 „Видин-Ботевград“.\n\n                    ", "date": "2018.04.18", "title": "610 лв. минимална заплата от 2020 година "}
{"url": "http://www.monitor.bg/a/view/22594-90-%D0%BC%D0%B8%D0%BD%D1%83%D1%82%D0%B8-%D0%B1%D1%80%D0%BE%D1%8F%D1%82-%D1%80%D1%83%D1%88%D0%B2%D0%B5%D1%82%D0%B0-%D0%BE%D1%82-70-000-%D0%B5%D0%B2%D1%80%D0%BE-%D0%B2-%D0%BA%D0%B0%D1%84%D0%B5%D0%BD%D0%B5-%D0%BD%D0%B0-%D0%9A%D1%80%D0%B8%D1%81%D1%82%D0%B0%D0%BB-%D0%9E%D0%91%D0%97%D0%9E%D0%A0/", "text": "Държали Иванчева с белезници, за да не изтрие следите от пачките от ръцете си\n                    90 минути задържаната кметица на „Младост“ Десислава Иванчева, заместничката й Биляна Петрова и посредникът при получаването на подкупа Петко Дюлгеров броили белязаните 70 000 евро в кафене на култовата градинка „Кристал“. Това научи „Монитор“ от източници сред разследващите, които разказаха, че задържането на групата е било като истински екшън филм.\n\nВ сряда разследващите дадоха специален брифинг, на който присъстваха шефът на спецпрокуратурата Иван Гешев и председателят на комисията „Антикорупция“ Пламен Георгиев. \n\n Освен кметицата в ареста се озова и нейната заместничка Биляна Петрова, както и бившият кмет на „Младост“ Петко Дюлгеров, който бил посредник при предаването на пачките. От думите на Гешев стана ясно, че Иванчева получила подкупа в кафене в градинката „Кристал“ в столицата. Именно там било финалното място за получаване на пачките. А и било по-близо до Столична община, където Иванчева преди това имала работа. Щом се събрали и Дюлгеров донесъл парите, кметицата и заместничката започнали да броят усилено белязаните банкноти. Дюлгеров прибрал за себе си 14 000 евро, а останалите 56 000 дал на кметицата и заместничката й. Във въпросното заведение тримата прекарали около 2 часа. Разследващите\n\n\n\nна задната седалка на автомобила й. Гешев обясни, че кметицата била спряна още в центъра на столицата, за да не внесе пачките в банка или за да не ги изхвърли.\n\nСпоред Георгиев изнудваният предприемач имал разрешение за строеж на територията на „Младост“. За да започне работа обаче, Иванчева в качеството си на кмет трябвало да издаде „съобщение до заинтересованите лица“, което било чиста формалност и се издавало в рамките на седмица. Кметицата обаче бавила документа необосновано дълго, за да може по този начин да упражни натиск над него за пари. Освен въпросния предприемач, кметицата изнудвала по същата схема и много други, стана ясно по време на брифинга. В някои случаи дори изисквала някои от тях да вложат средства в строежа на детски площадки, пейки и осветление на територията на общината, като дори не им давала възможност да си изберат фирма, която да ги направи, а ги насочвала към една конкретна. По думите на Гешев в кабинета, а и\n\n\n\nТя бавила различни проекти именно с цел изнудване. „Това е стандартният подход в тази община“, каза Гешев. Шефът на спецпрокуратурата определи подхода на кметицата още като „метод на натиск, маскиран като борба с порочни практики“. Според него тя дори спъвала инвеститори от клас А.\n\nПреди да се стигне до реалното предаване на парите, Иванчева отлагала срещата многократно, защото била много предпазлива, обясни Георгиев. Когато най-накрая дошъл денят, кметицата определила среща със заместничката й и посредника Дюлгеров в центъра на столицата, тъй като същия ден имала работа в Столична община. Първоначално срещата трябвало да се състои в ресторант срещу ВИАЗ, но там имало вероятност да ги видят хора от общината и така мястото се променило на градинката срещу Военния клуб. Именно там кметицата получила първия транш. Преди това обаче имало друга среща - между Дюлгеров и предприемача. Тя се провела в кафене на ул. „Гурко“ и бул. „Г. С. Раковски“ в столицата. След това посредникът отишъл да даде пачките на кметицата, като задържал 14 000 евро за себе си. Щом дал парите на Иванчева, посредникът се обадил по телефона на предприемача с думите: „Всичко е наред“. Тогава се пристъпило към арестите. Парите били открити на задната седалка на автомобила на Иванчева. Гешев беше категоричен, че кметицата е пипала белязаните пари, защото светнала „като коледна елха“. „Всички светнаха като коледни елхи“, заяви той.\n\n \n\n\n\n\n\nОт думите на шефа на спецпрокуратурата Иван Гешев първоначално кметицата поискала 1,1 млн. евро подкуп от голям строителен предприемач „с европейско мислене“, после паднала на 500 000 евро. 250 000 евро били, за да се даде зелена светлина за строеж на един от общо 4 обекта. Те трябвало да се платят на три вноски от около 70 бона. За останалите обекти Иванчева направила отстъпка в подкупа, защото били с голяма площ. Като цяло обаче тарифата била по 20 евро на квадратен метър, обясни Гешев. Иванчева бе арестувана зрелищно в сряда именно с част от първия транш.\n\n \n\n\n\n\n\nКметицата на „Младост“ Десислава Иванчева може да отнесе до 30 години решетки, ако съдът я признае за виновна. Днес спецпрокуратурата й повдигна обвинение за подкуп в особено големи размери. Освен решетки наказанието предвижда и конфискация на имущество и лишаване от права. Обвинението е работно, обяви в сряда шефът на спецпрокуратурата Иван Гешев. По думите му зам.-кметицата вероятно ще получи обвинение за помагачество. Гешев обяви, че посредникът си признал всичко и дори написал 4 страници обяснение за фактите около срещите и получаването и предаването на парите. До редакционното затваряне на броя от спецпрокуратурата не съобщиха дали арестът на Иванчева е удължен.\n\n \n\n\n\n\n\nКметицата на „Младост“ Десислава Иванчева е ходила в Столичната община около два часа преди ареста си. Там се е срещнала със заместник-кметовете по правните въпроси и по транспорта Ралица Стоянова и Евгени Крусев. Това съобщи столичният градоначалник Йорданка Фандъкова, като уточни, че тя самата не е имала среща с Иванчева.\n\nДвамата й заместници също не са имали насрочени срещи, а кметицата на „Младост“ разговаряла с тях без предварителна уговорка. Иванчева често ходила на „Московска“ 33 по работа, а от екипа на Фандъкова й помагали, защото тя не била много наясно с процедурите. „Общински съветници и политически сили, които до момента активно подкрепяха кмета Иванчева, сега бързат да се разграничат и панически бягат от нея. Всички знаем, че тя беше активно подкрепяна от съветниците на Георги Кадиев, от съветниците от социалистическата партия и от съветниците от ДСБ“, коментира пък председателят на градския парламент Елен Герджиков. Той припомни, че преди няколко месеца е съобщил, че постъпват оплаквания за забавени преписки на инвеститори в района. Иванчева била викана за изслушване в комисията по градоустройство, но обикновено отказвала да присъства, както и отказвала да процедира забавените преписки, каквото е законовото й задължение.\n\nС позиция по случая излязоха и общинските съветници от ГЕРБ в София. В нея се казва, че политическите сили, които системно подкрепяли действията на кмета на район „Младост“ - представителите на ДСБ, БСП, Зелените, Нормална държава на Георги Кадиев, да поемат своята отговорност пред гражданите. „В момента те дължат отговори – защо не са подавали сигнали до компетентните институции, след като сега твърдят, че са имали такава информация, защо не са поискали оставката й, защо не настояват за пълно съдействие с разследването. Не приемаме политически лидери да наричат борбата с корупцията активно мероприятие и да дискредитират българските правораздавателни институции. Това няма да изчисти гузната им съвест“, пише още в позицията им.\n\n \n\n\n\n\n\n Задържаният посредник Петко Дюлгеров е бивш кмет на „Младост“. Той беше избран за кмет на района през 2007 г., като бе номиниран за поста от ГЕРБ. През 2010 г. обаче партията свали доверието си от него заради съмнения за злоупотреби със средства и нагласени обществени поръчки. От столичната организация на ГЕРБ дори подадоха сигнал в прокуратурата срещу Дюлгеров.\n\nВъпреки това той отказа да напусне кметското кресло и остана в него до края на мандата си през 2011 г. След това кметът Йорданка Фандъкова назначи на негово място д-р Цвета Авджиева, тъй като според тогавашния закон районните кметове не се избираха, а се посочваха пряко от градоначалника. Изборите за районни кметове бяха възобновени през 2015 г., когато д-р Авджиева беше издигната от ГЕРБ и спечели втори мандат в „Младост“. Той обаче не продължи дълго, тъй като в края на следващата година ГЕРБ свали доверието си и от нея. Причината бяха избухналите в квартала протести срещу застрояване на зелени площи. Авджиева подаде оставка, а на проведения заедно с президентските избори извънреден вот в „Младост“ изненадващо за кмет беше избрана една от лидерките на протестите Десислава Иванчева.\n\nПредставители на община „Младост“ и на организацията „За зелен „Младост“, която издигна Иванчева за кметския пост, определиха ареста й като инсценировка. Според говорителя на района Петър Кърджилов не е изключено вътрешен човек от кметството да е подхвърлил парите в служебния автомобил на кметицата. „Коя е тази фирма, която ще се излъже да даде половин милион лева на районен кмет, при положение че той няма правомощия да издава разрешителни за строеж на сгради над 15 метра“, запита риторично пък Димитър Дизов от „За зелен „Младост“.\n                    ", "date": "2018.04.18", "title": "90 минути броят рушвета от 70 000 евро в кафене на „Кристал“ (ОБЗОР)"}
{"url": "http://www.monitor.bg/a/view/18283-450-%D1%83%D1%87%D0%B8%D1%82%D0%B5%D0%BB%D0%B8-%D0%BD%D0%B0-%D0%BA%D1%83%D1%80%D1%81-%D0%B7%D0%B0-%D0%B4%D0%B8%D0%B3%D0%B8%D1%82%D0%B0%D0%BB%D0%BD%D0%B8-%D1%83%D0%BC%D0%B5%D0%BD%D0%B8%D1%8F/", "text": "\n                    \n450 учители от 200 основни училища в Ловеч, Монтана, Видин, Враца и Плевен ще повишат дигиталните си умения и квалификацията си по проект Е-start@school, финансиран от Google. Това обяви министърът на образованието и науката Красимир Вълчев по време на подписване на споразумение за сътрудничество за реализация на инициативата между Министерството на образованието и науката (МОН) и Дигиталната национална коалиция.\n\nВ проекта е заложено създаване на поне 100 безплатни образователни ресурси, достъпни за всички преподаватели в страната. Най-малко 1000 педагогически специалисти трябва да формират онлайн общност за популяризиране на резултатите и добрите практики от него. Подготовката на учителите ще се проведе на три етапа. В първия 10 учители ще бъдат обучени да преподават цифрови умения. Впоследствие те ще трябва да популяризират иновативните методи сред други 30 свои колеги. В последния етап вече преминалите допълнителната квалификация преподаватели ще обучат още 410 души как да използват дигитално съдържание в своите уроци и ще ги насърчат да се присъединят към социалната мрежа за учители.\n\n                    ", "date": "2018.04.18", "title": "450 учители на курс за дигитални умения"}
