{"url": "https://www.monitor.bg/bg/a/view/mentata-preborva-depresijata-141851", "text": "Ароматът и вкусът на ментата остават усещането за чистота, свежест и сочност. Тя съдържа големи количества полезни вещества, които влияят пряко върху човешкото здраве. Затова, като превенция срещу болестите, я ползвайте по-често и под формата на чай, и като подправка в ястията. Тази билка тонизира организма, тъй като в нея се съдържа ментол и ефирни масла. Те успокояват кожата, намаляват раздразнителността, отпускат кръвоносните съдове и викат съня. По тази причина ментата е подходяща за хора, които страдат от безсъние. Освен това, тя подобрява храносмилането, от нея стомахът и дебелото черво работят по-добре, метаболизмът също се ускорява. Ментата се препоръчва при запек и други проблеми на стомашно – чревния тракт. Ароматната трева успокоява и нервната система. Тя работи отвътре, намалява стреса и раздразнението, помага при депресивни състояния и хронична умора. Ако много ви се е струпала физическа и психическа умора, направете си чаша ароматен чай от мента. Пийвайте такъв чай всяка вечер поне в продължение на една седмица. Определено ще се почувствате много по-добре. Ментата влияе благоприятно на сърцето и кръвоносните съдове., намалява риска от инфаркт и инсулт. Редовното употребяване на мента укрепва сърдечния мускул и стените на кръвоносните съдове, подпомага разбиването на холестероловите плаки и възпрепятства появата на тромби. Тази билка е ефикасен детокспродукт, извежда от организма шлаките, токсините и ненужните вредни вещества. Затова, не си отказвайте стръкче мента в прясно направеното смути и дори в сока от плодове. Малцина знаят, че ментата е отлично болкоуспокояващо, помага на имунната система да се пребори с инфекциите, подсилва косата, което я прави великолепен продукт за красота. Тя може да се ползва както вътрешно под формата на чай, така и като лосион, с който да се облива главата след баня.  ", "date": "2018.08.16", "title": "Ментата преборва депресията "}
{"url": "https://www.monitor.bg/bg/a/view/ludogorec-se-klasira-v-plejofite-za-liga-evropa-sled-ravenstvo-sys-zrinski-141866", "text": "Отборът на \"Лудогорец\" се класира за плейофите на Лига Европа. Играчите на Пауло Аутуори завършиха 1:1 във втория мач срещу \"Зрински\" (Мостар) и с общ резултат 2:1 продължиха в последния етап от квалификациите на втория по сила европейски клубен турнир. Попадението за “орлите” реализира Клаудиу Кешерю, а в последните секунди Неманя Билбия заби почетния гол за босненците в сблъсъка на стадион “Пекара” в Широки Брег. Последният съперник за шампионите преди груповата фаза се казва \"Торпедо\" (Кутаиси) от Грузия, който днес загуби с 0:2 от албанския \"Кукеши\", но победата с 5:2 в първата среща им бе достатъчна, за да стигнат до битките с \"Лудогорец\". ", "date": "2018.08.16", "title": "\"Лудогорец\" се класира в плейофите за Лига Европа след равенство със \"Зрински\" "}
{"url": "https://www.monitor.bg:443/bg/a/view/tanci-joga-i-folklor-beljazaha-starta-na-udaya-live-141827", "text": "С групова прегръдка в рамките на първия йога семинар стартира тазгодишното издание на международния фестивал Udaya Live в Правец в сряда. Начело на курса, който откри петдневния форум от въздушната „сцена“ на комплекса Hotel Riu Pravets Resort, застана основателката на Rasa Yoga Сиена Шърман, в който се включиха близо стотина ентусиасти. Общо 300 любители на йога от всякакви възраст и раса пристигнаха на терен за първия ден на третия Udaya Live. Над 1000 пък се очаква да се включат в заниманията и концертите до края на фестивала тази неделя. Идеята за всеобхватна любов, както към ближните, така и към нас самите, беляза целия курс на Шърман. Нейната връзка с йога се заражда, след като тя обмисля самоубийство заради невъзможността си още от детска възраст да удовлетворява представата на другите за себе си. Изпълняване на асани, дихателни упражнения, повсеместни прегръдки и дори танци, наподобяващи традиционните хип-хоп денс кръгове са само част от преживяванията, които можете да си подарите на място, при това в рамките на само един семинар. В случай, че сте забравили да вземете със себе си необходимите шалте или спортен екип за практиките, не се притеснявайте – можете да се снабдите с всичко необходимо и на територията на фестивала. След като проведе медитационен семинар в столичния клуб Yoga Vibe, със свой панел в Правец през първия ден на фестивала се разписа и киртан мастърът Пуну Синг Васу. „Благодарен съм, че за първи път в България мога да предложа различни класове и уъркшопове по медитация. Там мога да споделя знания и опит, трупани повече от 30 години и имащи отражение както в психологически, така и в духовен аспект“, обясни наскоро пред „Монитор“ йога гуруто, който посреща гостите на Udaya Live всяка сутрин между 7 и 7,30 ч. с медитация. Общо над 25 йога инструктора, 2 от които – българки, ще се погрижат за ползотворния престой в Правец. „Избираме йога учителите на база на техния опит. Правим доста сериозно проучване. Държа те да имат поне 10 години опит със самостоятелна практика, да не са Инстаграм модели“, категоричен е Ярив Лернер – изпълнителен директор на филмовото студио „Ню Бояна“ и организатор на фестивала. По традиция, и той се включи – от позицията на „ученик“ в първите йога класове. Фактът, че музиката и йога са неразривно свързани, се доказа не само от постоянните напеви на индийски изпълнители и по време на семинарите, но и от концертите. Така още в първата вечер, „водната сцена“, издигната специално за форума в оборотния комплекс, запозна чуждестранните гости на феста с родния фолклор. За целта, на терен пристигнаха певиците от Женска група за автентичен фолклор с ръководител Менка Гирова към читалище Светлина, село Белчин, или както ги нарекоха меломаните на терен - Belchin Babi. Над 28 изпълнители ще дойдат в България специално по повода, като сред по-популярните от тях са сестрите Чарли и Хати Уеб, пътували по турнета като беквокали на Ленард Коен. Третото издание на Udaya Live ще продължи до 19 август включително в Правец.", "date": "2018.08.16", "title": "Танци, йога и фолклор белязаха старта на Udaya Live"}
{"url": "https://www.monitor.bg:443/bg/a/view/4-bala-vylnenie-prichinilo-tragedijata-vyv-varna-obzor-141860", "text": "Цял ден търсиха удавените деца край варненския вълнолом. В операцията се включиха водолази от Районната дирекция по пожарна безопасност и защита на населението и военни специалисти от военноморската база, ръководени от кап. I ранг Богданов. Към 9,10 часа в четвъртък сутринта беше намерено тялото на едното дете, пометено от вълна и паднало в морето от вълнолома на Морска гара във Варна, съобщи кап. Пламен Бонев, началник-отдел „Контрол и опазване на морската среда, търсене и спасяване” в Морска администрация. Тялото е на 13-годишния Мариян, който бил на около 50 метра от брега, уточни районният прокурор Красимир Конов. „В сряда е получен сигнал, че 2 деца са паднали в морето. Веднага започнахме досъдебно производство за склоняване към самоубийство по чл.127, ал.1 от НК. Беше извършен оглед, разпитани са всички очевидци на станалото и Очевидци са били 4 деца от общата им 6-членна компания. Децата са от Варна, село Каменар и квартал „Виница“. Познавали се от 2-3 месеца. Разпитахме ги, подценили са обстановката. Граждани са дошли на мястото, когато всичко вече е било приключило, нямало ги вече децата, водата ги отвлякла“, коментира прокурор Конов. След намирането на Мариян, операцията продължи с издирването на 14-годишния Диан. Той е от крайния варненски квартал „Кайсиева градина“ и учел в ОУ „Стоян Михайловски“, стана ясно през деня вчера. Децата пристигнали в ранния следобед в сряда за големия празничен концерт в зоната за отдих на пристанище Варна. В групата имало и три момичета, едното от които сестра на загиналия Мариян. Те решили да се разходят по вълнолома, като не отчели опасното вълнение на морето от 3-4 бала, хлъзгавата пътека в подножието и опасните тетраподи под нея. Така поредната като ги съборила, а едното било завлечено навътре в морето. Другото първоначално успяло да се задържи върху тетраподите, но те са толкова хлъзгави, че вълните го изблъскали във водата, без да може да му се окаже каквато и да било помощ. Инцидентът става към 17,40 часа, след което останалите деца алармират, че две момчета от групата им са паднали в морето. Издирването започва веднага от полицейски служители, които в този момент са в района на Морска гара. 10 минути по-късно в издирването се включват и специализирани екипи от РД ПБЗН - Варна, както и катери от Морска администрация. Около 18 часа, при вълнение на прибоя от 3-4 бала двама от водолазите на Районната дирекция по пожарна безопасност и защита на населението – Любомир Димитров и Красимир Костов, от страната на тетраподите. Излезли са от морето едва при здрачаване, след като губят контрол помежду си по време на осигуряването на работата им под водата. Водолазът Димитров е бил ударен от вълна в тетраподите и е пострадал леко. Търсенето беше прекратено към 23 часа заради появилото се силното вълнение и невъзможност да се работи в такива условия. Трагедията отмени всички празнични прояви на община Варна в празничната вечер. През цялата нощ спасители от сектор „Специализирани оперативни дейности“ осветяваха мястото и обхождаха района. В издирвателните действия участваха служители и техника от МВР, Морска администрация и Военноморските сили. В четвъртък издирването бе подновено към 5,45 часа, като в него се включиха спасителите от Гражданска защита, катер на Спасително-координационния център към Морска администрация и екип професионални водолази от Военноморските сили. Шефът на Морска администрация-Варна капитан Валентин Енчев обяви, че въпреки топлата вода, вълнението било такова, че на практика няма надежда за оцеляване на двете момчета. „За нас ситуацията е ясна. Прибоят вчера беше доста голям и децата не са имали шанс за спасение“, каза специалистът. В 6,20 часа катер на Морска администрация направи първия си обход и продължи издирването около Южния плаж.   Дали има надежда за оцеляване? Това се питаха бащата и вуйчото на Деян, които мълчаливо с часове проследяваха от вълнолома работата на водолазните екипи. С всеки изминал час те губеха надежда, а когато извадиха едното тяло и разбраха, че това е Мариян, мълчаливо продължиха да чакат под палещото слънце. По-късно към тях се присъединиха сестрата на Мариян и приятелката му, както и дядото на момчето. Момичетата бяха още уплашени от случилото се вчера и не можеха да проумеят, че двамата вече ги няма. Когато стана ясно, че водолазите са извадили безжизненото тяло на Мариян, двете момичета се разплакаха, седнали на стъпалата към панорамната площадка на вълнолома. „Не мога да повярвам! Ох, защо?“, чуваше се сред хлипането на скърбящите момичета. През това време се появи линейка, която посрещна катера на Морския спасителен център „Вяра“ с тялото на Мариян. Пристигнаха и криминалисти, както и лекар от Съдебна медицина, като огледаха тялото. През това време дядото на Деян успокояваше децата. Подаде им бутилка минерална вода, за да пийнат и се успокоят, като каза, че всички близки са в психически шок и няма сили да коментира нищо. Затова пък на вълнолома се появи варненецът Милен Велинов, който каза, че в началото на годината, когато бил на вълнолома, му направило впечатление, че няма осветление, нито парапет, пътеката е опасна и има стърчащи ръждиви арматури. Написал и писмо до Областна администрация, за да се обезопаси районът, който се посещава от много хора. Казва, че посочил, че трябва да се поставят предупредителни надписи, за да не си мислят, че разходките, особено при бурно време, са безопасни. Сега, когато стана белята, всички са тук, но вече няма никаква полза. Жалко за децата и погубения им млад живот, коментира още Велинов.", "date": "2018.08.16", "title": "4 бала вълнение причинило трагедията във Варна (ОБЗОР)"}
{"url": "https://www.monitor.bg:443/bg/a/view/mitsubishi-outlander-phev-se-dviji-oshte-po-ekologichno-141769", "text": "Новото Mitsubishi Outlander PHEV е един от първите plug-in хибриди, които са официално тествани по новите стандарти за разход на гориво и вредни емисии в реални условия WLTP. Иновативният SUV е значително усъвършенстван за моделната 2019 година и достигна резултат от едва 46 г/км СО2 и максимален пробег от 45 км в режим EV на ток. Това го превръща в един от най-подходящите хибридни автомобили дори за централните части на градовете по света. Няколко държави вече забраниха или се готвят да забранят влизането на автомобили със стари бензинови и дизелови двигатели в определени зони на градовете. В следствие на по-строгите тестове, много от неговите конкуренти в сегмента на plug-in хибридите вече няма да отговарят на изискванията за ниски нива на вредни емисии, като някои от тях вече биват изтегляни от пазара. Новото Mitsubishi Outlander PHEV успява да постигне впечатляващия резултат, благодарение на продължителни проверки, гарантиращи отличното му представяне и удоволствие за водача. Хибридният модел със зареждане в контакта се задвижва от нов 2,4-литров бензинов агрегат, който използва технологията MIVEC, като превключва плавно работа по цикъла на Ото и на Аткинсън, в зависимост от ситуацията. Той произвежда мощност от 99 кВт, което е с 10 повече в сравнение със стария вариант, и по-голям въртящ момент от 211 Нм срещу 190 Нм при увеличен диапазон на оборотите. Електрическото задвижване на Mitsubishi Outlander PHEV също е подобрено, като задният електрически мотор произвежда 70 кВт, а задвижващата батерия е с увеличена с 10% мощност и капацитет до 13,8 кВтч. Освен промените по задвижването, Mitsubishi Outlander PHEV има редица други подобрения, които го правят още по-приятен за управление. Амортисьорите придават по-комфортно возене при шофиране с ниска скорост, а новият режим Sport Mode осигурява по-интуитивно усещане на оборотите и стабилност, благодарение на системата Super All-Wheel Control. Управлението дава по-бърз отговор и контрол, докато по-големите предни дискови спирачки значително скъсяват спирачния път. Автомобилът разполага и с режим Snow Mode,  който подобрява потеглянето в условия на много ниско сцепление и завиването върху хлъзгави настилки. Новият кросоувър Mitsubishi Outlander PHEV е с обновен екстериор, в който правят впечатление новите радиаторна решетка, броня и светлини отпред, а отзад има нов дизайн на бронята и голям спойлер. В профила са добавени нови 18-цолови алуминиеви джанти. Хибридният кросоувър е и по-тих и изтънчен със своите комфортни предни седалки, обновени лостове за управление и инструментален панел, както и допълнителни въздуховоди към задните седалки, по-удобни USB портове и нови интериорни лайстни. Първите доставки на Mitsubishi Outlander PHEV за България се очакват в началото на 2019 г.", "date": "2018.08.16", "title": "Mitsubishi Outlander PHEV изминава 45 км само на ток"}
{"url": "https://www.monitor.bg:443/bg/a/view/apashite-shte-namerjat-cakata-i-na-sovalkite-141843", "text": "Докато светът се модернизира и масово вече минава на електромобили, у нас само автокрадците се модернизират. На нашенците не им се ще да са еко, те предпочитат да си димят със старите коли. Причината не е, защото не са загрижени за природата, а защото не могат да си позволят електрически автомобил. Въпреки ниските такси и безплатното паркиране. Те предпочитат да си вземат трошка за 1000 лева и да й плащат данък на половина от стойността й всяка година. За сметка на това обаче крадците мислят по-рентабилно. Те вече пресмятат печалбите от далаверата да задигат батерии, части и консумативи на пренебрежимо малката цифра на електромобили, които се търкалят у нас. По нашите земи това ни върви повече – кражбите, а не размислите и страстите за природата. А Бг апашите са достатъчно пресметливи, за да си извадят хляба. Да откраднат, да препродадат и да изкарат нещо отгоре. Природата не ги вълнува. Само тяхната природа е важна, а не тази на останалите. А в тяхната природа е да изкарат колкото се може повече. И го правят доста добре.  Това е българския гений. Докато едни се модернизират, други се финансират и то в лично качество. Облагородяват си живота за сметка на тези, които мислят за живота на останалите. И после да не ми обясняват, че всички не произлизаме от шопите. „Не е важно на мен да ми е добре, а на Вуте да му е зле“, е казал лирическия герой. Но в случая и на единия му е добре и на Вуте му е зле. Защото Вуте е решил да е екологичен, докато неговия ортак или баджанак е от зле по-зле. Като е балама да си купува скъпа кола, да й бере гайлето, Вуте знае как да изкара пари от това. Като някой е достатъчно смотан да държи 15 хил. долара в колата си, то Вуте не е толкова прост. Той веднага ги осребрява. И то доста умело. Винаги има останали шопи из Европа, които да му помогнат. Интелектуалците с „миксерите“ ги зарежи. Те да му мислят. Като имат пари за такава кола, да й берат ядовете. Никой не ги е бил през ръцете да я купуват. За съжаление все още такова е мисленето у нас. Въпреки, че би трябвало да се подкрепят хората, които ги е еня, че и у нас чистият въздух вече е кът, а затова са виновни трошките по шосетата. Нали уж затягането на еконормите и за автомобилите е европейска политика. Въпреки незатихващите спорове споровете кое е по-вредно – производството на батериите за ековозилата или карането на кола на дизел. Със сигурност обаче е по-добре да караме „миксер“, вместо димяща кола на нафта. Но извън този спор, наистина застрахователите и държавата трябва да преосмислят политиката си, за да стимулират хората да шофират по-екологични автомобили. Нищо, че така ще подсигурят хляб на крадците. Но и совалки да подкараме, апашите пак ще им намерят цаката.", "date": "2018.08.16", "title": "Апашите ще намерят цаката и на совалките "}
{"url": "https://www.monitor.bg:443/bg/a/view/kradat-elektromobili-zaradi-bateriite-141858", "text": "Зачестяват кражбите на електромобили, от които основно се задигат батериите, струващи по над $15 000. Това констатират от МВР, както и от няколко бизнес и стопански организации. Тенденцията се засилвала заради липсата на сервизни услуги за подобни коли у нас, както и на неуредици в застрахователните договори, които причисляват батериите към консумативите на автомобилите и не изплащат обезщетения при евентуални набези. Последният регистриран случай е на откраднат електрически автомобил, които бил задигнат от столичен квартал, а по-късно бил намерен извън София. От него не липсвало нищо друго освен част от батериите му. „Крадат ги, за да ги изнасят зад граница. У нас има прекалено малко подобни автомобили. В столицата не са повече от 100. Затова частите се продават в чужбина“, обясниха от МВР.", "date": "2018.08.16", "title": "Крадат електромобили заради батериите (ТЕМАТА)"}
{"url": "https://www.monitor.bg:443/bg/a/view/otlivat-v-bronz-figurata-na-velko-kynev-ot-spektakyla-daskal-141862", "text": "    Отлята от бронз в естествен ръст фигура на големия български артист Велко Кънев  ще бъде поставена пред фасадата на читалище „Развитие“ в родното му градче Елхово.Това ще се случи до  края на март догодина, съобщи навръх Голяма Богородица кметът на общината Петър Киров, минути след водосвета за откриване на първия у нас музей, посветен на  починалия през 2011 година актьора. Отлята от бронз в естествен ръст фигура на големия български артист Велко Кънев  ще бъде поставена пред фасадата на читалище „Развитие“ в родното му градче Елхово.Това ще се случи до  края на март догодина, съобщи навръх Голяма Богородица кметът на общината Петър Киров, минути след водосвета за откриване на първия у нас музей, посветен на  починалия през 2011 година актьора. Скулптурата ще бъде дело на ямболският ваятел Петко Йорданов, директор на галерия „Жорж Папазов“, той си избрал и позата от моноспектакъла „Даскал“ по Жан-Пиер Допан, донесла на артиста преживе множество награди. Градоначалникът допълва, че в съседство с артиста ще има и бюстове на още двама заслужили елховлии: на режисьора Стойчо Стойчев / открил таланта на Велко през далечната 1962-а , когато едва 14-годишен му дал ролята на Здравко от  пиеската на Асен Босев „Кандидат за луната“ / и на историка и основател на местния музей Иван Желязков. Идеята за пръв път придоби обществен вид на 15 август, хората дошли за откриването  на експозицията обаче я възприеха повече от радушно. Особено развълнувана беше съпругата на Кънев Дора, която не скри сълзите на вълнение. Първият у нас музей, посветен на любимия на две поколения артист е разположена върху площ от малко над 150 кв м в култовата за елховчани Бялата къща, където след 1990 година е бил клубът на местната интелигенция. Там се отбивала  при всяко свое завръщане звездата от трупата на Народния театър „Иван Вазов“.Въпреки славата Велко Кънев си останал безкрайно земен и стеснителен, никога не парадирал с успехите си на сцената, предпочитал усамотението с рибарския прът край бреговете на река Тунджа, разказаха хората, които помнят прощапалника му в театралното поприще. В експозицията централно място заемат фотоси от изложбата по повод 60-та годишнина от рождението му през 2008 година, в специални витрини са очилата, часовник „Ситизен“, подарък от приятелите във формация НЛО, оригиналът от дипломата за завършения  с отличен „6“ пълен курс на ВИТИЗ „Кръстьо Сарафов“ през 1973 г. ордени, отличия, огърлици за почетно гражданство на Сливен и Елхово… Създателите на музея са изказали специална благодарност на народния театър, Сатирата и Съюза на артистите в България. Съпругата Дора Кънева изрази съжаление, че поне засега обещаният  от трупата на „Иван Вазов“ оригинален костюм от постановка с участието  на Велко Кънев не е включен заради бюрократични формалности около …“отписването“ му. „Това е само началото, имаме намерение тази сбирка да се разраства, има достатъчно пространство, където да бъдат представяни нови и нови, свързани с живота и дейността на съгражданина…“, коментира основният двигател за реализацията на начинанието Христо Христов, дългогодишен директор на етнографско-археологическия музей  в града. Със сълзи в очите престъпи  прага на музея доайенката на местната самодейна театрална трупа, 86-годишната Вела Попова. Достолепната  дама  с вълнение изгледа част от филм с участието на Кънев в специално обособената зрителска зала, където всеки ден от 10,00 часа посетителите ще могат да се запознават с филмографското наследство на артиста. С две думи „Голяма слава!“ окачестви делото на Кънев и 95-годишният Иван Колев, който помни раждането на Велко и с малко по-голямия му брат Кънчо в скромното семейство на Кера и шивача към военното поделение Христо на уличката „Иван Шишман“ 5 през далечната 1948-а. Пръв в книгата за посетителите се разписа проф. Стоян Денчев,  ректор на Университета по библиотекознание и информационни технологии. Той написа : „Поклон пред творческия гений на човека, приятеля, режисьора , актьора и гражданина на Елхово Велко Кънев!“ и си припомни за времето, в което носел дрешките на съседчето докато .с още няколко хлапета щрапали в топлата пепел към любимото им място за риболов. „Последната ни среща беше малко преди да си замине от този свят, вече беше тежко болен, знаеше, че дните му са преброени, но не искаше да се примири. Завеща ми да направя каквото мога за родния град…“, сподели ученият и бивш главен секретар на Министерския съвет. По неизвестни причини сред дошлите за откриването на музея не бяха колегите на Велко Кънев от основаната през далечната 1983 година след заснемането на хитовия „Оркестър без име“ група „НЛО“.Нямаше го и Вежди Рашидов, до когото местните изпратили специална покана. „Не сме правили специална разгласа, споделихме датата на откриването в социалните мрежи. Всеки, който е искал дойде, това си е своеобразно „преброяване“ на приятелите …“, лаконично отбеляза музейният шеф.", "date": "2018.08.16", "title": "Отливат в бронз фигурата на Велко Кънев от спектакъла „Даскал“"}
{"url": "https://www.monitor.bg:443/bg/a/view/dve-titli-za-nacionalite-po-badminton-141859", "text": "Две титли спечелиха нашите национали по бадминтон на Открития шампионат на България в зала \"Европа\" в София с награден фонд $10 000. Европейските шампионки Стефани и Габриела Стоеви взеха златото на двойки при жените след 21:16, 21:19 на финала над датчанките Амалия Магелунд и Фрея Равн. На смесени двойки първи са Мария Мицова и Алекс Влаар, победили Антон Каисти и Иналота Суутаринен (Фин) с 21:17, 17:21, 21:16. Шампион при мъжете на сингъл е българинът с френски паспорт Тома Джуниър Попов, надиграл с 22:20, 21:12 Арно Меркъл. Братята Тома и Христо Попови, играещи за Франция, пък спечелиха при мъжките двойки след 17:21, 21:7, 21:17 над Юй Цзюн Чън и Бин-Вей Лин (Тайван). При жените №1 е Неслихан Игит (Тур), победила с 21:19, 21:10 мача със сънародничката си Йозге Байрак.", "date": "2018.08.16", "title": "Две титли за националите по бадминтон"}
{"url": "https://www.monitor.bg:443/bg/a/view/cska-otpadna-ot-evropa-sled-novo-porajenie-i-nova-sydijska-greshka-141863", "text": "ЦСКА загуби за втори път с 2:1 от \"Копенхаген\" в среща-реванш от третия предварителен кръг на Лига Европа и след общ резултат 4:2 напусна втория по сила турнир в Европа. С два гола за домакините се отчете Н`Дойе (23, 64), но първото му попадение трябваше да бъде отменено поради засада. Между тях за червените се разписа резервата Евандро (58). Реферът отмени гол и на \"Копенхаген\" при 1:0 в 56-ата минута заради спорна засада на Н`Дойе.", "date": "2018.08.16", "title": "ЦСКА отпадна от Европа след ново поражение и нова съдийска грешка "}
{"url": "https://www.monitor.bg:443/bg/a/view/oligarhijata-klepa-bylgarija-prez-zadgranichni-glashatai-141861", "text": "Олигарсите за пореден път се активизираха, за да наклепат България зад граница. Отколешна цел на задкулисните играчи, отгледани под бащинското крило на Иван Костов и бандитската му приватизация, е да бъде рушен имиджа на държавата ни в чужбина. Целта на това родоотстъпничество пък е изпадналите от държавната хранилка олигарси, които вече се разследват заради престъпленията им, да се доберат отново до властта, за да се върнат на бял кон на трапезата и отново да трупат милиони на гърба на хазната и гражданите й. В активното им мероприятие по стара традиция участват няколко основни звена – чуждо издание, което да се ползва за източник на медийната манипулация, Фабриката за фалшиви новини на олигарсите, която да разпръсне у нас задграничните лъжи и задължително който да обстреля обществото с тезите, удобни на престъпните босове. Този път в ролята на задграничен глашатай на олигархията влезе френският анализатор Никола Тензе. В статия за брюкселското издание „EUobserver”, той откровено лансира отколешните тези на БГ олигархията, че инвеститорите у нас бягали заради лоша държавническа среда. Без да се позовава на конкретни доказателства (друг любим приом на задкулисието у нас – б.а.) Тензе достига нови висоти в манипулирането на обществото като твърди, че причина за мрачната картина, която рисува е „непрозрачния медиен пейзаж“ в България. И веднага след това услужливо клепа единствената мярка, която в последните няколко години някой е предлагал с цел осветляване именно на медийната среда у нас – законопроекта, внесен от депутата от ДПС и наш издател Делян Пеевски и колегите му по група Йордан Цонев, Хамид Хамид и Велислава Кръстева. Промяната, предложена от народните представители, има за цел точно да се извадят наяве всички нетърговски практики, които се използват за финансиране (и съответно за оказване на влияние – б.а.) върху медиите у нас. И точно затова от момента, в който беше предложена, тя бе заклеймена светкавично от олигарсите у нас, а Фабриката им за фалшиви новини започна да върти чаркове в непрекъснат опит да смаже законопроекта, който би осветлил нелицеприятните връзки на нейните шефове. Самият Тензе пък също не е случаен „анализатор“, осенен един ден от идеята да изследва медийната среда у нас. Мотивацията му може да бъде намерена в поредица от свързващи звена между чужденеца и един от олигарсите на Командира – забегналият зад граница подсъдим банкер Цветан Василев. В битието си Тензе се подвизава на три фронта – политологията, анализите и т.нар. тинк-танкове, като във времето от 2010 до 2015 г. е в борда на на френския клон на Аспен институт – сдружение, близко и по възгледи и по кадри до Атлантическия съвет, свързващ Цветан Василев с бившия губернатор Бил Ричардсън. Именно Ричардсън стана двигател на абсурдния иск, внесен от банкера-беглец по акта „Магнитски“, като разследвания в медиите показаха, че тази подкрепа далеч не е безвъзмездна. Приятелството между бившия губернатор Бил Ричардсън и Василев се оказа струващо 5 млн. долара. Подобно на като следващият ще е след няколко месеца във Варшава, където ще си прави компания с още поне две фигури от Атлантическия съвет, показва програмата на събитието. Още по-натрапчива става връзката между статията на Тензе и Василев на фона на факта, че сред първите „читатели“, които са започнали да разпространяват „анализа“ на Тензе в интернет, е не кой да е а шерката на БГ Мадоф – Радосвета Василева. Банкерското отроче, което също се укрива от правосъдието, е било толкова нетърпеливо да разпространи продукцията на французина, че я е ретуитнало ден преди материалът официално да бъде качен в сайта на „EUobserver”. Нещо като предварителна реклама на бъдещето творчество на Тензе. Друга проверка в интернет показва пък, че самият Тензе е фен на друг кадър на Фабриката за фалшиви новини – авторът на изданието на подсъдимия фармацевтичен бос Огнян Донев – Веселин Желев. Французинът е ползвал негов не особено-професионален кадър на премиерът бойко Борисов за друг материал, посветен отново на това да черни страната ни. Статията отново е публикувана в „EUobserver”, само че в началото на БГ председателството на Европа, когато олигархията отново се бе активирала да клевети държавата пред чужденците.", "date": "2018.08.16", "title": "Олигархията клепа България през задгранични глашатаи"}
{"url": "https://www.monitor.bg:443/bg/a/view/ministyr-kralev-i-lubo-ganev-predstaviha-kupata-vyv-varna-141857", "text": "Министърът на младежта спорта Красен Кралев и вицепрезидентът на Българската федерация по волейбол Любо Ганев представиха купата за шампиона на предстоящото световно волейболно първенство за мъже, на което страната ни е домакин заедно с Италия. Над 6000 варненци и гости на града се снимаха с трофея, чийто притежател ще стане ясен на 30 септември в Италия. Кралев и Ганев разговаряха дълго с феновете за предстоящия мондиал - събитие, което страната ни посреща за първи път след 1970 г., когато националите ни станаха втори в столичната зала \"Фестивална\". Сега от 9 септември нашите волейболисти играят в група D в зала \"Конгресна\" в Двореца на културата и спорта във Варна с отборите на Полша, Финландия, Куба, Иран и Пуерто Рико. Българските фенове имат възможност да се докоснат до купата за шампиона от световното първенство за мъже благодарение на специалния „Трофи тур“, организиран от Българската федерация по волейбол и партньора й Лидл България. С него трофеят ще бъде популяризиран в градовете домакини от българска страна - Русе, София и Варна, както и в някои други центрове на волейбола. На 17 август той ще бъде в Добрич - от 18,00 ч. на площад \"Свобода\", а на 18-и - по същото време в Разград на площад \"Момина чешма\". На 19 август златната купа ще е в Шумен, на 20 август – във Велико Търново. На 21 август ще е в Стара Загора, на 22 август – в Димитровград. На 23 август трофеят ще гостува в Бургас. На 25 август златният „Трофи тур“ завършва с голямо събитие в центъра на София. „Варна не е само Морска столица, Варна е и волейболна столица. Интересът към световното първенство е голям. Сигурен съм, че това ще бъде още един плюс, който да мотивира момчетата да играят така, че да зарадват хилядите фенове в залата и цяла България“, заяви Любо Ганев. Догодина един уикенд от Лигата на нациите ще е във Варна, съобщи в крайморския град Любомир Ганев. Той обясни, че не знае дали в страната ни ще има втори уикенд от надпреварата, но е сигурно, че единият, който имаме, ще е във Варна. \"Със сигурност мога да кажа, че Варна е волейболна столица, смело го казвам, независимо че сега вече отборът играе и в София, и в Русе, но съм сигурен, че тук ще се връщаме всяка година\", заяви волейболната легенда.", "date": "2018.08.16", "title": "Министър Кралев и Любо Ганев представиха купата във Варна"}
{"url": "https://www.monitor.bg:443/bg/a/view/skandalni-snimki-za-systojanieto-na-mosta-morandi-predi-srutvaneto-141846", "text": "Скандални снимки за състоянието на моста Моранди в Генуа публикува във Фейсбук Красимир Костадинов от Сдружението на българските професионални шофьори. Според него така е изглеждало съоръжението преди срутването. Трагедията с моста „Моранди“, станала на 14 август, доведе до 38-те невинни жертви, за които в Генуа в събота ще бъде организирано държавно погребение. В цялата страна пък ще бъде обявен ден на национален траур. Според прокурора на големия пристанищен град Франческо Коци под циментовите блокове на рухналото транспортно съоръжение има още към 20 души, които засега се водят „безследно изчезнали“.", "date": "2018.08.16", "title": "Скандални снимки за състоянието на моста \"Моранди\" преди срутването"}
{"url": "https://www.monitor.bg:443/bg/a/view/pero-defformero-kanjat-na-chist-bylgarski-na-rokfesta-v-sevlievo-141845", "text": "В забавно видео сръбската прогресив турбо-фолк метъл банда Pero Defformero кани на чист български феновете на рока на Втория национален рокфест „Хоталич“ в Севлиево. „Перо ще ви взриви със сръбски рок на 1 септември!“ - така започва призивът на групата и постепенно ескалира с „Доджите да се поиграмо!“, за да завърши мило по съседски с още по-типични сръбски изрази, от които става ясно, че „градусът на настроението е гарантиран“ на 31 август и 1 септември. Всички участници, гости и организаторите нямат търпение да се насладят на изживяването, което предстои. „Убеден съм, че тазгодишното издание на фестивала ще е още по-мощно, зрелищно и запомнящо се. Ще затвърдим началото на една нова традиция в града ни“, заяви кметът на Община Севлиево д-р Иван Иванов. Pero Deffoermero ще бъдат хедлайнери във втората вечер на фестивала, когато ще се представят още „Обратен ефект“, „Северозападняците“ и Svetlio & the Legends. През първата вечер организаторите залагат на класически български рок, а на сцената ще излязат легендите от ФСБ, „Ахат“, P.I.F. и севлиевецът Мири. За втора поредна година Община Севлиево организира национален фестивал с вход свободен, сега вече и с чуждестранно участие. „Постепенно развиваме фестивала и вярваме, че скоро ще събираме между крепостните стени на Хоталич все повече фенове на качествения рок“, казват организаторите, които са убедени, че събитието ще затвърди титлата на Севлиево като „новата рок столица на България“.", "date": "2018.08.16", "title": "Pero Defformero канят на чист български на рокфеста в Севлиево"}
{"url": "https://www.monitor.bg:443/bg/a/view/tyrgovskijat-izlishyk-na-es-se-e-uvelichil-do-6-9-mlrd-evro-prez-uni-141839", "text": "Търговският излишък на ЕС се е увеличил до 6,9 млрд. евро през юни тази година спрямо 6,6 млрд. евро през юни 2017 г., а на еврозоната е намалял до 22,5 млрд. евро спрямо 25,7 млрд. евро, сочи първа оценка на Евростат. Износът на стоки от 19-членната еврозона към останалата част от света е достигнал 198,6 млрд. евро или с 5,7% повече спрямо юни 2017 г. (187,9 млрд. евро). Вносът е бил за 176,1 млрд. евро или с 8,6% повече спрямо 162,2 млрд. евро през юни 2017 г. Търговията между страните от валутния съюз е достигнала 170,7 млрд. евро, което е със 7,1 на сто повече в сравнение с юни миналата година. През първите шест месеца търговският излишък на еврозоната е достигнал 100,7 млрд. евро спрямо 103,7 млрд. евро през същия период на миналата година. Износът на стоки от ЕС за страни извън Евросъюза през юни е бил за 171,5 млрд. евро или с 8,2% повече за една година (158,5 млрд. евро през юни 2017 година). Вносът от други части на света е нараснал с 8,4 на сто до 164,6 млрд. евро спрямо 151,9 млрд. евро през юни 2017 г. През първите шест месеца на 2018 г. ЕС отчита търговски излишък от 66,9 млрд. евро със САЩ, с които търговското напрежение остава силно въпреки примирието, постигнато в края на юли, отбелязва АФП. Показателят съществено се е увеличил спрямо 56,2 млрд. евро от януари до юни 2017 г.", "date": "2018.08.16", "title": "Търговският излишък на ЕС се е увеличил до 6,9 млрд. евро през юни"}
{"url": "https://www.monitor.bg:443/bg/a/view/kajsiite-pazjat-ot-konunktivit-borovinkite-izostrjat-zrenieto-141847", "text": "Очите са най-фините органи с невероятно прецизна функция. За да бъдат те здрави, е добре да се приемат полезни за тях храни. Кайсиите са много ценни за тях, тъй като те предпазват от конюнктивит, както и от някои видове алергии. Това важи и за пресните, и за сушените плодове. В тях се съдържат големи количества бета-каротин, алфа-каротин, лутеин, рутин и зеаксантин – все жизненоважни за очите. В къпините също се намират завидни количества алфа- и бета-каротин, въпреки че цветът им би могъл да ви излъже, тъй като сме свикнали тези вещества да се срещат в оранжевите плодове и зеленчуци. Това вещество имае способността не само да съхранява зрението, но и да подобрява неговата острота. Боровинките са сред суперхраните, изключително полезни за очите. Те са наситени с антиоксиданти, които се борят със свободните радикали, предизвикващи очни заболявания и увреждания, особено преждевременно стареене на макулата и ретината. Ако очите ви съхнат и клепачите се зачервяват безпричинно, изяждайте на ден по два малки моркова или изпитайте ½ чаша сок от морковни. Тлъстите риби като сьомга, риба тон, сардина и скумрия са богати на омега-3 мастни киселини , които могат да помогнат за предпазване от сухи очи, макулна дегенерация и дори катаракта. Ако не ядете морски дарове, можете да получите добро снабдяване с омега-3, като използвате добавки от рибено масло или приемате вегетариански добавки, съдържащи масло от семена от касис или ленено семе. Спанак, киселец, лапад и зелените зеленчуци, са пълни с лутеин и зеаксантин , растителни пигменти, които могат да помогнат за спиране на развитието на дегенерация на макулата и катаракта. Броколите, грахът и авокадото също са добри източници на това мощно антиоксидантно дуо. Витамините и хранителните вещества в яйцата, включително лутеин и витамин А (които предпазват от нощна слепота и сухота в очите), повишават здравето и функцията на очите. Диета, съдържаща храни с нисък гликемичен индекс (GI), може да помогне за намаляване на риска от свързаната с възрастта макулна дегенерация. Заменете рафинирани въглехидрати за киноа, кафяв ориз, овес и пълнозърнест хляб и макаронени изделия. Витамин Е, цинкът и ниацина, намиращи се в пълнозърнести храни, спомагат и за подобряване на здравето на очите. Портокалите, грейпфрутите, лимоните и плодовете са с високо съдържание на витамин С, което може да намали риска от катаракта и дегенерация на макулата.  Ядките- шам фъстъци, орехи, бадеми независимо от вида, са богати на омега-3 мастни киселини и витамин Е, които повишават здравето на вашите очи. Бобовите зърна, черен чай и леща са добри източници на биофлавоноиди и цинк и могат да ви помогнат да предпазите ретината и да намалите риска от развитие на дегенерация на макулата и катаракта. Поддържайте очите си здрави и без болести, като се наслаждавате на семена от слънчоглед, които са отлични източници на витамин Е и цинк. Веднъж седмично консумация на говеждо месо може да подобри зрението. То съдържа цинк, който помага на тялото да абсорбира витамин А. По този начин то възпрепятства макулна дегенерация. Също така, говеждото месо е богато на таурин - важна за зрението аминокиселина.", "date": "2018.08.16", "title": "Кайсиите пазят от конюнктивит, боровинките изострят зрението"}
{"url": "https://www.monitor.bg:443/bg/a/view/furi-podpisa-izliza-sreshtu-kubrat-pulev-na-27-oktomvri-141856", "text": "23-годишният шампион на Великобритания в тежка категория Хюи Фюри (21 победи, 11 с нокаут) сложи подписа си под договор, който го превърна официално в следващия съперник на Кубрат Пулев (25 победи, 13 с нокаут). Вече може да потвърдим на 100%, че датата на двубоя е 27 октомври, а мястото - \"Арена Армеец\" в София. Залогът на срещата е огромен. Който спечели мача ще придобие статут на официален претендент за световната титла и ще получи право да се качи на ринга срещу настоящия шампион на планетата Антъни Джошуа. Хюи Фюри е братовчед на бившия световен шампион в тежка категория Тайсън Фюри, който успя да детронира Владимир Кличко в дуел, който се състоя на 29 ноември 2015 г. в Германия. Кубрат Пулев отново ще зарадва любителите на бойните спортове у нас в \"Арена Армец\". На 3 декември 2016-та Кубрат нокаутира нигериеца Самюел Питър за вакантната титла на интерконтинентален шампион на Световната боксова асоциация. На 28 април 2017-та по-големият от двамата братя Пулеви защити пояса си отново с нокаут, този път срещу американеца Кевин Джонсън. Пулев се качва отново на ринга в София за трети път в последните почти две години, като залогът е ясен - атакува 26-ти успех в професионалния бокс и за трети път позицията на претендент за най-престижното звание - световен шампион в тежка категория. През 2014-та той се изправи срещу Владимир Кличко в Хамбург, през есента на 2017-та трябваше да го направи и срещу Антъни Джошуа в Кардиф, но тогава контузия го спря от участие. В интервю за \"168 часа\" Кубрат Пулев обяви, че е приключил отношенията си с промоутърската компания \"Зауерланд\", като за целта е заплатил 150 000 евро. Според него двете страни могат и да си сътрудничат в бъдеще, но в момента интересите и стратегиите им се разминават.", "date": "2018.08.16", "title": " Фюри подписа! Излиза срещу Кубрат Пулев на 27 октомври"}
{"url": "https://www.monitor.bg:443/bg/a/view/izteglenite-byrzi-krediti-s-226-mln-lv-po-malko-141842", "text": "За първи път от три години насам изтеглените бързи кредити отчитат спад, като взетите такива заеми са с почти 226 млн. лв. по-малко от края на юни миналата година, отчита банковата статистика. Края на юни вземанията по кредити на дружествата, специализирани в кредитиране, са 2,429 млрд. лв. (2,4% от БВП), докато преди година бяха 2,655 млрд. лв. (2,7% от БВП). Спадът е с 8,5% на годишна база и с 14,7% (418,4 млн. лв.) на тримесечна, се вижда от данните на БНБ. Вземанията по кредити със срок на изплащане за срок от 1 до 5 години са 629,5 млн. лв., като намаляват на годишна база с 15,9% (119,1 млн. лв.) и с 22,1% (178,1 млн. лв.) на тримесечна. Заемите със срок до една година към края на юни са 510,3 млн. лв. като за година намаляват с 0,7% (3,4 млн. лв.) и с 11% (62,9 млн. лв.) спрямо края на първото тримесечие на 2018 г. Необслужваните кредити са за 278 млн. лв. За една година те намаляват с 29,7% (117,7 млн. лв.), а спрямо края на март 2018 г. - с 18,9% (64,8 млн. лв.). В края на юни вземанията по бързи заеми, отпуснати на домакинствата и фирмите, които ги обслужват, намаляват на годишна база с 13,5% (284,1 млн. лв.) до 1,822 млрд. лв. На тримесечна база се понижават с 20,6% (472,1 млн. лв.). Относителният им дял в общия размер на вземанията по кредити от резиденти намалява за една година от 80,2% до 76,1%. В структурата на вземанията от домакинства преобладават потребителските кредити които са 1,683 млрд. лв. в края на второто тримесечие. Спрямо миналата година те намаляват с 12,6% (242,5 млн. лв.) и с 21,8% (467,9 млн. лв.) на тримесечна база. Относителният им дял в общия размер на вземанията по кредити от сектора се увеличава от 91,4% към края на юни 2017 г. до 92,4% към 30 юни 2018 г. Размерът на жилищните кредити в края на второто тримесечие на 2018 г. е 37,1 млн. лв. и за една година намалява с 56,4% (48 млн. лв.). Спрямо март той се понижава с 13,8% (5,9 млн. лв.). Относителният дял на тези заеми в общия размер на вземанията от сектора е 2% в края на юни, при 4% в края на същия месец на миналата година.", "date": "2018.08.16", "title": "Изтеглените бързи кредити с 226 млн. лв. по-малко"}
{"url": "https://www.monitor.bg:443/bg/a/view/organizaciite-na-invalidite-shte-se-finansirat-po-proekti-141854", "text": "Социалното министерство и протестиращите майки се споразумяха национално представителните организации да бъдат финансирани по два начина – на проектен принцип и чрез отпускане на субсидия. Това ще залегне в новия закон за хората с увреждания, който подготвя ресорното министерство. От 2020 г. ще бъде променен и механизмът, по който се получават помощните средства. Ще ги раздава вече здравното министерство. Тъй като законът ще влезе в сила 6 месеца след обнародването му, инвалидите ще могат да си получат финансовата подкрепа по-рано, от началото на 2019 г. Първоначално тя ще се определя от телковото решение, като постепенно ще бъде отвързана от него и да премине към индивидуалната оценка, която ще се определя от отделен закон, обясни социалният министър Бисер Петков.", "date": "2018.08.16", "title": " Организациите на инвалидите ще се финансират по проекти"}
{"url": "https://www.monitor.bg:443/bg/a/view/bylgarija-izleze-pred-rusija-izostavame-ot-sysedite-141844", "text": "Българският национален отбор по футбол скочи с две места в ранглистата на ФИФА и вече е 47-и. Нашите сa пред домакина на последния Мондиал Русия, но зад съседните Турция, Гърция,  Босна и Херцеговина, Черна гора, Сърбия и Румъния. В топ 10 има няколко промени, а впечатление прави липсата на Аржентина (11) и Германия (15) в десетката. Лидер е Франция, която е пред Белгия и Бразилия, а сред най-добрите 10 са още Хърватия, Уругвай, Англия, Португалия, Швейцария, Испания и Дания. От вчера билетите за първия домакински двубой на българския национален отбор от новия турнир Лига на нациите срещу Норвегия на 9 септември са в продажба с 25% намаление, като промоцията важи до 31 август включително, след което пропуските ще се продават на реалната им стойност. В последната седмица преди мача билетите ще се предлагат свободно и на касите на стадион „Васил Левски“ на пълна цена, а в момента цените варират от 9 до 150 лв. БФС продължава и инициативата „Семеен сектор“, която дава възможност на родителите да заведат децата си в обособена за целта зона в сектор А на преференциални цени.", "date": "2018.08.16", "title": "България излезе пред Русия, изоставаме от съседите"}
{"url": "https://www.monitor.bg:443/bg/a/view/otmeniha-sampdorija-fiorentina-i-milan-djenoa-zaradi-tragedijata-v-italija-141850", "text": "След огромната трагедия в Генуа, свързана с рухването на моста Понте Моранди, Италианската футболна федерация реши да отмени срещите между \"Сампдория\" - \"Фиорентина\" и \"Милан\" - \"Дженоа\", насрочени за неделя. Двата клуба от Генуа се обърнаха към отговорните органи на италианския футбол, за да поискат отмяна на двете срещи в знак на съпричастност с близките на загиналите от фаталния 14 август. Президентът на \"Сампдория\" Масимо Фереро сподели: \"Броят на мачовете може да бъде възстановен, но мъртвите не могат да се върнат. Подобни трагедии няма как да бъдат повторени, ако всички бъдем обединени. Стани, Генуа\", бяха думите на президента на \"моряците\". Италианската футболна федерация бе в непрекъснат контакт с Националната организация за спортни прояви, префектурата, областното управление и общината. Първоначално институциите не намираха обективни причини за отлагането на мачовете, дори считаха, че провеждането на срещите ще има положителен ефект и ще са знак за продължаване напред въпреки трагичните събития. В крайна сметка емоцията надделя и двата мача ще бъдат насрочени в удобна дата за клубовете.", "date": "2018.08.16", "title": "Отмениха \"Сампдория\" - \"Фиорентина\" и \"Милан\" - \"Дженоа\" заради трагедията в Италия"}
{"url": "https://www.monitor.bg:443/bg/a/view/polovinata-ot-lizingite-za-kamioni-i-oborudvane-141852", "text": "Половината от финансовите лизингите в края на второто тримесечие са за товарни автомобили и промишлено оборудване, сочат още данните на БНБ. За товарни и лекотоварни автомобили стойността им е 1,202 млрд. лв. като има ръст на годишна база от 87.3 млн. лв. и спрямо края на март - с 56.4 млн. лв. Относителният им дял е почти една трета. Договорите за финансов лизинг на машини, съоръжения и индустриално оборудване са за 729 млн. лв. или 62.5 млн. лв. повече от края на юни 2017 г. и 46.1 млн. лв., в сравнение с първото тримесечие на 2018 г. Относителният им дял е 20 на сто.", "date": "2018.08.16", "title": "Половината от лизингите за камиони и оборудване"}
{"url": "https://www.monitor.bg:443/bg/a/view/myj-se-zakleshti-na-tetrapodi-vyv-varna-141830", "text": "Мъж се заклещи на тетраподите  на плажа във Варна, но всичко се размина без фатални последствия. Според информацията от ОД на МВР-Варна, за инцидета е съобщено в 14,24 часа. Мъжът влязъл да се къпе в морето, но рещил да излезе през тетраподите на Трета буна на варненския плаж, където си е заклещил крака. Веднага към мястото били насочени 2 специализирани автомобила на РД ПБЗН- Варна, един противопожарен автомобил на Първа РС ПБЗН, полицейски автопатрул и линейка. При пристигането на място, със съдействието на граждани, кракът на кутсузлията бил освободен. Той е качен в линейката и е транспортиран за преглед към болница в сравнително добро общо състояние.  ", "date": "2018.08.16", "title": "Мъж се заклещи на тетраподи във Варна"}
{"url": "https://www.monitor.bg:443/bg/a/view/ledyt-se-puka-141831", "text": "„Ледът се пука, господа съдебни заседатели!“ е любимо възклицание на литературния герой Остап Бендер, към което той прибягва в ситуации, когато се очаква нещо интересно и вълнуващо да се случи. И то се случва, защото гаранти за незабравимите интриги в романите „Дванадесетте стола“ и „Златният телец“ на Иля Илф и Евгений Петров. Днес обаче ще говорим за истинския лед и за това, какво означава неговото пропукване. Климатичните промени в глобален мащаб са факт, съвсем друг е въпросът на какво се дължат те. Темата тук е безкрайна, а и няма единно мнение на специалистите по този въпрос. Почти сигурно е, че наблюдаваме циклични промени в слънчевата активност за които нямаме достатъчно исторически данни и всички разсъждения в тази област са по необходимост спекулативни. Разбира се, съществуват методики за оценка на климата на Земята през последните няколкостотин хиляди или даже милион години. Точни температурни измервания обаче се правят в локален мащаб от 1850 година, а в глобален мащаб – от 1880 година насам. Това е период, по-къс от 170 години, и е признак на снобска горделивост да основаваме прогнозите си на него. Но както и да интерпретираме данните е ясно, че ледовете на Земята се топят с все по-нарастващ темп. Глобалното топене на ледовете, както и обратното явление, глобалното им завръщане върху земната суша са явления, които многократно са се случвали в геологичната история на Земята. Ледовете периодично покриват голяма част от сушата за период от 100-110 хиляди години, а после се оттеглят за 12 хиляди години. Прозорецът от 12 хиляди години обикновено е много къс, за да възникне развита цивилизация. По-точно, това се е случвало само веднъж с нашата цивилизация, когато човешкият вид е успял да се развие с главоломна скорост, да унищожи голяма част от другите биологични видове и да установи глобално господство над Земята. На което господство, впрочем, започва да му се вижда краят. По въпроса какво би се случило, ако ледовете се стопят, или обратното, ако Земята отново се покрие с лед, сред обществото се ширят различни мнения, включително съвършено погрешни. Да разгледаме например топенето. Юнашката балканска гледна точка е, че няма страшно. За пример се дава чашата с уиски с лед, която е пълна до ръба. Ако за известно време забравим чашата на масата, и в стаята температурата е над нула градуса по Целзий, ледът накрая ще се стопи. И какво ще стане с уискито? Ми нищо няма да стане, както знае всеки, който е пил уиски с лед. Това е така, защото кубчетата с лед в началото изместват толкова уиски, колкото е собственият им обем. Е, не съвсем точно толкова, защото ледът е малко по-лек от водата, но то и уискито е по-леко от водата също така. Читателите знаят, че от плаващите в океана парчета лед (викат им айсберги, или „ледени планини“ на немски) над повърхността стърчи около 10 на сто, а останалите 90 на сто са под водата. Дотук балканската гледна точка изглежда желязна и неумолимо води до извода, че като се стопи ледът, морското ниво ще си остане същото. Това последното твърдение щеше да е вярно, ако след думата „ледът“ бяха добавени думите „в океаните“. И така, ако се стопи ледът в океаните, морското ниво ще се запази. Само дето много малка част от леда на Земята е във вид на айсберги Това вероятно ще изненада много балкански мислители и особено тези, които са изградили представите си за ледовете от филма „Титаник“. Така или иначе, на този свят освен филми, има и научни анализи. Та според тези анализи почти всичкият лед на Земята е на сушата (или върху сушата) и ако той именно се разтопи, резултатът ще изненада мнозина, и то не само на Балканите. Можем ли обаче да пресметнем, какво ще се случи? Оказва се, че можем и при това доста точно и с подръчни средства, т.е. това може да го направи и едно дете в началното училище. Вече знаем, че ако ледовете продължават да се топят, то прекрасното животно, наречено бяла мечка, ще бъде следващият едър биологичен вид, който ще изчезне от лицето на Земята. Ако, примерно, Лондон го залее библейски потоп, ще е все едно, дали вълната е била 50, или 60 метра. Та в Мрежата четем, че водата на Земята във всичките си разновидности е около (по-нататък това „около“ го изпускаме) 1370 милиона кубични километра и почти всичката е концентрирана в Световния океан. Средната дълбочина на океана пък е 3,8 километра. И най-накрая откриваме, колко е ледът на Земята, пак във всичките му разновидности. Оказва се, че той е 25 хиляди кубични километра, или 1,8 на сто от общото количество вода. Огромната част от него е в Антарктида. Този континент с площ 14 милиона квадратни километра (почти колкото Русия) е почти целият покрит с лед със средна дебелина 1,6 километра. Това прави 22 хиляди кубични километра, или почти всичкият лед на Земята е именно там. Когато следващият път проф. Христо Пимпирев ни говори по телевизията за този чуден континент, нека го слушаме много внимателно, защото съдбата на цялата Земя се кове именно там.. Всъщност, за сметките по евентуалния суперпотоп ни трябват само две числа: средната дълбочина на океана от 3800 метра и делът на леда в общото количество вода, който е 0,018. Умножаваме тези две числа и получаваме 70 метра без малко. С толкова именно ще се повиши нивото на Световния океан, ако и когато ледовете върху сушата, т.е. върху Антарктида, се разтопят. В момента има солидни научни данни, че това вече се е случвало, при това няколко пъти. А ако се разтопи само половината от ледената шапка на Земята, водата в океаните ще се надигне „само“ с 30-40 метра! Казано по-балкански, чашата с уиски ще се разлее. Само с 2 на сто ще се разлее, но резултатът ще е плачевен за обитателите на крайморските райони по света. И не само на крайморските. Според най-мрачните прогнози на ООН имало опасност Световният океан да се надигне с около 1 метър през 2100 година. Едно от последствията, далеч не най-страшното, е изчезването на редица малки океански островни държави. Там населението е малко, ще ги приютим на останалата част от сушата. Но май повишаването няма да е само с 1 метър, с доста повече ще е. В Гугъл има прекрасни анимации на тема какво ще се случи със сушата на Земята, ако нивото на океаните се повиши с 1 метър, с 10 метра и даже с 20 метра. Не е за хора със слаби нерви, но е поучително да се погледнат тези анимации. България впрочем е на 500 метра надморска височина и изглежда добре защитена от повишаване на океанските води. Разбира се, това е фикция. Ако ледовете тръгнат да се топят (а те са тръгнали вече, но засега бавно), хората от потопените земи ще ни прегазят като стадо разгневени бизони. И не само нас, разбира се. То и сега трудно си вардим границите, а тогава ще бъде ад. Разбира се, геологичните процеси на Земята не са само по посока на повишаване на нивото на Световния океан, но и на неговото понижаване. Ако и когато Антарктида се отърси от ледовете и видим имало ли е там наистина свръхразвита цивилизация през някои от предишните периоди между две глобални заледявания, нашият биологичен вид вече ще има не цивилизационен, а екзистенциален проблем. За съжаление, цивилизацията ни се е развила в най-голяма степен в крайбрежните райони заради морските комуникации. Това може да се окаже и нашето невероятно проклятие. След топенето на ледовете и потопа, бързо ще настъпи обратният процес: връщането на ледовете върху сушата и отдръпването на океаните и моретата. Проблем при заледяването е и скоростта, с която то настъпва. Удивителните находки в Сибир на мамути на 12 000 години със стръкове трева в устата показват, че животните са замръзнали за секунди. Отворила се е някаква фантастична помпа към и от Космоса, от която е настъпило понижаване на температурите с може би стотици градуси. За секунди е настъпило това понижаване. Не ми се разсъждава повече, какво означава това, всеки може да си го представи. Само преди 12 хиляди години Англия е била полуостров, Средиземно море е било огромна долина с течащи по дъното й реки, а Черно море е било също долина, може би с някакви големи езера в най-долната си част. Любимите на много българи дестинации в Гърция, Тасос и Самотраки, са били части от Рило-родопския масив, а не острови. Защото тогава нивото на морската водата е било поне със 70-80 метра по-ниско. Това странно напомня за онези 70 метра, дето ги пресметнахме по-горе, само дето този път е в обратна посока. Дали и какво от тези неща, за които си говорихме по-горе, ще настъпи или не, знае със сигурност само Господ.", "date": "2018.08.16", "title": "ЛЕДЪТ СЕ ПУКА"}
{"url": "https://www.monitor.bg:443/bg/a/view/zadyrjaha-kipyrec-izdirvan-za-10-prestyplenija-za-nad-900-000-evro-141833", "text": "Варненският окръжен съд разгледа искането на Окръжна прокуратура – Варна за предаването на кипърския гражданин Георгиос М. на властите в Кипър за водени срещу него наказателни производства за 10 престъпления. ВОС определи мярка за неотклонение „задържане под стража“ до приключване на производството на Георгиос по екстрадиция. Той е обявен за международно издирване от съдебните власти на Република Кипър, въз основа на Европейска заповед за арест (EЗА), издадена на 26 юли.т.г. от Окръжен съд - Никозия. Причина за издирването на 58-годишния мъж са извършени 10 престъпления - заговор за извършване на престъпление, вземане на пари с фалшив претекст, кражба от представител, измама при продажба, измамна сделка с недвижими имоти, фалшифициране, издаване на чекове без покритие, разполагане с фалшив документ и легализиране на приходи от незаконна дейност. Според наказателния кодекс на Кипър, максималното наказание за тези престъпления е до 14 г. лишаване от свобода. Част от тях са наказуеми и според българското законодателство. Обявеният за издирване мъж е бил задържан на 14 август  в Първо РПУ-Варна. Според обвинението на кипърските власти, през периода 2008-2016г., в качеството си на собственик на фирма за покупко-продажба на недвижими имоти \"Georgios Manoli And Sons Real Estate\", Георгиос придобил чрез измама сумата от общо 914 280 евро. Извършеното е във вреда на 5 кипърски граждани. Обвиненият заявявал на потенциалните купувачи, че притежава изгодни имоти за продан в България, в районите на Каварна и Шабла. След като получил сумата, обещал на купувачите, че на по-късен етап ще им издаде документи за собственост, но не го направил. В друг случай получил парична сума срещу обещанието, че ще съдейства при инвестирането им в имоти на територията на България. След време обаче станало ясно, че парите не са инвестирани, a Георгиос дал обещание да върне сумата. Парите така и не били върнати. На други жертви той издал 15 чека за покриване на дълговете, но те били от закрита банкова сметка. Днес съдът се съобрази с всички представени доказателства и становища, като прецени, че искането за временно задържане на Георгиос отговаря на изискванията на Европейската конвенция за екстрадиция, както и, че е налице валидна заповед за арест. ВОС определи мярка за неотклонение „задържане под стража“, за да бъде гарантирано явяването на лицето на делото, на което ще се разглежда по същество искането на кипърските власти за екстрадицията му. Определението  може да се протестира и обжалва пред Апелативен съд Варна в тридневен срок.      ", "date": "2018.08.16", "title": "Задържаха кипърец, издирван за 10 престъпления за над 900 000 евро"}
{"url": "https://www.monitor.bg:443/bg/a/view/paralelnijat-ni-iznos-za-lekarstva-e-naj-goljam-za-germanija-141832", "text": "Паралелният износ на лекарства ( ИАЛ) от България е за Германия. Това показва годишният отчет на Изпълнителната агенция по лекарствата. През 2017 г. ИАЛ е издава общо 230 справки за такъв експорт, като от тях 64 са именно за Германия. за Полша те са 56, за Румъния – 23, за Латвия – 17, за Дания – 16 и за Великобритания – 13. Паралелен износ е този, при който внесени чуждестранни стоки се ектспортират за трети страни. В България той се се развива добре при медикаментите, тъй като те се внасят у нас на по-ниски цени от повечето страни от Европейския съюз, припомниха експерти. Освен това, през 2017 г. по производители са изтеглили 327 лекарства от българския пазар заради ниски или незначителни печалби от продажбите им или за прекратяване на производството. Те са със 100 позиции повече от предходната 2016-а. В агенцията през 2017 г. са постъпили 386 заявления за разрешения за употреба, 257 заявления за подновяване на разрешителни.", "date": "2018.08.16", "title": " Паралелният ни износ за лекарства е най-голям за Германия  "}
{"url": "https://www.monitor.bg:443/bg/a/view/30-000-izloveni-da-fuchat-s-previshena-skorost-za-sedmica-141836", "text": "Близо 30 000 шофьори са били изловени да карат с превишена скорост в цялата страна по време на последната акция, която се проведе от „Пътна полиция“. Операцията започна на 6 август и продължи до 12-о число на същия месец, което ще рече, че е продължила една седмица.  През това време са констатирани общо 28 603 нарушения на скоростните режими.  „Най-много нарушения са установени на територията на СДВР – 3212, ОДМВР-Велико Търново – 2171, и ОДМВР-Благоевград – 1831“, обобщи главен инспектор Росен Рапчев от отдел „Пътна полиция“ към ГД „Национална полиция“.  Той припомни, че подобна операция се състоя и през месец април т.г., когато бяха установени 26 325 нарушения, и поясни, че ръстът на констатираните нарушения отразява както засиления контрол, така и недисциплинираността на водачите по отношение спазването на скоростните режими. Много от заловените водачи ще се разделят с книжките си за известно време, а други ще платят солени глоби, които могат да стигнат и до 2 хил. лева, обясниха от Пътна полиция за „Монитор“. В календара на TISPOL са предвидени две операции за скорост годишно – през месеците април и август. През 2017 г., по време на проверките през лятото, на територията на целия Европейски съюз бяха установени общо над 660 000 нарушения на скоростта, а у нас - 19 000.", "date": "2018.08.16", "title": "30 000 изловени да фучат с превишена скорост за седмица"}
{"url": "https://www.monitor.bg:443/bg/a/view/ostaviha-v-aresta-policaja-s-migrantite-bashta-mu-pochinal-i-mu-razreshiha-svijdane-141837", "text": "Безпрецедентно свиждане за 10 минути в зала на окръжния съд в Пловдив разреши съдия Розалия Шейтанова на задържания за превоз на мигранти от Афганистан столичен полицай Владимир Стоянов с майка му. Причината за това бил фактът, че на 10 август бащата на Владимир – Пламен Стоянов, е починал. По странно съвпадение именно на тази дата районният съд в Карлово реши да остави за постоянно в ареста обвиняемия. В същото време майката на полицая пострадала вкъщи и си взела болничен, подчерта в съдебната зала в Пловдив адвокатът на Владимир – Божидар Бакалов. Той настоя подзащитният му да бъде пуснат на свобода с мярка „домашен арест”, за да може да бъде с майка си в тежкия за семейството момент. На това се противопостави прокурорът Стефани Черешарова, която подчерта, че Владимир е бил полицай и като такъв е трябвало да бди да няма престъпления, а не самият той да ги извършва. Затова и личността му е с висока степен на обществена опасност, каза тя. Тричленен съдебен състав на окръжния съд в Пловдив с председател Розалия Шейтанова реши да задържи под стража за постоянно Владимир. Причината е, че той може да извърши друго престъпление или да се укрие, стана ясно от мотивите на съда. На това решение апострофира обвиняемият. „Но все пак, благодарение на мен каналът за трафик на мигранти бе разкрит. Искам мярката ми за неотклонение да се промени, за да бъда до майка ми”, каза той след като съдия Шейтанова му обясни защо окръжният съд потвърждава определението на районните магистрати от Карлово и го оставят за постоянно зад решетките. На 5 август Владимир Стоянов с „Мерцедес” и още 3 автомобила, управлявани от съучастниците му, вземат 16 афганци от района на Бургас, за да ги превозят до София. Те стигат там в ранните часове на 6-ти август. Стоянов прави втори курс за останалите 6 мигранти, които чакат в района на Бургас. Негови колеги се опитали общо 4 пъти да го спрат, но той успял да им се измъкне. Когато стигнал до Карлово, изоставил шестимата мигранти. Взел им 100 долара, за да реши проблема с полицията. Претършувал багажа им, като взел по-ценните вещи, а останалите подарил на роми с каруца.", "date": "2018.08.16", "title": "Оставиха в ареста полицая с мигрантите, баща му починал"}
{"url": "https://www.monitor.bg:443/bg/a/view/areta-franklin-pochina-141838", "text": "Голямата звезда на джаза Арета Франклин почина, съобщиха световните медии Арета Франклин е родена на 25 март 1942 г. в Мемфис. Музиката я влече още от малка. Заедно с двете си сестри започва да се изявява с местния госпъл хор, чийто ръководител е нейният баща - Си Ел Франклин. Роднини и приятели на Арета Франклин се стекоха в дома й в Детройт, за да се сбогуват с нея приживе. Кралицата на соула бе на смъртно легло от няколко дни и лекарите не даваха надежди за оздравяването й. Едни от първите звезди, които посетиха 76-годишната певица, са соул певецът Стиви Уондър и Джеси Джексън - известен активист и баптистки пастор. Бившият съпруг на изпълнителката - Глин Търман, също бе дошъл в дома й. Легендарната певица има рак на панкреаса и се лекува от близо 7 години. В началото на седмицата нейните роднини обявиха, че състоянието й се е влошило и тя е на смъртния си одър. Много звезди се помолиха за нея и изказаха подкрепата си в социалните мрежи. Сред тях са Миси Елиът, Марая Кери, Рот Стюарт, Джей Зи и половинката му Бионсе, Чака Кан и други. Арета Франклин се появи на публично място за последно през ноември 2017 г. Тогава тя обяви, че спира с изявите на сцена, но уточни, че няма да се сбогува с работата в музикалното студио. Уви, коварната диагноза накара певицата да спре да прави музика по-рано от плануваното. Много млада, едва на 12-годишна възраст, певицата ражда първото си дете, а три години по-късно отново става майка. И двете й деца са момчета. Когато й предлагат да подпише договор за “Кълъмбия Рекърдс”, тя ги оставя в Детройт и заминава за Ню Йорк.", "date": "2018.08.16", "title": "Кралицата на соул музиката Арета Франклин почина "}
{"url": "https://www.monitor.bg:443/bg/a/view/baj-ganio-jurnalist-i-posveshtenie-na-dubarova-vlizat-v-uchebnicite-po-literatura-141835", "text": "„Бай Ганьо журналист“ на Алеко Константинов и стихотворението „Посвещение“ на Петя Дубарова ще се изучава в XI и XII клас от 2020/2021 година. Това съобщиха от Министерството на образованието и науката във връзка с приемането на новите учебни програми за учениците в XI и XII клас по български език и по литература.  Обновени съдържание има още по математика, гражданско образование, чужд език (немски, английски, френски, испански, италиански и руски), физическо възпитание са утвърдени. Преподаването по тях ще започне от учебната 2020/2021 година. С утвърждаването на тези програми се затваря пълният цикъл за осигуряване на обучението по общообразователна подготовка за учениците от I до XII клас. Това съобщиха от МОН. Новият предмет гражданското образование е насочен не само към практическа ориентация на учениците за съвременната демократична държава, разделението на властите и структурите, но и към тяхното осмисляне. По-голямото внимание към формирането на политическа култура цели да подпомага младите хора да взимат самостоятелни и отговорни решения по актуалните въпроси. Гражданското образование търси и по-високо развитие на гражданската среда в училище, която да бъде активен фактор за цялостното развитие на българското гражданско общество. Постигането на тази цел се реализира с включване на основни за гражданското образование теми за политиката и демокрацията, правата и отговорностите, идентичността и различията в обществото, властта и държавата, икономиката и глобалните проблеми. По време на обсъжданията на програмата беше изтъкнато положителното допълване на темата за гражданските свободи с акцент към структурите и механизмите на държавата и обществото и осъзнатото отношение на учениците към тях. Получените становища за предмета гражданско образование подкрепят програмата. Добавени са като нови понятия - медийна грамотност и омбудсман. Окончателният вид на програмата по литература е изработен след много широко и продължително обществено обсъждане. В МОН бяха получени писмени предложения. От април до края на юни бяха проведени 14 срещи с експерти от РУО и над 1000 учители от цялата страна и с Асоциацията на учителите по български език и литература. Задължителните текстове са подредени по предложения на преподавателите хронологично в различните теми – „Родното и чуждото“, Любовта“, „Вярата и надеждата“, „Трудът и творчеството“ „Миналото и паметта“, „Обществото и властта“, „Животът и смъртта“, „Природата“ и „Изборът и раздвоението“. Дава се възможност на учителите към всяка тема да избират допълнителни текстове според своите лични виждания и методически решения и според нивото, интересите и желанията на учениците. По този начин, на практика, не са налице автори и произведения, които да липсват или отпадат от програмите по литература. Замяната на дадени текстове е продиктувана от настояването на учителите за изучаване на повече творби от съвременната българска литература. В окончателната програма по литература са включени нови произведения. Стихотворението „Посвещение“ на Петя Дубарова ще се изучава в XII клас. Единадесетокласниците ще изучават текста „Бай Ганьо журналист“ на Алеко Константинов, като се дава възможност на учителите да подбират допълнителни текстове, като например „Бай Ганьо прави избори“. Комедията на Станислав Стратиев „Балкански синдром“ и „Ноев ковчег“ на Йордан Радичков също са нови произведения, както и „Крадецът на праскови“ на Емилиян Станев.", "date": "2018.08.16", "title": "„Бай Ганьо журналист“ и Петя Дубарова влизат в учебниците по литература"}
{"url": "https://www.monitor.bg:443/bg/a/view/tri-novi-detski-gradini-v-sofija-do-kraja-na-2018-ta-dogodina-oshte-devet-141834", "text": "Три нови детски градини ще отворят врати до края на годината в София. Това коментира кметът на столицата Йорданка Фандъкова, която инспектира новоизгрдената сграда - филиал към 76-а детска градина „Сърничка“ в „Младост 4“. За строежа на новите забавачики са вложени 8 млн.лв. и се намират в „Драгалевци“, „Люлин“, „Красно село“. Догодина пък ще бъдат открити още 9 детски градини, за които пък са предвидени над 23 млн. лв. 232 деца ще прекрачат прага на новата детска градина в район „Младост“ от 3 септември. Фандъкова обясни, че с новооткритата част градината ще има общо 20 групи и така в „Младост“ ще се намира най-голямата градина в София. В новата сграда ще има 10 групи, като 3 от тях ще бъдат яслени. \"С тази градина недостигът на места в „Младост“ за деца между 3 и 6 години е преодолян. Тук дори има около 70 незаети места. Между другото това е деветата новопостроена сграда на детска градина в района.Недостигът продължава да бъде в яслените групи затова насочваме усилия към построяването на обединени детски заведения, така че да има яслени групи“, каза Фандъкова. Фандъкова обясни, че за малко повече от 10 години са инвестирали около 180 млн. лв. в строителството на нови сгради за детски градини. \"Над 90 са новите сгради, които построихме. Въведохме електронна система за записване на децата в градините, за да може да гарантираме прозрачност на процеса. В последната година направихме нова промяна – децата с хронични заболявания и специални образователни потребности минават през системата и намалихме броя им в група от 10 на 5“, обобщи кметът. Поводът са исканията на родителска организация, която се готви на протест пред общината на 10 септември. От Националния инициативен комитет за качествена и иновативна образователна система настояват за пълна автоматизация на системата за кандидатстване в забавачките. Наред с това родителите искат и отстраняване на директора на Дирекция \"Образование\" госпожа Мария Минчева и Ирена Николова, която е главен експерт към дирекцията. Фандъкова обясни, че става дума за политическа кампания, а не за гражданска инициатива. По думите й изискванията, които тези хора имат, всъщност се изпълняват. Според нея няма основания да се иска оставката на Мария Минчева. „Нямам никакъв повод, никаква причина да искам оставката на когото и да било от колегите ми. Знаете, че аз не се колебая, когато има гаф, когато има очевидно нарушение, не дай Боже злоупотреба, първа сезирам компетентните органи“, каза Фандъкова и допълни - „С директорите, с които работя, те са в абсолютен стрес в момента, защото цялото общество е настроено и се отнася към тях, благодарение на всички тези внушения, като към някакви престъпници. Това е абсолютно недопустимо\".", "date": "2018.08.16", "title": "Три нови детски градини в София до края на 2018-та, догодина – още девет"}
{"url": "https://www.monitor.bg:443/bg/a/view/vutov-se-vyrna-v-botev-izliza-sreshtu-lokomotiv-141840", "text": "Отборът на „Ботев“ ще се подсили с нов играч преди дербито срещу „Локомотив“, след като Антонио Вутов избра да се върне при „канарчетата“. За последно офанзивният футболист носи екипа на родния си „Левски“, като беше там под наем от „Удинезе“. Вутов обаче не се разбра с ръководството за удължаване на престоя си на „Герена“ и сега ще носи отново жълто-черния екип. Самият той не скри, че има много добри спомени от предишния си престой при „канарчетата“, с които спечели купата на България, а на финала отбеляза и гол срещу „Лудогорец“. „Радвам се, че пак ще играя с играчи като Тодор Неделев и другите момчета. С повечето от тях се познавам от предишния ми престой. Тук се чувствам добре, в Пловдив с роди детето ми и свързвам града само с положителни емоции. Вярвам, че ме очакват нови хубави моменти\", заяви Вутов. Треньорът на „Ботев“ Николай Киров коментира, че в градския сблъсък фаворит няма, а от решаващо значение ще бъде настройката за мача. „Този двубой е важен както за феновете, така и за нас. Ще преследваме победата, но сме наясно, че за да я постигнем трябва да вложим максимума на терена. Нашият отбор неведнъж е показвал, че има характер и може да побеждава във важни мачове. Вярвам, че сега отново ще демонстрираме воля и себераздаване“, заяви Киров. В същото време стана ясно, че дербито ще се ръководи от пловдивска съдийска бригада, начело с Георги Кабаков.", "date": "2018.08.16", "title": "Вутов се върна в „Ботев“, излиза срещу „Локомотив“"}
{"url": "https://www.monitor.bg:443/bg/a/view/v-italija-300-mostove-sa-zaplasheni-ot-srutvane-141818", "text": "За 300 мостове и виадукти от пътната мрежа на Италия съществува реалната опасност да бъдат сполетени всеки момент от съдбата на моста „Моранди“ в Генуа или иначе казано – да рухнат. Това показа извършената по нареждане на правителството експресна проверка на състоянието на транспортните съоръжения в страната. Специалистите са констатирали във въпросните 300 мостове опасни аномалии, които поставят на изпитание тяхната надеждност. За това те трябва бързо да бъдат основно ремонтирани или разрушени и построени отново. Отнесени към броя на близо 40-те хиляди подобни съоръжения в страната техният брой е относително малък – смятат експерти по пътно строителство, цитирани от в. „Република“. Но според тях ако трагедията в Генуа се повтори само веднъж, то тя ще направи на пух и прах мита за строителния гений на италианците и ще нанесе непоправими икономически и социални щети на страната. А за жалост прециденти има не един и два – само през миналата година се срутиха два виадукта на автомагистрали – единията до град Агридженто на о. Сицилия, а другият край намиращия се южно от Торино град Кунео. За щастие и при двете катастрофи нямаше човешки жертви и големи материални щети. Според специалистите обаче този положителен факт изглежда е приспал бдителността на хората, призвани да се грижат за сигурността на пътищата и магистралите между Алпите и Сицилия. Съответно Италия бе сполетяна от трагедията с моста „Моранди“ и дълго ще оплаква 38-те невинни жертви, за които в Генуа в събота ще бъде организирано държавно погребение. В цялата страна пък ще бъде обявен ден на национален траур, като на церемонията в панаирното градче на Генуа ще присъстват президентът Серджо Матарела и премиерът Джузепе Конте. За жалост според прокурора на големия пристанищен град Франческо Коци под циментовите блокове на рухналото транспортно съоръжение има още към 20 души, които засега се водят „безследно изчезнали“. В местната болница все още берат душа петима души, докато състоянието на десетима тежко ранени се подобрява лека – полека. Всеобщо е мнението, че на родния град на Кристофор Колумб са нанесени непоправими морални, материални и икономически щети, като само последните се изчисляват на над 11 млрд. евро. Същевременно два дни след трагедията все по-силна става полемиката между правителството и собствениците на групировката „Бенетон“, която е собственик на контролния пакет акции на компанията „Атлантия“, стопанистваща автомагистралите на Апенините. Кабинетът в лицето на вицепремиерите Луиджи Ди Майо и Матео Салвини обяви, че автомагистралите ще бъдат национализирани, за да бъдат модернизирани и сигурността им да бъде поставена под непрекъснат качествен контрол. Едновеременно с това двамата държавни мъже обвиниха собствениците на „Бенетон“, че непрекъснато качвали цените на автомагистралните такси за да богатеят безнаказано и за да си плащат за комфорта на всички досегашни корумпирани правителства на Италия. Чорбаджиите на известния преди всичко с трикотажа си концерн първо изказаха съболезнования на близките на загиналите, после обещаха, че ще направят щателно разследване на причините за рухването на моста, а накрая заплашиха, че ако магистралите им бъдат национализирани, то според договора от 1999 г. те трябва да получат милиарди евро обезщетение. Изявление, на което вицепремиерът и министър на вътрешните работи Салвини отговори с нещо от сорта на: „Да, ама не!“", "date": "2018.08.16", "title": "В Италия 300 мостове са заплашени от срутване"}
{"url": "https://www.monitor.bg:443/bg/a/view/mestjat-vyv-vraca-mladejite-ot-popravitelnija-dom-v-bojchinovci-141821", "text": "Условия като в приличен хотел предлагат обновените сгради до врачанския затвор, в които ще бъдат настанени младежите от поправителния дом в Бойчиновци. В едната постройка има стаи с 30 легла, решени в лилаво и синьо. Във всяка от тях има плазма, гардероб, маса и столове. А за да са условията най-близо до домашните, към спалните има кухни, перални и лъскави сервизни помещения. От стаите се открива великолепен изглед към Балкана, но за съжаление невръстните затворници ще трябва да го гледат през решетките. За младежите има и голям двор със спортна площадка.  Другата сграда пък е направена за училище и оборудването в нея също е чисто ново. Заедно с 19-те ученици от Бойчиновци във Враца пристигат и техните преподаватели. В щата на школото влиза педагогически състав от 10 учители, психолог и директор. Шефът на врачанския зандан Ангел Кабатлийски, който основно е движил строителните работи по обновяването на сградите съобщи, че ремонтите и оборудването са глътнали към 170 000 лева. 130 000 от тях са от бюджета на главна дирекция „Изпълнение на наказанията”, а 40 000 от ДП фонд „Затворно дело”. Кабатлийски обаче отказа да посочи колко надзиратели от затвора ще бъдат ангажирани с поправителния дом. Макар, че младежите ще пристигнат във Враца за началото на новата учебна година, новата база бе открита с водосвет и рязане на лента. На церемонията присъстваха заместник-министърът на правосъдието проф. Николай Проданов, главният директор на Главна дирекция „Изпълнение на наказанията“ гл. комисар Васил Миладинов и заместник- омбудсмана Диана Ковачева, представители на други институции, началникът врачанския затвор Ангел Кабатлийски и представители на местните власти.  Преди откриването проф. Проданов припомни, че сградата в Бойчиновци е била строена за казарма и превърната в поправителен дом още през 1956 година. Той пък е станал символ на една държавна политика, която наричаме репресивна. През последните години броят на младежите в него е намалял значително, което направило използването на базата нерентабилно. Така се стигнало до идеята за преместването му във Враца. Предимството, според проф. Проданов е и в това, че за обитателите му ще е по-полезно да са близо до по-голям град. А сградите в Бойчиновци ще бъде преустроени в затворническо общежитие от закрит тип и в него поетапно ще бъдат премествани лишени от свобода от корпуса на затвора във Враца.", "date": "2018.08.16", "title": "Местят във Враца младежите от поправителния дом в Бойчиновци"}
{"url": "https://www.monitor.bg:443/bg/a/view/psihoza-v-harmanli-zaradi-poveche-uran-vyv-vodata-141816", "text": "Водна криза и психоза заради превишени стойности на уран в течността от чешмите се задава и в Харманли. Проби на РЗИ Хасково установиха превишение от 0,013 бекерела на литър. В чешмите на Харманли и селата Бисер, Остър Камък и Надежден са измерени стойности от 0,043 бекерела на литър, при максимално допустима стойност 0,030 бекерела. При алфа активността превишението достига до 5 пъти – има измерени нива на радиация 0,005 бекерела за литър при максимално допустима стойност от 0,001 бекерела за литър. „Няма място за паника, засега сме издали предписание за ограничаване на консумацията на питейна вода в Харманли единствено по показателя превишен естествен уран. Превишението е с 13 пункта над пределно допустимата стойност. Има отклонения и по показателя алфаактивност, но това не е причина да ограничим потреблението, тъй като са необходими допълнителни проби. Причината е, че които са опасни за здравето на хората“, обясниха от Регионалната здравна инспекция в Хасково. Заради превишените норми кметът на Харманли Мария Киркова забрани пиенето и готвеното в Харманли с вода от чешмите. Забраната обхваща и съседните села Бисер, Остър Камък и Надежден. В Харманли ВиК-Хасково ще осигури три водоноски, които ще бъдат разположени в частите на града, където водата е опасна. По една ще бъде разположена в проблемните села. В бежанския лагер, детските градини и социалните завадения е осигурена бутилирана трапезна вода. В Харманли реакциите на хората варираха от абсолютно спокойствие до паника и истерия. „От десетилетия пием от тази вода, но нищо не се е случило“, коментираха група мъже в едно от централните кафенета на Харманли. които разхождат децата си в парковете. Но в никакъв случай не са изненадани, защото знаят, че проблеми с урана от години има в областния център Хасково, който е само на 33 км. Освен в Харманли и трите села са открити завишени стойности на уран и в село Бориславци, община Маджарово. Там ще се носи бутилирана вода, а не водоска, защото селцето има само 7 постоянни жители, въпреки че през лятото се оживява от много туристи и рибари. „Проблемните кладенци са изключени, но това е временно решение. Трайно проблемът може да се реши единствено с нови сондажи и нови кладенци от други водоизточници“, заяви шефът на ВиК Хасково инж. Тодор Марков. В Хасково кризата с урана продължава втора година. Проблемните кладенци са изключени, а правителството отпусна 2 млн. лева за 8 нови кладенеца. 4 от тях вече са построени, но все още не работят. За останалите вече има обявени конкурси за фирми, които да ги изградят.", "date": "2018.08.16", "title": "Психоза в Харманли заради повече уран във водата"}
{"url": "https://www.monitor.bg:443/bg/a/view/trymp-otrjaza-dostypa-na-brenan-do-klasificirana-informacija-141822", "text": "Американският президент Доналд Тръмп отне достъпа до класифицирана информация на бившия директор на ЦРУ Джон Бренан, изявен критик на американския президент, съобщи Белият дом, цитиран от Асошиейтед прес. \"Господин Бренан използва неотдавна положението си на бивш високопоставен държавен служител с достъп до много деликатна информация, за да направи серия от необосновани и възмутителни твърдения, както и яростни изблици по интернет и телевизията по адрес на правителството\", заяви говорителката на Белия дом Сара Хъкаби Сандърс. Бренан е силно критичен към поведението на Тръмп. Той каза, че изявлението му на съвместна пресконференция с руския президент Владимир Путин във Финландия е било \"меко казано предателско\". Сандърс каза, че достъпите до класифицирана информация на други настоящи и бивши длъжностни лица също са \"предмет на преразглеждане\". Става дума за бившия шеф на ФБР Джеймс Коми, бившия шеф на националното разузнаване Джеймс Клапър, бившата съветничка по националната сигурност Сюзан Райс и Андрю Маккейб, който бе уволнен през март от поста заместник-директор на ФБР. Поне двама от тях, Коми и Маккейб, понастоящем нямат достъп до секретни данни, отбеляза АП. Експерти казват, че действията на правителството в отговор на отправени публично критики ще бъдат безпрецедентно политизиране на достъпа до класифицирана информация. Бившите директори на ЦРУ и други високопоставени служители по сигурността обикновено получават позволение да запазят достъпа си, за да са в позиция да съветват своите приемници и да заемат определени длъжности.", "date": "2018.08.16", "title": "Тръмп отряза достъпа на Бренан до класифицирана информация "}
{"url": "https://www.monitor.bg:443/bg/a/view/helikopter-spasi-turistka-s-infarkt-na-ezeroto-bybreka-v-rila-141829", "text": "Хеликоптер спаси туристка със съмнения за получен инфаркт в района на Седемте Рилски езера. Сигналът за пострадала жена в близост до езерото „Бъбрека“, е подаден малко след 14 часа в четвъртък. В спасителната акция са се включили доброволци от Дупнишкия отряд. „Пилотите на въздушната линейка пристигнаха буквално за няколко минути на мястото. Жената, която беше средна възраст се оплакваше от стягане в гърдите и невъзможност да диша“, обявиха участници в акцията. След оказана помощ от медицинско лице пострадалата жена е качена на борда на хеликоптера, в който има животоспасяваща техника. Тя е транспортирана в Болница „Свeта Анна“, където е поета от лекарски екип. „Благодарение на бързите и съвместни действия на спасителните екипи един човешки живот беше спасен. Отново призоваваме хората при най-малки съмнения в здравословното им състояние да не предприемат подобни преходи, защото те може да костват живота им“, апелираха още участници в акцията.", "date": "2018.08.16", "title": "Хеликоптер спаси туристка с инфаркт на езерото \"Бъбрека\" в Рила"}
{"url": "https://www.monitor.bg:443/bg/a/view/spasiha-jena-sys-syrdechen-pristyp-na-sedemte-rilski-ezera-141824", "text": "Лекари от Университетската болница „Света Анна“ в София спасиха живота на жена, която получи сърдечен пристъп при Седемте Рилски езера, съобщиха от лечебното заведение. По неофициална информация тя е последователка на Петър Дънов и със съмишленици от Бялото братство е била там за годишния лагер, който дъновистите организират всяка година, за да посрещат изгрева, да играят паневритмия и да пеят песните на Беинса Дуно, както е псевдонимът на Дънов. 60-годишната жена е получила пристъпа в близост до езерото „Бъбрека“ и е докарана в болницата с медицински хеликоптер в критично състояние. Пациентката вече е стабилизирана, кръвното й е овладяно, настанена е в Кардиологичната клиника, но предстоят още много изследвания, казаха от лечебното заведение. Предвижда се в петък да й бъде направена коронарография, допълниха от там.", "date": "2018.08.16", "title": "Спасиха жена със сърдечен пристъп на Седемте Рилски езера"}
{"url": "https://www.monitor.bg:443/bg/a/view/posledni-chasove-za-glasuvane-v-prouchvaneto-za-smjanata-na-ljatno-sys-zimno-chasovo-vreme-141825", "text": "Европейците имат време до тази вечер да помислят дали да сложат край на практиката да се местят стрелките с час напред за периода от март до октомври, предаде ДПА. На 4 юли Европейската комисия започна социологическо допитване по въпроса. В него анкетираните могат да кажат дали искат лятното часово време да бъде премахнато. Към средата на срока на проучването на въпроса бяха отговорили над 1 милион души. Допитването приключва тази нощ - между 22 ч и полунощ в зависимост от страната и часовата й зона. Адрпесът е този  Засега не се знае кога ще бъдат обявени резултатите. Макар това да не е референдум със задължителен характер, резултатите от допитването може да послужат като основа за законодателни действия. Каквато и да е окончателна реформа ще трябва да бъде одобрена от Европейския парламент и държавите членки на ЕС.", "date": "2018.08.16", "title": "Последни часове за гласуване в проучването за смяната на лятно със зимно часово време "}
{"url": "https://www.monitor.bg:443/bg/a/view/sydebnijat-kadrovik-atanaska-disheva-trjabva-da-napusne-vedomstvenoto-jilishte-141828", "text": "До 20 август членът на Висшия съдебен съвет Атанаска Дишева трябва да се е изнесла от ведомствения апартамент в столичния квартал \"Изток\", съобщава „Правен свят“, цитирайки отговор на ВСС на запитване. На 18 юли 2018 г. председателят на ВАС Георги Чолаков е изпратил едномесечно предизвестие за прекратяване на наемното правоотношение с Дишева, в качеството й на наемател на апартамент на 14-етаж на ул. \"Жолио Кюри\" 19. Предизвестието е получено и подписано, като в него е отправена покана до 20 август да се извърши предаване и приемане на ведомственото жилище. Това се случва повече от десет месеца, след като Дишева е загубила качеството си на магистрат, на което основание е ползвала имота през последните над 12 години. През 2006 г. тогавашният съдия от Върховния административен съд и четиричленното й семейство се настаняват във ведомствен апартамент от 173,08 кв.м. срещу месечен наем от 202, 33 лв. Наемите на свободния пазар за подобни жилища в един от най-скъпите софийски квартали \"Изток\" са близо десет пъти по-високи. Разкритията, че докато е ползвало ведомствен апартамент срещу символичен наем семейството на Дишева е закупувало земи и имоти в цялата страна и е печелило от банкови лихви, стана причина и за рестриктивни поправки на правилата, по които съдебната власт отдава ведомствени жилища срещу преференциални наемни цени. До момента във ВСС не е постъпвало заявление от Атанаска Дишева за настаняването й в друго жилище от фонда на съдебната власт.", "date": "2018.08.16", "title": "Съдебният кадровик Атанаска Дишева трябва да напусне ведомственото жилище"}
{"url": "https://www.monitor.bg:443/bg/a/view/izteche-chasyt-na-milen-cvetkov-141819", "text": "Водещият Милен Цветков няма да се завърне на екран през новия телевизионен сезон. Това съобщиха от Нова тв. „В късния часови пояс, на мястото на „Часът на Милен Цветков“, телевизията ще продължи излъчването на забавно съдържание, филми и сериали.“, гласи изявлението. От екипа добавиха, че са предложили на Цветков участие в друго предаване, но той е отказал такова. „Нова Броудкастинг Груп определя програмната схема на телевизионните си канали на базата на детайлно проучване на зрителските интереси. Данните сочат, че в късните часове аудиторията предпочита забавни продукции, филми и сериали. Компанията отправи към водещия алтернатива за участие в друго предаване, но той избра да се раздели с Нова.“, допълниха те. Междувременно не е ясно и бъдещето на Гала в предаването на „На кафе“. Отдавна в медийното пространство се говори, че 51-годишната водеща ще е заменена с по-младо лице. „Лайфстайл предаването „На кафе“ също се завръща в ефир през септември – с обновено студио, нова визия и изцяло променена концепция, в която акцент ще са най-известните личности от България и света. Позитивното настроение ще допълват живите репортажи от различни точки на страната и атрактивни нови лица, които ще обсъждат темите на деня с усмивка и без да прекрачват границите на добрия вкус.“, обясняват от Нова. Не е ясно дали „атрактивните нови лица“ ще заемат мястото на Гала и партньора й на екрана и в живота – Стефан.", "date": "2018.08.16", "title": "Изтече „Часът на Милен Цветков“"}
{"url": "https://www.monitor.bg:443/bg/a/view/3-ot-17-mosta-v-nedobro-systojanie-po-autobanite-veche-se-remontirat-141823", "text": "3 от 17-те съоръжения в недобро състояние на автомагистралите „Хемус“ и „Тракия“ в момента се ремонтират, съобщиха от Агенция „Пътна инфраструктура“ (АПИ). Състоянието им бе обсъдено на заседанието на министерския съвет тази седмица. За ремонта им индикативно са необходими около 130 млн. лв. В момента на АМ „Хемус“ се ремонтират виадуктите: „Коренишки дол“ при 36-ти км, съоръжението при 33-ти км в посока София при тунел „Витиня“ и виадукт „Потоп“ при 19-ти километър. Останалите съоръжения, които се нуждаят от ремонт са: Виадукт при 9-ти км на АМ „Хемус“ (в района на с. Яна) Виадукт при км 37+520 на АМ „Хемус“. Виадукт при км 37+920 на АМ „Хемус“. Виадукт „Разлив“ при 51-ви км на АМ „Хемус“. Виадукт при 13-ти км на АМ „Тракия“ (в района на Нови хан). Виадукт при 15-ти км на АМ „Тракия“ (в района на Нови хан). Виадукт при 17-ти км на АМ „Тракия“ (в района на с. Крушовица). Виадукт при 18-ти км на АМ „Тракия“ (в района на с. Крушовица). Виадукт при 20-ти км на АМ „Тракия“ (в района на с. Костадинкино). Виадукт при 37-ми км на АМ „Тракия“ (в района на Ихтиман). Виадукт при 38-ми км на АМ „Тракия“ (в района на Ихтиман). Пътен възел „Мухово“ при 46-ти км на АМ „Тракия“. Мост над р. Елешница при 89-ти км на АМ „Тракия“. Мост над р. Елшишка при 89-ти км на АМ „Тракия“.", "date": "2018.08.16", "title": "3 от 17 моста в недобро състояние по аутобаните вече се ремонтират"}
{"url": "https://www.monitor.bg:443/bg/a/view/vaucheri-za-neprietite-deca-v-detskite-gradini-141808", "text": "За предоставяне на ваучери за неприетите деца в детски градини, настояват от Национален инициативен комитет за качествена и иновативна образователна система. Целта била те да могат да ги използват за частни детски градини или за наемането на гледачки, обясни Васил Николов, който е председател на комитета.  От думите му стана ясно, че в момента в детските градини в столицата имало по 46 деца в група, като по наредба трябва да са до 25 деца, а в яслените групи до 18 деца. Освен това те предлагат в групите с повече деца да се осигуряват средства за назначаването на помощник-възпитател. Важна стъпка в правилната посока за качествено образование било пълното автоматизиране на системата за кандидатстване в ясли и детски градини, както и създаването на електронна система за кандидатстването и приема в първи клас. По думите на Николов \"системата за прием в детските градини все още не е достатъчно автоматизирана и има доста човешка намеса в нея, което създава предпоставки както за грешки, така и за манипулации\". С тези искания от инициативния комитет ще излязат на протест на 10 септември пред Столична община. Освен това те щели да настояват и за отстраняване на директора на Дирекцията \"Образование\" в СО Мария Минчева и на главния експерт в Дирекцията Ирена Николова.", "date": "2018.08.16", "title": "Искат ваучери за неприетите деца в  детските градини"}
{"url": "https://www.monitor.bg:443/bg/a/view/premieryt-smenja-shefkata-na-agencijata-po-vpisvanijata-141812", "text": "Не съм доволен от шефката на регистъра. Това заяви в \"Индустриален парк Шумен\" след среща с инвеститори от САЩ и Турция министър-председателят Бойко Борисов по адрес на директорката на Агенцията по вписванията Зорница Даскалова след създалата се криза с търговския регистър. Борисов даде да се разбере, че ще освободи Даскалова от поста й като се прибере в София. \"Нека да преодолеем кризата, вече надграждат регистъра, умишлено не съм го казвал, защото искам да си довършат работата. Това, което и сутринта с министър Горанов го изговорихме - вече го сглобяват, можеше да стане по-голяма беля, но нека да изчакаме още 4-5 дни и там ще направим промени. Ще си поемат отговорността, нека да довършат. По-важното е сега, че за сравнително кратко време успяха да съберат тези неща, не малко пари, не малко инвестиции са направени и там, ще им потърся отговорност, но когато има криза, не се пипа.\" - каза Борисов. На репортерски въпрос дали това означава, че от понеделник агенцията ще има нов ръководител, премиерът отговори: Министър председателят обясни, че във връзка с кризата в регистъра Томислав Дончев е от съвещание в съвещание. \"Надграждат с ДАНС и БОП, събраха информацията, едно по едно качваме и тогава вече ще си направим изводите и виновните вече ще си понесат отговорността. Няма как да изчезне информация, категоричен беше Борисов. \"Текат тестове и настройки, в момента в който е готов и верифициран, ще бъде пуснато и регистреното производство. Знаете, че сега стартира регистърът с възможност за справки, но все още не е достъпна услугата за вписване в регистъра. Цялата информация е налична към 9 август, трябват още няколко дни за да се тества базата данни за конзистентност, след което ще бъде пусната и регистърната услуга.\" - коментира и финансовият министър Владислав Горанов. Бойко Борисов пристигна в Шумен заедно с министрите Владислав Горанов и Николай Нанков на инспекция на няколко големи обекта по ОП \"Региони в растеж\", след като участва в първата копка на продължението на магистрала \"Хемус\" край Буховци, а после се срещна с ръководството на \"Индустриален парк Шумен\" и чуждестранни инвеститори, построили и изграждащи заводи в парка.", "date": "2018.08.16", "title": "Промени в Агенцията по вписванията, премиерът недоволен от шефката й (ОБЗОР)"}
{"url": "https://www.monitor.bg:443/bg/a/view/a1-veche-predlaga-kreditna-karta-na-svoite-klienti-141815", "text": "А1 вече започна да предлага на своите клиенти А1 Кредитна карта – международна кредитна карта MasterCard, която дава възможност на картодържателите да плащат в интернет, на POS терминал в търговски обекти, и да теглят пари от банкомати в цял свят без такси. А1 Кредитна карта e продукт, който дава финансова гъвкавост и сигурност на клиентите и може да им помогне да посрещнат непредвидени разходи, без да се налага да минават през сложен процес на одобрение или да плащат високи такси и лихви. Притежателите на кредитната карта могат да осъществяват безконтактни плащания, да получават безплатни SMS нотификации, а възможността за управление на онлайн профила им гарантира сигурност и контрол по всяко време. Новата услуга е част от стратегията на компанията постоянно да разширява своето портфолио от услуги, за да осигури спокойствие и удобство на клиентите си. Процесът по кандидатстване за издаване на картата е бърз и лесен, като заявления се приемат в магазините на А1. Картата е напълно безплатна за периодите, в които не се ползва. За клиентите на телекома картата е с кредитен лимит до 3 000 лева, с фиксиран месечен лихвен процент от 1,48%, а годишният процент на разходите (ГПР) е 18.95%. Ако например даден клиент притежава A1 Кредитна карта и усвои 120 лева от кредитния си лимит на първо число на месеца, фиксираният месечен лихвен процент от 1,48% ще се равнява на 0,06 лева на ден или 1,78 лева на месец, като ГПР е 18,95%. При коректно изпълнение на задълженията по договора за кредит, общо дължимата от клиента сума до 2-ро число на месеца ще бъде в размер на 121,78 лева. Ако клиентът избере да заплати само минимална дължима сума, тя ще бъде в размер на 12,18 лева. Договорът за кредит е с неопределен срок, а срокът за погасяване на усвоените суми от кредитния лимит е 2-ро число на месеца.", "date": "2018.08.16", "title": "А1 вече предлага кредитна карта на своите клиенти"}
{"url": "https://www.monitor.bg:443/bg/a/view/dimitrov-djokovich-prjako-po-max-sport-1-i-na-live-a1-bg-141813", "text": "Шампионът Григор Димитров ще има изключително трудната задача да се справи с бившия №1 в света Новак Джокович в мач от III кръг на ATP турнира Masters 1000 турнира в Синсинати. Двубоят, който е четвърти в програмата на Централния корт и се очаква да започне след 23.00 ч. Той ще бъде излъчен на живо по MAX Sport 1, както и като pay-per-view на Live.a1.bg. Димитров се класира за III кръг на надпреварата след трудна победа със 7:6 (5), 7:5 над Миша Зверев, докато Новак Джокович трябваше да наваксва сет пасив в двубоя си срещу Адриан Манарино. Задачата за българина изглежда доста трудна, тъй като Новак Джокович доминира тотално в сблъсъците помежду им. Сърбинът има 7 победи срещу една загуба, която Димитров му нанесе преди цели 5 години на клея в Мадрид през 2013 г. Последният мач между двамата беше по-рано през сезона, когато Джокович категорично спечели със 6:4, 6:1 осминафинала на тревата в Куинс. При успех срещу Джокович, на четвъртфиналите Димитров ще се изправи срещу победителя в канадския сблъсък между Милош Раонич и Денис Шаповалов. През 2017 г. Димитров изигра страхотен турнир в Синсинати и спечели титлата без да изгуби дори и сет по пътя си към успеха. Това беше първи и засега единствен триумф на Григор от ATP Masters 1000 сериите в неговата кариера.", "date": "2018.08.16", "title": "Димитров - Джокович пряко по MAX Sport 1 и на Live.A1.bg "}
{"url": "https://www.monitor.bg:443/bg/a/view/nina-dobrev-opita-kucheshka-hrana-video-141807", "text": "С предизвикателството да направи девет неща за първи път се захвана актрисата с български корени Нина Добрев. Медия Allure отправи няколко задачи към звездата от сериала „Дневниците на вампира“, които тя изпълни с чар и обра овациите на многохилядната си фенска маса. Добрев направи не съвсем успешен опит да сътвори кученце от балон и потанцува в плетени чорапи. Чаровната брюнетка трябваше и да познае дали яде бисквитка или кучешка храна. Другите предизвикателства са да направи прически на непознати, да зададе въпроси на „магическа“ топка за билярд, да свири на акордеон и да изиграе сцена от филм с плюшени играчки, като тя заложи на „Тетрадката“. В бонус кръг актрисата седна на стол с пърдящи възглавнички. Големият интерес към Добрев през последните дни е породен от участието й във филма „Кучешки дни“, където си партнира с „отчаяната съпруга“ Ева Лонгория.", "date": "2018.08.16", "title": "Нина Добрев опита кучешка храна (ВИДЕО)"}
{"url": "https://www.monitor.bg:443/bg/a/view/sinovete-na-brad-pit-ne-iskat-da-go-vijdat-141811", "text": "Синовете на холивудския ас Брад Пит не искат да общуват с него. Причината – актрисата Анджелина Джоли настройва шестте им деца срещу актьора, твърдят запознати пред TMZ. Според източниците, екранната Лара Крофт манипулира наследниците си, като думите й срещу Пит влияят най-много на мнението на момчетата. Разводът на Бранджелина, както наричаха двойката по време на връзката им, привлича все повече медийно внимание. Звездите от „Мисис и Мистър Смит“ не могат да заровят томахавките и си прехвърлят вината един на друг. Последната им конфронтация датира от седмица и е на тема пари. 43-годишната красавица подаде молба с искането Върховният съд на Лос Анджелис да застави Пит да заплати повече средства за издръжката на наследниците им. Тя настоява и разводът им да се финализира до края на годината. Актьорът заяви, че е платил над 1, 3 милиона долара детска издръжка след раздялата им, както и че е й дал назаем други 8 милиона, за да си купи тя нов дом. Той обвини съпругата си, че се опитва да манипулира медиите по време на дългото им бракоразводно дело. Припомняме, че Джоли и Пит се разделиха през 2016 г. Те възпитават общо шест рожби. Три от тях са осиновени - Мадокс от Камбоджа, Захара е родом от Етиопия и Пакс, който е от Виетнам. Шайло е първородната им дъщеря, а през 2008 г. се родиха и близначките им Нокс Леон и Вивиан Маршлин.", "date": "2018.08.16", "title": "Синовете на Брад Пит не искат да го виждат"}
{"url": "https://www.monitor.bg:443/bg/a/view/obuchavat-gimnazisti-na-avtorsko-pravo-141810", "text": "Музиканти, кинаджии, писатели и експерти по авторско право ще влязат в клас, за да преподадат на гимназистите теорията, свързана с интелектуалната собственост. Това предвижда новата кампания на сдружението за колективно управление на сродни права в музиката Профон, която се очаква да стартира още от следващата година и ще обхване учениците от 10, 11 и 12 клас. „Целта ни е да запознаем гимназистите в горния курс с проблемите на интелектуалната собственост. Това са най-активните потребители на музика, светът им е свързан с видео- и стрийминг платформите. Същевременно те създават и своя музика, сформирайки училищни групи. Оттам произтича необходимостта те да са наясно и с двете страни - с правата си като автори, изпълнители и продуценти, и със задълженията си като ползватели на музика от интернет, надяваме се, от легални платформи като YouTube, Spotify т.н. Важно е да знаят, че таксите за права са заплащане за вложен труд и в същото време имат съществено значение за създаването на нов продукт“, обяснява изпълнителният директор на Профон София Щерева пред БТА. Темата за влизането на интелектуалната собственост в учебната програма бе повдигната и по-рано тази година по време на конференция в рамките на българското председателство на Съвета на ЕС.", "date": "2018.08.16", "title": "Обучават гимназисти на авторско право"}
{"url": "https://www.monitor.bg:443/bg/a/view/kitaj-vdiga-ogranichenijata-za-pokupka-na-akcii-ot-chujdenci-141809", "text": "Китайската комисия за регулиране на пазара на ценни книжа публикува днес документ, който вдига ограниченията за чужденците, работещи на територията на континентален Китай, да търгуват с акции, котиращи се на вътрешния пазар в юани. Решението ще влезе в сила на 15 септември, посочва комисията, цитирана от ТАСС. Според документа чуждестранните физически лица, работещи в Китай, получават правото на купуват и продават акции клас А, номинирани в юани, които се котират на фондовите борси в Шанхай и Шънчжън. Очаква се тази стъпка да доведе до по-голямо отваряне на китайския пазар на ценни книжа, разширяване на инвеститорската база, увеличаване на ликвидността, както и усъвършенстване на структурата на фондовия пазар в Китай, посочва ведомството. От 15 септември чуждестранните граждани, отговарящи на съответните изисквания, могат да подават заявка за откриване на търговска сметка. По-рано право да инвестират в акции клас А имаха само чужденци, получили китайско жителство, собственици на компании, регистрирани на китайските фондови борси, както и граждани на други страни, работещи в организации, чиито акции се търгуват в Китай. През 2013 г. китайският пазар на акции бе отворен за инвеститори от Хонконг, Макао и Тайван, живеещи на територията на континентален Китай, припомня ТАСС.", "date": "2018.08.16", "title": "Китай вдига ограниченията за покупка на акции от чужденци"}
{"url": "https://www.monitor.bg:443/bg/a/view/levski-objavi-razdjala-s-gomes-141817", "text": "Юношата на \"Барселона\" Жорди Гомес се раздели официално с \"Левски\", като новината бе обявена на официалния сайт на \"сините\". \"От днес Жорди Гомес вече не е футболист на \"Левски\". Испанският халф реши да приеме ново предизвикателство в своята кариера\", написаха на сайта си от клуба. Испанецът имаше договор до края на сезона. Полузащитникът по всичко личи, че ще играе в Кипър. Той пътува за столицата Никозия, за да мине медицинските прегледи в местния \"Омония\", с който вече се е разбрал за личните си условия. На изпроводяк бившият играч на \"Уигън\" сподели и кратко мнение за престоя си у нас. \"Тръгвам си и съм щастлив. Време е за ново предизвикателство. Тук в \"Левски\" ми беше наистина хубаво, наслаждавах се. Това е велик отбор с велики фенове. Желая на клуба всичко най-хубаво за в бъдеще. Когато дойдох, не знаех нищо за България и София. Но за мен беше страхотно тук, много ми хареса времето, което прекарах в \"Левски\". Спомням си головете срещу ЦСКА и другите. Винаги давам всичко най-добро, където и да отида. Благодаря на съотборниците, на хората в клуба, на президента на треньорите, на Делио Роси, на Славиша Стоянович. Жлая им всичко най-хубаво и да с надявам, че ще с видим отново в бъдеще\", заяви Гомес.", "date": "2018.08.16", "title": " \"Левски\" обяви раздяла с Гомес"}
{"url": "https://www.monitor.bg:443/bg/a/view/virtualna-realnost-pravi-hirurzite-po-precizni-141790", "text": "Системите за обучение по хирургия, използващи виртуална реалност (VR), за да поставят студентите в интерактивна виртуална операционна зала не са новост, но нов симулатор стига още по-далеч. Системата включва хаптична обратна връзка, която позволява на студентите да усещат натиска, упражняван върху виртуалната тъкан. Разработена от компанията FundamentalVR, базирана в Лондон, системата Fundamental Surgery се базира на централно хоствана софтуерна платформа, достъпна чрез абонамент, започващ от $ 350 на месец. Университетите и болниците, които искат да използват услугата, може да използват свои собствени персонални компютри / лаптопи, VR устройства и двете хаптични ръце с обратна връзка или да ги купят в пакет от компанията. При използване на системата студентите виждат картина и чуват звуци от различни манипулации, които отговарят на действията им, докато оперират с виртуални хирургически инструменти, като движат съответните реални ръкохватки, прикрепени към ръцете с обратна връзка. Когато с тези инструменти, студентите натискат, пробиват или режат компютърно анимираните месо и кости, ръцете с обратна връзка, упражняват натиск срещу ръцете на потребителя с „точност до под милиметър”, пресъздавайки усилието, което хирургът усеща, когато извършва реална операция. Fundamental Surgery ще се въвежда в САЩ с фокус върху симулации на ортопедични процедури. През следващата година ще бъде въведено по-голямо разнообразие от симулации на операции. Хаптичната обратна връзка вече се използва, за да предоставя обратна връзка за упражняваната от хирурзите сила, при извършването реална лапароскопска операция.", "date": "2018.08.16", "title": "Виртуална реалност прави хирурзите по-прецизни"}
{"url": "https://www.monitor.bg:443/bg/a/view/pratiha-na-selo-pyrvija-gej-parad-v-rusija-141805", "text": "За първи път в новата история на Русия властите разрешиха провеждането на гей парад в страната, информира в четвъртък Лента.ру. Агенцията цитира съобщение на лидера на московското ЛГБТ движение Николай Алексеев, публикувано на страницата му в социалната мрежа „ВКонтакте. „Ръководството на администрацията на град Новоуляновск разреши провеждането на гей парада в селцето Яблоневий, чието население наброява… седем /!!!/ души“, е точното съдържание на поста на Алексеев. „За евентуално място за мероприятието беше разглеждано и селището Панская Слобода с население 131 жители, но това щеше да е прекалено прогресивно за съвременна Русия“, допълва с ирония лидерът на ЛГБТ движението. Алексеев отбелязва още, че „по такъв начин първият в историята на Русия съгласуван гей парад трябва да се състои на 26 август 2018 г. от 12 до 14 часа в село Яблоневий, Уляновска област“. На организаторите на мероприятието било поставено условие да не превишават предварително заявения брой участници в него, а именно – 300 души. Ръководството на ЛГБТ движението обяви, че вече изготвя списък с желаещите публично да изразят своята сексуална ориентация в село  Яблоневий, което се намира на близо 900 км от Москва.           Агенциите припомнят, че през януари 2017 г. властите на разположения в Полярния кръг руски град Салехарда забраниха провеждането на гей парад, позовавайки се на действащия в страната законодателство. От 2 юли 2013 г. в Русия е в сила поправка в Кодекса за административните правонарушения, която забранява „пропагандата на нетрадиционни сексуални отношения сред непълнолетните граждани“. Глобата за нарушителите на тази правова норма е до 1300 евро за физическите лица и до 13 000 евро – за юридическите. През октомври м.г. съдът наложи на жителката на Самара Евдокия Романова глоба от €650 за това, че е публикувала на страницата си във Фейсбук линкове към статии на The Guardian и BuzzFeed, посветени на хомосексуализма.  ", "date": "2018.08.16", "title": "Пратиха на село първия гей парад в Русия  "}
{"url": "https://www.monitor.bg:443/bg/a/view/18-godishen-driftadjija-pomete-trima-nepylnoletni-obnovena-141802", "text": "18-годишен шофьор с едномесечен стаж зад волана помете компания от непълнолетни свои познати в центъра на Петрич. Инцидентът е станал на тротоара, на ул. „Цар Борис III“ пред бившата съдебна палата в южния град.   Късно вечерта непълнолетната компания тинейджъри се връщали от събор и застанали под навеса на заведението „Катмите“ до автобусна спирка, за да наблюдават как познатият им Георги Попстоянов ще прави дрифт с колата на баща си „Опел Астра“. Дъждът бил току-що спрял и на мокрия асфалт колата занесла, качила се на тротоара и помела застаналите под навеса тинейджъри. Най-тежко са пострадали брат и сестра от с. Първомай – на 17 и 16 години, както и друго момиче на 15 години от с. Тополница. 17-годишният младеж е с откъснат крак и е транспортиран веднага в „Пирогов“ но за съжаление кракът му вече е ампутиран. Сестра му е със счупена ръка, травма в корема и порезни рани по краката, настанена е в санданската болница „Св. Врач‘. Линейка закара другото пострадало момиче в петричката болница „Рокфелер“ с тежка травма на крака.  Късно през нощта свидетел на инцидента качи снимки в социалната мрежа с апел да се дарява кръв за пострадалите.  Пламен Попстоянов, бащата на дрифтаджията Георги е бивш икономически полицай в Петрич. След като напуснал системата преди години той станал управител на фабриката „Петричка праскова“, като  взел дейно участие в нейната скандална ликвидация.   До рано сутринта служители на РУП-Петрич извършаваха оглед на произшествието. Пробите за алкохол и наркотици на 18-годишният водач са отрицателни. Той е задържан с полицейска заповед до 24 часа.", "date": "2018.08.16", "title": "18-годишен дрифтаджия помете трима непълнолетни (ОБНОВЕНА)"}
{"url": "https://www.monitor.bg:443/bg/a/view/madona-chukna-60-v-marakesh-141800", "text": "Кралицата на попа Мадона днес празнува 60-ия си рожден ден. Суперзвездата избра да посрещне юбилея си в Маракеш. За екскурзията си до екзотичната дестинация тя съобщи в профилите си в социалните мрежи. „Разходка през лабиринта на Медина по време на призива за молитва\", написа певицата. Мадона показа на последователите си в Инстаграм и видео, показващо улиците на древния пазар в града. намигна тя. Как и къде точно изпълнителката на Like A Virgin ще полее рождения си ден още не е ясно. Полицията в Маракеш е мобилизирана да държи настрани журналисти и фотографи. Междувременно стана ясно, че Мадона се готви да издаде 14-ия си албум, който ще носи името Risky places. Тавата ще е посветена на мечтаните й локаци за секс, сред които влизат игрище за голф, църква, мазето на баща й, гробище и спалнята на рапъра Кендрик Ламар. Очаква се албумът да излезе на пазара до края на годината.", "date": "2018.08.16", "title": "Мадона чукна 60 в Маракеш"}
{"url": "https://www.monitor.bg:443/bg/a/view/skypi-naslednici-se-zavryshta-na-17-septemvri-141799", "text": "Мегапродукцията на bTV “Скъпи наследници“ ще поднови излъчването си наесен. Първият от новите епизоди ще се завърти в ефира на 17 септември, като в основна двигателна сила за сюжета на сериала ще се превърнат героите на Михаил Билалов, Иво Аръков и Китодар Тодоров. „Колоритната фамилия Дочеви, която се бори за голямото наследство на своя патриарх, ще разкрие неочаквани тайни, ще премине през сериозни личностни трансформации и ще промени гледната точка на всеки към семейните ценности и традиции“, издават от екипа. До този момент са излъчени общо 100 епизода на „Скъпи наследници“, а от септември доброто настроение на зрителите ще гарантират допълнителни 70 серии.", "date": "2018.08.16", "title": "“Скъпи наследници“ се завръща на 17 септември"}
{"url": "https://www.monitor.bg:443/bg/a/view/borisov-remontirame-osnovno-nad-200-uchilishta-v-stranata-141801", "text": "Не съм доволен от шефката на Търговския регистър. Нека да преодолеем кризата, да си довършат работата, да изчакаме още 4-5 дни и там ще направим промени. Това заяви министър-председателят Бойко Борисов в Шумен. „Немалко пари и немалко инвестиции са направени там. На тези, които е трябвало да мислят за тези неща, ще потърся отговорност, но когато има криза, не се пипа“, добави премиерът. Той беше категоричен, че няма как да изчезне информация от регистъра. В Шумен премиерът Борисов посети ОУ „Илия Рашков Блъсков“ - едно от четирите училища, които ще бъдат реновирани по ОП „Региони в растеж“ и в които учат общо над 4000 деца. „Да има повече деца и повече желание да учат – това е добре да се чува. Създаваме условия децата да учат, да спортуват и да са добре“, добави Борисов. Министър-председателят разгледа също санираните блокове на ул. „Цар Освободител“. Посети индустриалната зона на града, където през последните две години са привлечени 18 инвеститори. Малко по-рано пък той уточни, че над 200 училища в цялата страна се ремонтират основно. Борисов заяви това в Търговище, където инспектира ремонтните дейности в ОУ „Христо Ботев“ в града, съобщиха от пресслужбата на кабинета. „Едновременно с пътищата, мислим и за поколенията – да бъдат добре образовани, здрави и силни“, уверил Борисов. Премиерът изтъкнал, че в момента се работи по училища, които не са ремонтирани откакто са построени, а наред с това се строели и детски градини. „Усещам голям подем в хората, които виждат, че се полагат големи усилия по тези теми“, добавил той. Борисов припомнил и подкрепата, коятодържавата е осигурила за ремонта на тренировъчния спортен комплекс в Търговище. За него целево били отпуснати 850 000 лева, а сградата е била строена в периода 1968 - 1975 г. и досега не е правен основен ремонт., уточняват от МС. В нея тренират над 450 деца и младежи. Наред с това премиерът коментирал и кое е предизвикателството пред правителството в момента. „Опозицията най-малко ни притеснява, защото им давахме на няколко пъти властта, видяхме колко могат. Това упражнение го минахме два пъти, не виждам смисъл да се прави пак“, казал Борисов. Премиерът обърнал внимание и на ситуацията в съседни на България страни. „Ако имаме глави на раменете си, като политическа класа, като институции, трябва да сме много единни и да използваме това време България да изпревари всички в региона. Това и правим“, казал в заключение премиерът.", "date": "2018.08.16", "title": "Борисов: Ще има промени в Търговския регистър до 4-5 дни (ОБНОВЕНА)"}
{"url": "https://www.monitor.bg:443/bg/a/view/proverjat-kachestvoto-na-vyzduha-v-sofija-zaradi-signali-za-ostra-mirizma-141803", "text": "Столичната община проверява сигнали за влошаване на качеството на атмосферния въздух в три района в София. Жители на „Подуене”, „Оборище” и „Сердика” алармират за остра миризма на изгоряло. През последните 24 часа не се отчитат отклонения от нормата, обясни Красимир Димитров от Дирекция \"Аварийна помощ и превенция\", СО. По думите му мобилни лаборатории и към момента следят за качеството на атмосферния въздух. Той заяви, че за случая са сезирани РИОСВ, РЗИ, СДВР и Столичната пожарна, а съвместни екипи извършват обходи за установяване на източника.", "date": "2018.08.16", "title": "Проверяват качеството на въздуха в София заради сигнали за остра миризма"}
{"url": "https://www.monitor.bg:443/bg/a/view/mvr-dava-njakolko-dni-gratis-na-zastrahovanite-v-olimpik-141798", "text": "МВР дава гратисен период от няколко дни и няма да глобяват шофьорите, които имат застраховка \"Гражданска отговорност\" към „Олимпик” и тя вече не е в сила. Шофьорите ще получават само предупреждение да сключат нова застраховка, съобщава Нова. Докога ще продължи гратисният период от МВР не са уточнили.", "date": "2018.08.16", "title": "МВР дава няколко дни гратис на застрахованите в „Олимпик“"}
{"url": "https://www.monitor.bg:443/bg/a/view/nad-35-000-kandidati-za-lidl-nagradi-za-dve-sedmici-141806", "text": "Над 35 хиляди клиенти на Lidl са се регистрирали до сега в августовското предизвикателство на веригата. До края на месеца всички желаещи ще могат да се включат в поредната изненада за всички потребители на веригата, а 33 късметлии от всички регистрирани през август ще получат Lidl ваучери, всеки на стойност 3000 лв. С тях клиентите на веригата ще могат да пазаруват във всички филиали в страната до 31.08.2020 г. Ваучерите могат да бъдат използвани многократно за закупуване на Lidl продукти до изчерпване на сумата. Всички желаещи да се преборят за една от наградите трябва да пазаруват в магазините на веригата в страната за минимум 33 лв. и да регистрират своята бележка на www.lidl.bg/3000. Щастливците ще бъдат избрани на случаен принцип след края на играта. Играта „Спечели 3000 лв. за пазар в Lidl“ продължава от 1 до 31 август 2018 г. В рамките на този период всеки желаещ може да участва неограничен брой пъти, но с различен касов бон. Всеки от участниците следва да запази касовата си бележка и да представи копие от нея при получаване на награда, в случай, че бъде изтеглен като победител. Печелившите участници ще бъдат определени и анонсирани на 03.09.2018 г. Повече информация и пълните условия на играта може да откриете на www.lidl.bg/3000.", "date": "2018.08.16", "title": "Над 35 000 кандидати за Lidl награди за две седмици "}
{"url": "https://www.monitor.bg:443/bg/a/view/roditeli-skochiha-sreshtu-netflix-zaradi-detska-pornografija-141804", "text": "Католическият родителски телевизионен съюз отправи отворено писмо към стрийминг гиганта Netflix с искане компанията да премахне от каталога си едно от новите си заглавия – Desire. Причина за недоволството стана сцена от лентата, в която „деветгодишни момичета мастурбират до получаването на оргазъм“. „По този начин на децата се дава статут на порно звезди“, пишат възмутените родители в писмото си. Режисьорът на продукцията – аржентинецът Диего Каплан, опроверга твърдението, като посочи, че още по време на снимките на Desire е знаел, че сцената може да предизвика полемика и затова е заснел изцяло бекстейджа на събитията. „Тези деца имаха контакт единствено с учителите си по актьорско майсторство. Те, всъщност, копират поведението на каубой, когото гледат по телевизията. Момичетата така и не разбират какво правят, те просто копират“, категоричен е Каплан. От Netflix все още не са коментирали казуса. Това не е първият път, в който родителският съюз настоява за премахването на продукция от стрийминг платформата. Преди около година организацията се обяви и срещу успешната тийн драма „13 причини защо“, проследяваща събитията около самоубийството на младо момиче.", "date": "2018.08.16", "title": "Родители скочиха срещу Netflix заради „детска порнография“"}
{"url": "https://www.monitor.bg:443/bg/a/view/reshetki-za-instruktor-po-pluvane-gavril-se-s-dve-momichenca-na-9g-141796", "text": "Инструктор по плуване и спасител на 37 години от Стара Загора остава за постоянно зад решетките по обвинение, че на 2 август е блудствал край басейн с две момиченца на 9 години в града на липите. Това реши апелативният съд в Пловдив, който потвърди определението на колегите си от окръжния съд в Стара Загора спасителят инструктор да остане за постоянно в ареста. В мотивите си апелативният съд в Пловдив приема, че от събраните до момента по делото доказателства може да се направи обосновано предположение, че обвиняемият, чиито инициали са И.И., е извършил престъплението. Налице е и опасност той да извърши друго престъпление, тъй като работата като спасител на басейн му дава възможност за контакти с малолетни лица. Апелативният съд прие, че е налице и опасност И.И. да се укрие поради предстоящото му служебно заминаване в чужбина, за което бяха представени доказателства пред въззивната инстанция. Ако обвиненията срещу спасителя бъдат доказани, го грози затвор от 5 до 20 години. Мярката за неотклонение в апелативния съд в Пловдив се проведе при закрити врати. Определението на пловдивските магистрати е окончателно и не може да бъде обжалвано.", "date": "2018.08.16", "title": "Решетки за инструктор по плуване, гаврил се с две момиченца на 9г."}
{"url": "https://www.monitor.bg:443/bg/a/view/nad-70-amerikanci-grupovo-se-nadrusaha-kraj-universiteta-v-jeil-141791", "text": "Спасителни екипи в Ню Хевън, Кънектикът бяха изправени пред странен случай - за 24 часа бяха хоспитализирани над 70 човека, употребили синтетичната марихуана К2. Всички те получили главобол, чувствали се зле и им станало лошо. Оплакванията дошли главно от парка около Йеилския унивеситет.Шефът на пожарната  Джон Олстън коментира, че всички са предозирали К2, смесено с друг наркотик. Разследва се кой е раздал наркотика.", "date": "2018.08.16", "title": "Над 70 американци групово се надрусаха край университета в Йеил  "}
{"url": "https://www.monitor.bg:443/bg/a/view/tech-na-radiacija-ot-turski-samolet-zatvori-letishteto-v-budapeshta-za-chasove-141789", "text": "Властите отцепиха част от терминал на летището в Будапеща заради изтичане на радиоактивно вещество. Това разкриват унгарски медии. Инцидентът е станал на терминала за международни превози.   Той е бил затворен за няколко часа. Радиоактивното вещество е иридий-192. То е изтекло от контейнер на борда на самолет на \"Турските авиолинии\". От авиокомпанията не са коментирали инцидента, но сътрудничат на властите на летището.", "date": "2018.08.16", "title": "Теч на радиация от турски самолет затвори летището в Будапеща за часове"}
{"url": "https://www.monitor.bg:443/bg/a/view/nepylnoletni-izpochupiha-toaletnite-na-park-rila-141793", "text": "Непълнолетни вандали унищожиха тоалетните намиращи се в барбекю-зоната на Парк \"Рила\", алармираха от общинската администрация в Дупница. Малко преди полунощ вчера, тийнейджърите са изкъртили вратите и мивката в помещението, но са засечени от охраната на района. Вратите са напълно изкъртени и счупени и ще трябва да бъдат заменени с нови. За поредния вандалски акт е подаден сигнал до РУП-Дупница, които са поели случая по установяването на извършителите, с които ще се занимава прокуратурата. В рамките на само два месеца, това е втора подобна атака срещу санитарните възли в района. „И този път те ще бъдат ремонтирани от Община Дупница. Апелираме към всички жители и гости на града, при подобни случаи веднага да подават сигнал на тел.112“, обяви говорителят на администрацията, Христо Апостолов.", "date": "2018.08.16", "title": "Непълнолетни изпочупиха тоалетните на Парк „Рила“"}
{"url": "https://www.monitor.bg:443/bg/a/view/slujbite-v-polsha-proverjavat-bylgarski-sdelki-v-otbranata-141788", "text": "Одит в \"Полска оръжейна група\" (PGZ), най-големия консорциум на отбранителната промишленост на Полша е констатирал огромни злоупотреби като фиктивни услуги и скъпи покупки без търгове, а една от най-големите разследвани афери е свързана с барут, купуван от България на цени до три пъти по-скъпи, отколкото предлаганите от местни полски компании. Според \"Нюзуик Полска\" в заводите на \"МЕСКО\", която е част от PGZ в момента вършее Централното антикорупционно бюро, което разследва точно българската сделка. По информация на \"Жечпостполита\" още през юли т. г. вр. и. д. шеф на държавното оръжейно дружество \"МЕСКО\" Дариуш Шлафка е подал оставка, като причина за нея бил рапортът от одита, показващ \"нарушения от невиждан досега мащаб\". Одитът е проверявал работата на компанията през 2012 - 2017 година. Проверяващите се натъкнали на случай, в който \"МЕСКО\" купува стока (оръжеен барут) от фирмата \"Радена-С\", чийто шеф е бивш български офицер. Според \"Жечпосполита\", която цитира контрольорите \"фирмата е абсолютно фасадна и продава стоката си с печалба, достигаща до 75 процента.\" За този факт е бил информиран министърът на отбраната на Полша Мариуш Блашчак. Пак според \"Жечпосполита\" \"Радена-С\" е продавала продукцията на две български фирми - \"Арсенал\" и \"Аркус\". Любопитните факти, на които се натъкнали одиторите били, че \"Радена-С\" търгува само и единствено с \"МЕСКО\", като получава от полската компания авансово 100 процента от сумата и на практика не понася никакъв риск. Продавала е на завода в Скаржиско барут за малокалибрени патрони на цена от ок. 46 евро за килограм, докато на пазара същият барут можело да се купи над три пъти по-евтино. Още повече, че \"МЕСКО\" е можел да купува от компаниите \"Цензин\" и \"Ценрекс\", които също са част от \"Полска оръжейна група\". В продължение на три години на името на българската фирма \"Радена-С\" има издадени фактури за 12 милиона злоти без ДДС, приблизително 6 милиона лева. Справка на \"Монитор\" показва, че в България има регистрирана фирма \"Радена-С\" с капитал от 5 хиляди лева, а като собственик на капитала е посочен 79-годишният Георги Драганов. На работа във фирмата през 2018 година се води само едно социално осигурено лице. \"Никой не ме е търсил от Полша във връзка с нещата, които споменавате.\" - коментира по телефона за \"Монитор\" Георги Драганов. В одита има и още една българска връзка, твърди \"Жечпосполита\". Проверяващите били изненадани, че през 2016-2017 година са били изплатени хонорари от над 1.3 милиона злоти (ок. 650 хиляди лева) на адвокатска кантора от България. Според одиторите сумата е била 30-процентна комисионна, изплатена за договор на \"МЕСКО\" за доставка на ракетно гориво за украинската фирма \"Артом\". По това същото време \"Артом\" е била поканена от Министерството на отбраната на Полша да сключи договор за доставка на 40 ракети на обща стойност 128 милиона злоти (64 милиона лева) - два пъти по-скъпо от продаваните на пазара индийски ракети. Одитът е бил поръчан в края на 2017 година от бившия шеф на \"МЕСКО\" Мариуш Коланковски. След като видял първоначалните катастрофални резултати от проверката временният му наследник на този пост Дариуш Шлафка прекратил договора на одиторския екип и спрял проверката.", "date": "2018.08.16", "title": "Службите в Полша проверяват български сделки в отбраната"}
{"url": "https://www.monitor.bg:443/bg/a/view/shofior-bez-knijka-opita-da-podkupi-policai-141792", "text": "Мъж от Пазарджик е задържан в ареста за това, че предложил подкуп на пътни полицаи. Случката се разиграла  следобед в сряда в района на пътен възел Гелеменово. Служители на сектор „Пътна полиция“, които обслужвали АМ „Тракия“, засекли лек автомобил „Нисан“ без регистрационни табели. Оказало се, че водачът му А.М. – 37 г., от областния град е неправоспособен. Униформените предприели необходимите действия за информиране на дежурна група при РУ - Пазарджик за извършване на оглед и образуване на досъдебно производство. Виждайки това, шофьорът решил да осуети полицейските действия. За целта той извадил банкнота с номинал от 20 евро и я подхвърлил в служебната „КИА“ . А.М е задържан незабавно за срок от 24 часа, а срещу него се води бързо производство.", "date": "2018.08.16", "title": "Шофьор без книжка опита да подкупи полицаи"}
{"url": "https://www.monitor.bg:443/bg/a/view/premier-zove-kolegite-si-da-otslabnat-141797", "text": "Премиерът на островите Тонга отправи предизвикателство към ръководителите на Тихоокеанския регион, като ги призова да участват в надпревара за най-много свалени килограми за една година, предаде Франс прес. Островите от Пасифика са най-засегнатите в областта на наднорменото тегло на населението и поради тази причина премиерът Акилиси Похива призова местните ръководители да оглавят борбата със затлъстяването и да си организират състезание. \"Целта е не да видим кой ще излезе победител сред нас, а да дадем личен пример за здравословен начин на живот\", заяви Похива. Девет от десетте държави в света с най-много жители с наднормено тегло са от острови в Тихия океан, сочи проучване на СЗО от 2015 година. Г-н Похива обяви, че отправя своето предизвикателство към своите колеги във връзка с насрочения форум на островите от Тихия океан през септември в островната държава Науру./Стоян Кирчев/", "date": "2018.08.16", "title": "Премиер зове колегите си да отслабнат "}
{"url": "https://www.monitor.bg:443/bg/a/view/ubijcite-na-brata-na-kim-chen-un-nevinni-141795", "text": "Процесът срещу двете жени, обвинени в убийството на заварения брат на севернокорейския лидер Ким Чен-ун миналата година в Малайзия, ще продължи. След както изслуша доводите на прокуратурата, съдът в Шах Алам, близо до столицата Куала Лумпур, сметна, че представените доказателства срещу индонезийката Сити Айсия и виетнамката Тхи Хуонг са достатъчно, за да подкрепят обвинението в предумишлено убийство, каза председателят на съда Азми Арифин. На предишното съдебно заседание през юни съдията каза, че на 16 август ще огласи решението си, което може да е или оправдателно, или за продължаване на делото, което би дало възможност на подсъдимите да се защитят срещу предявените им обвинения. Изпадналият в немилост Ким Чен-нам почина на 13 февруари 2017 г. на международното летище в Куала Лумпур, малко след като двете жени намазаха лицето му с вещество, оказало се нервнопаралитичния агент Ве Екс (VX) - силно отровна версия на зарина, смятан за оръжие за масово унищожение.", "date": "2018.08.16", "title": "Продължава делото срещу убийците на брата на Ким Чен Ун"}
{"url": "https://www.monitor.bg:443/bg/a/view/po-goljamata-chast-ot-ogradata-sreshtu-divite-praseta-e-gotova-141794", "text": "Над 110 от общо 133 км съоръжение за превенция срещу Африканската чума по свинете (АЧС) вече са изградени. Това обяви заместник-министърът на земеделието, храните и горите Атанас Добрев по време на контролни проверки в района на ГКПП Дуранкулак и ГКПП Кардам и по цялото протежение на оградното съоръжение, простиращо се от Силистра до Дуранкулак. „Предстои и подсилване на оградата с режеща тел тип Бруно и поставяне на отблъскващи мигриращите животни репеленти, като се очаква тя да е готова през следващата седмица.”, допълни още заместник-министърът. Той подчерта, че за изграждането на оградата са командировани служители от 6-те държавни предприятия и 16-те регионални дирекции по горите, които работят денонощно, в това число и с даване на дежурства по охрана на съоръжението. По време на проверката, извършена съвместно с регионалните структури на Българската агенция по безопасност на храните (БАБХ), беше установено и че на входовете към България на граничните пунктове с Румъния са поставени вани с дезинфекционни разтвори и душови установки за транспортните средства, влизащи в страната. Прави се постоянна проверка на колите и преминаващите граждани за наличие и пренасяне на храни, съдържащи продукти от свинско месо. Директорът на Областната дирекция на БАБХ в Добрич д-р Каменов посочи, че внасянето на такива продукти е забранено и те се конфискуват и поставят в хладилни камери на БАБХ на граничните пунктове. „България е първата страна, която прави превенция преди още заболяването да е установено на територията й, подчерта заместник-министърът, като посочи, че са ангажирани над 500 служители от горската система в последните седмици. „Изключително благодарни сме на колегите от държавните предприятия и от структурите на ИАГ за разбирането и добрата работа, която извършват на терен по границата – не само изграждане на оградата, но и обходи за охрана, наблюдение и анализ на миграционното поведение на животните около съоръжението”, обяви заместник-министърът. Той посочи, че в разгара на летния сезон въпреки пренасочването на част от ресурса към северната граница, служителите в горите продължават и проверките срещу бракоиниерските набези и по контрол и охрана в горите на територията на цялата страна. От началото на годината за 7-те месеца досега проверките са вече над 200 000, подчерта той, което е дори повече от миналата година за същия период. 110 хиляди от тях, са извършени от 6-те предприятия и техните поделения и близо 95 000 – от регионалните дирекции по горите на ИАГ. Общият брой установени нарушения са над 6000, подчерта заместник-министър Добрев, като са задържани над 8000 кубически метра дървесина, 200 МПС, 400 каруци, 200 моторни триона и други инструменти за добив на дървесина.", "date": "2018.08.16", "title": "По-голямата част от оградата срещу дивите прасета е готова"}
{"url": "https://www.monitor.bg:443/bg/a/view/dejli-telegraf-london-shpionira-bruksel-po-brekzita-141787", "text": "Спецслужбите на Острова са развили активна дейност в търсене на информация за позицията на Евросъюза по преговорите за Брекзит, съобщи Daily Telegraph, позовавайки се на високопоставен еврочиновник. Подозренията са били огласени за първи път на 13 юли. Тогава членът на преговарящия по Брекзит европейски екип Сабине Веянд обърнала внимание на колегите си как в ръцете на британците са се озовали документи от поверителна презентация от 5 юли, в които се излага негативната оценка на Европейската комисия за запазването на общия пазар с Великобритания. Само няколко часа по-късно Великобритания прокарала на най-високо ниво искането си ЕК да не публикува информацията от презентацията. При евентуалното й разгласяване визията на правителството за бъдещите отношения с ЕС нямало да бъде одобрена. Тъй като оценката на Комисията не била оповестена, на 6 юли Мей получи подкрепа за изложения си на заседанието на кабинета в резиденцията Чекърс план за Брекзит, а министрите Борис Джонсън и Дейвид Дейвис подадоха оставка. \"Дейли телеграф\" не посочва какво значи формулировката \"на най-високо равнище\". В статията обаче се припомня, че на 5 юли се състоя среща между Мей и германския канцлер Ангела Меркел, на която и двете заявиха, че преговорите по Брекзит навлизат в решаващия си етап. Представители на британското правителство обаче коментират пред \"Дейли телеграф\", че предположенията за подслушване са плод на силно развито въображение и че Лондон се сдобива с тайна информация в Брюксел по съвсем други начини. Като основен такъв се посочва предоставянето на сведения от страна на симпатизиращи на Великобритания европейски бюрократи. Въпреки това и двете страни са взели мерки срещу подслушване на преговорите за Брекзит в Брюксел. Властите на ЕС ще прибират мобилните телефони и другите електронни устройства на британците, а делегацията на Великобритания ще си носи собствени принтери от страх европейската техника да не създаде тайни копия на документите им.", "date": "2018.08.16", "title": "Дейли телеграф: Лондон шпионира Брюксел по Брекзита "}
{"url": "https://www.monitor.bg:443/bg/a/view/vraca-i-montana-hem-bedni-hem-otkazvat-zaplata-141749", "text": "Безработни от Враца и Монтана, които са най бедните региони у нас, хем нямат пари, хем отказват да работят. Така те се нареждат в челната десетка на областите в България, които отказват да се трудят заради ниски възнаграждения, сочат статистиката на Агенцията по заетостта. Същевременно към края на миналата година 24% от врачани са живели под линията на бедност според данни на Националния статистически институт. За 2017г. тя беше 314 лв., а за 2018г. 321 лв. Изследванията показват, че 230 лв. е сумата, която получава средномесечно едно лице от домакинството в града. Челните места на безработни, които стоят пред компютъра, вместо да се трудят обаче държат региони с добре развит пазар на труда - Стара Загора и Пловдив. Подобно е положението и в района на Ямбол и Добрич.Освен ниското заплащане сред основните причини безработни да откажат насочване към подходящо работно място се оказват и условията на труд и отдалечеността на работното място уточняват от Агенцията по заетостта.", "date": "2018.08.16", "title": "Враца и Монтана - хем бедни, хем  отказват заплата "}
{"url": "https://www.monitor.bg:443/bg/a/view/shon-lenyn-i-djejms-makkartni-s-obshto-selfi-141766", "text": "Шон Оно Ленън и Джеймс Маккартни си направиха общо селфи, което пуснаха в Инстаграм, за да напомнят за една историческа двойка в съвременната музика. Кадърът, който синовете на Джон и Пол са подписали само с Peekaboo (типичен англосаксонски израз за игра на криеница), бе споделен от хиляди фенове на „Бийтълс“. Коментарите в социалните мрежи не закъсняха: „Сякаш Джон и Пол се оглеждат в огледало“, пише почитател на Ливърпулската четворка, подчертавайки приликата между прочутите бащи и техните наследници. Снимката е направена от Шон и е публикувана в неговия профил. Той е с коси, събрани в опашчица, а до него Джеймс е прегърнал акустична китара. И двамата са музиканти, което кара феновете да си помечтаят за техен бъдещ общ проект. Шон Ленън е издал 2 студийни албума - Into the Sun („В слънцето“, 1998) и Friendly Fire („Приятелски огън“, 2006), както и няколко сингъла. Джеймс Маккартни пък е работил с баща си по албумите Flaming Pie и Driving Rain, както и с майка си Линда Маккартни в Wide Prairie.", "date": "2018.08.16", "title": "Шон Ленън и Джеймс Маккартни с общо селфи"}
{"url": "https://www.monitor.bg:443/bg/a/view/dvama-gambijci-pristigat-v-hebyr-pazardjik-141786", "text": "Левски (София) преотстъпи на пазарджишкия клуб“ Хебър“ двамата гамбийски футболисти, които изкараха пробен период при столичани. Абдулие Санянг и Усман Бабу Сане идват в Пазарджик за една година, след като първо договориха личните си условия с „Левски“, а след това двата клуба постигнаха споразумение. Аблие Санянг Бамблие е на 19 години и играе на позицията ляво крило, докато 18-годишният Усман Бабу Сане е централен полузащитник. За „Хебър“ предстои гостуване на Септември (Симитли) тази събота, последвано с две поредни домакинства на стадион “Георги Бенковски” срещу „ Балкан“ (Ботевград) на 22-и август и Банско на 25-и август. И трите двубоя са от 18 часа.  ", "date": "2018.08.16", "title": "Двама гамбийци пристигат в „Хебър“-Пазарджик"}
{"url": "https://www.monitor.bg:443/bg/a/view/otkriha-tjaloto-na-ednoto-izcheznalo-dete-vyv-varna-141784", "text": "Тялото на едно от изчезналите в морето във Варна деца е открито от спасителите днес около 9,10 часа сутринта. Това съобщи шефът на Морския спасителен център Пламен Бонев пред репортер на “Монитор” на мястото на издирването. То е било намерено на около 50 метра от брега, но не бе извадено, защото се очаква специализираната трупна линийка. Двете деца, които се издирват, са Деян на 14 години и Мариян на 12 години. Бащата и вуйчото на едното дете са на мястото на операцията, но отказват да говорят. Според водолазите вероятно мъртвото вълнение ги издърпало навътре от брега. Вчера на вълнолома е имало голямо вълнение и най-вероятно децата са се забавлявали, но някоя от тях ги е повалила в морето. От сутринта от 5,45 водолази от военно морската база във Варна ги търсят в района на вълнолома, като екипа е под ръководството на капитан първи ранг Богданов. В разговор с репортер на “Монитор” Светослав Раяйков, кмет на близкото до Варна с.Каменар, той отрече информацията децата да са от селото, както беше обявено по-рано. \"Все още проверяваме и не се знае дали са от тук\", кратко коментира той, пред “Монитор”. По-късно се появи информация, че е открито и тялото на другото изчезнало дете, но тя бе отречена от районната прокуратура във Варна. В същото време стана ясно, че един от водолазите на Районната дирекция по пожарна безопасност и защита на населението е леко пострадал при операцията по издирването на двете момчета, паднали от вълнолом във Варна, съобщиха от пресслужбата на Апелативната прокуратура в града. Той влязъл в морето заедно с колегата си Красимир Костов около 18 часа снощи при вълнение на прибоя 3-4 бала. Двамата излезли от водата след здрачаване, а Димитров е бил блъснат от вълна в тетраподите и е пострадал леко.", "date": "2018.08.16", "title": "Откриха тялото на едно от изчезналите във Варна деца (ОБНОВЕНА)"}
{"url": "https://www.monitor.bg:443/bg/a/view/plovdivchanin-nameri-i-vyrna-dokumenti-i-pari-141785", "text": "Пловдивчанин е намерил и върнал документи и парична сума на 62-годишния Иван Василев от пазарджишкото село Синитево. За това сподели пред „Монитор“ Василев и поиска да благодари на добрия човек за похвалната постъпка. Иван знае само фамилията на господина-Филипов, който предал личната карта, шофьорската книжка и портфейла с парите в полицията, а оттам органите на реда ги занесли в кметството в село Синитево, откъдето пък се обадили и зарадвали притежателя им. Бях в София по работа, когато установих, че документите ги няма в мен. Иван се притеснил, защото не можел да изпълнява служебните си задължения заради изгубените документи. Имах обаче някакво предчувствие, че някой съвестен човек ще ги намери и ще ми ги върне, коментира Василев. Дни след случката Иван получил добрата вест, че мъж на име Филипов е намерил изгубения портфейл и го е предал в полицията. Служителите на МВР пък намерили собственика на изгубените вещи чрез кметството в село Синитево. Искам да благодаря на този господин-неговата постъпка ми върна вярата, че все още има добри хора в България, сподели Иван Василев.", "date": "2018.08.16", "title": "Пловдивчанин намери и върна документи и пари"}
{"url": "https://www.monitor.bg:443/bg/a/view/djystin-bijbyr-ne-byrza-sys-svatbata-141760", "text": "Канадската звезда Джъстин Бийбър и племенницата на Алекс Болдуин – Хейли, не бързат да обменят брачни обети. Това дойде като изненада на феновете, тъй като влюбените се сгодиха след месец връзка. „Сватбените планове се забавят малко. Те още не искат дълъг годеж, но и не бързат да се венчават“, издаде пред сп. People близък до певеца. Новината идва дни, след като папараци уловиха изпълнителя на No Brainer и 21-годишната красавица на среща, по време на която и двамата ронят сълзи. „Стана малко напрегнато и те осъзнаха, че искат да се насладят на годежа за известно време. Не е като да има нужда от прибързване – и двамата са много млади. Но те със сигурност искат да се оженят“, допълни източника. Наскоро поп идолът оповести, че ще си вземе отпуск от студиото, за да се съсредоточи върху организацията на сватбата.", "date": "2018.08.16", "title": "Джъстин Бийбър не бърза със сватбата"}
{"url": "https://www.monitor.bg:443/bg/a/view/zapochva-stroitelstvoto-na-nov-uchastyk-ot-am-hemus-141780", "text": "За година и 2-3 месеца ще се справим с този участък. Строителите са в готовност, тръгваме и в двете посоки – към Шумен и към Търговище, така че да се работи максимално бързо. Това заяви министър-председателят Бойко Борисов, в чието присъствие започна строителството на 16,3 км от автомагистрала „Хемус“ между Буховци и Белокопитово. Проектът ще се изпълнява изцяло със средства от републиканския бюджет, съобщиха от пресцентъра на Министерски съвет. Премиерът припомни как предишни управляващи са извадили АМ „Хемус“ от оперативната програма, за да не може да се прави с европейски пари. „Всичко това е само на бюджета на данъкоплатците. Така че като заявяват някои голямо желание за предсрочни избори, тези региони да знаят какво са им причинили, както и всички данъкоплатци“, добави министър-председателят Борисов.", "date": "2018.08.16", "title": "Борисов: До края на 2019 г. ще отворим Буховци-Белокопитово от \"Хемус\" (ОБНОВЕНА)"}
{"url": "https://www.monitor.bg:443/bg/a/view/real-prekloni-glava-pred-atletiko-za-superkupata-na-evropa-141779", "text": "\"Атлетико\" (Мадрид) спечели Суперкупата на Европа за трети път в историята си. Избраниците на Диего Симеоне победиха с 4:2 \"Реал\" (Мадрид) след продължения (2:2 в редовното време) на стадиона в естонската столица Талин. Ексцентричният аржентински треньор не беше на пейката до своите поради наказание. Симеоне преживяваше изключително емоционално случващото се на терена от ВИП ложата. В герой за \"Атлетико\" се превърна Диего Коста, който блесна с два гола. За победителите вкараха още Саул Нигес и Коке. Точни за \"Реал\" бяха Карим Бензема и Серхио Рамос от дузпа. Това беше първи официален мач на \"белия балет\" след ерата \"Кристиано Роналдо\". Нямаше го и Зинедин Зидан, който сдаде треньорския пост на Хулен Лопетеги. Заради загубата тази вечер \"Реал\" пропусна шанса да спечели Суперкупата на Европа за трета поредна година. \"Дюшекчиите\" успяха да поведат още преди да е изминала една минута. Диего Коста се пребори за топката със Серхио Рамос, премина и покрай Рафаел Варан, след което реши да стреля от малък ъгъл, и то с успех, пронизвайки Кейлор Навас - 0:1. В 27-ата минута \"Реал\" изравни чрез Карим Бензема. Гарет Бейл центрира отдясно към далечната греда, топката прехвърли Стефан Савич и френският нападател се разписа отблизо с глава. До почивката не падна нов гол и двата тима се прибраха в съблекалните при резултат 1:1. И през втората част \"белия балет\" и \"дюшекчиите\" си размениха по едно попадение. В 63-ата минута Хуанфран загуби равновесие след битка с Бензема, игра с ръка наказателното поле и последва дузпа за \"Реал\". Серхио Рамос я превърна в гол и тимът му направи обрат - 2:1. В 79-ата Анхел Корея почти от аутлинията извади топката към Диего Коста в малкото наказателно поле, а той я засече в мрежата за 2:2. В 98-ата Саул Нигес реализира страхотен гол. Томас центрира, а испанският национал засеюе топката от въздуха, изпращайки я неспасяемо под гредата. Така \"Атлетико\" поведе за втори път в мача, а в 104-ата минута избраниците на Диего Симеоне подпечатаха победата си с четвърти гол. Вкара го Коке и \"дюшекчиите\" спечелиха с 4:2. ", "date": "2018.08.16", "title": "\"Реал\" преклони глава пред \"Атлетико\" за Суперкупата на Европа"}
{"url": "https://www.monitor.bg:443/bg/a/view/grisho-zapochna-uspeshno-zashtitata-na-titlata-v-sinsinati-predstoi-mach-s-djokovich-141778", "text": "Най-добрият български тенисист Григор Димитров започна успешно защитата на титлата си в Синсинати. Гришо се класира за третия кръг на турнира, след като се наложи трудно със 7:6 (5), 7:5 над германеца Миша Зверев. Срещата се забави с няколко часа заради дъжд. Мачът не започна добре за българина, който допусна ранен пробив – още в първия гейм. В началото и играта на Димитров не вървеше. Постепенно той подобри представянето си и успя да върне брейка и да изравни за 3:3. След това двамата тенисисти печелеха своите подавания и се стигна до тайбрек. В него имаше размяна на минипробиви, но щастието се усмихна на Григор Димитров, който спечели първия сет при втората си възможност. Втората част също беше много оспорвана. Двамата не допускаха пробив в подаването си, въпреки че в седмия гейм Зверев спаси два брейкпоинта. Гришо все пак постигна пробив за 6:5, а след това спечели и подаването си, при което с първия си мачбол стигна до крайния успех в мача. С този успех Григор Димитров не само продължава напред в турнира, но и увеличи на 4:0 баланса си срещу Миша Зверев. Тази вечер след 21:30 часа Гришо излиза отново на корта. Негов съперник в третия кръг е бившият №1 в света Новак Джокович.", "date": "2018.08.16", "title": "Гришо започна успешно защитата на титлата в Синсинати, предстои мач с Джокович"}
{"url": "https://www.monitor.bg:443/bg/a/view/leo-jovchev-stava-prepodavatel-v-zaeshka-dupka-141770", "text": "Актьорът Леонид Йовчев, писателят Владимир Зарев, режисьорът проф. Иван Добчев и други видни български творци ще са сред преподавателите във второто издание на Творческа академия „Заешка дупка“, приемът в която ще продължи до 25 август. Ръководител на цялото начинание е поетесата, актриса и режисьор Ирена Иванова, известна и като Рене Карабаш – носителка на наградите за водеща женска роля от международните кинофестивали в Локарно, Сараево и др. за превъплъщението си във филма „Безбог“. Курсовете, за които подвластните на магията на изкуствата могат да кандидатстват тази година, са „Поезия“ с лектори Иван Ланджев (теория), Аксиния Михайлова и Петър Чухов (практици); „Проза“ с лектори Дарин Тенев (теория) и Владимир Зарев, Алек Попов, Здравка Евтимова и Емануил А. Видински като практици, които ще се занимават с 2 отделни групи; „Киносценарий“ с лектори Правда Кирова (теория), Зорница София, Димитър Коцев-Шошо (практици); „Драматургия“ с лектори Деляна Манева (теория), Иван Добчев и писателката Елена Алексиева (практици); актьорски курс с ментори Лео Йовчев и режисьорката Ани Васева и т.н. Курсът на обучение в „Заешка дупка“ ще продължи от 24 септември до 9 декември, а какви документи са необходими за прием и друга полезна и любопитна информация може да научите от Фейсбук-страницата на творческата академия. Освен делничните срещи (една теоретична и една практическа от 19.00 до 20.30 ч.) се предвиждат и уикенд-събития като срещи с писатели и режисьори, кинопрожекции, големи публични литературни четения, тричасов поетичен двубой пред публика, хайку уъркшоп, драматургично четене, семинари за отключване и стимулиране на скрития потенциал, актьорска вечер на класа на Леонид Йовчев и Ани Васева и още много изненади. „Най-важното нещо в „Заешката дупка“ е помощта на Заека, който съдейства на талантливите си курсисти да издадат своите книги“, издава Ирена-Рене. След 3-те месеца на обучение курсистите ще имат възможността да запишат т. нар. „Месец на реализацията“, в който всеки работи самостоятелно с писател върху бъдеща книга, която след завършването й бива изпратена на издателски къщи с предложение да бъде издадена. От „Заешката дупка“ вече излязоха няколко успешни книги на миналогодишни възпитаници...", "date": "2018.08.16", "title": "Лео Йовчев става преподавател в \"Заешка дупка\""}
{"url": "https://www.monitor.bg:443/bg/a/view/pozitivnoto-mislene-ne-lekuva-byrnaut-i-depresiite-141752", "text": "- В никакъв случай не е глезотия. Засега се описва като професионален феномен, но все още не е включен в световния класификатор на болестите. Това състояние съществува и то не е безобидно. За него се говори от 70-те години на миналия век. В България проф. Дростой Стоянов направи обширно изследване, което показа, че 70% от лекарите имат бърнаут синдром, а от това в една или друга степен са потърпевши и техните пациенти. Той представлява психо-емиционално изтощение. - Прилика има, но депресията и професионалното изгаряне са две различни неща. Проява на бърнаут синдрома е чувството на интелектуално, физиологично и емоционално изтощение. Все още няма една единна, ясна и конкретна дефиниция, която да обхваща всички аспекти на това състояние. Най-податливи за т. нар. помагащи професии: лекари, социални работници, полицаи и учители. Такава е тенденцията и в другите страни, засегнати са професии, към които има големи обществени очаквания, натоварени са с големи изисквания, а нещата не се случват така, че да ги оправдаят на 100 процента. В България допълнителна тежест за бърнаут синдрома дава и негативната и системно подклаждана омраза към тези професии. Нагледен пример е посегателството срещу медици. Разликата по отношение на депресията е, че при нея пациентът страда, има съхранена емоция. Колкото и да страда, може да се зарадва на нещо. За разлика от нея при бърнаут синдрома има крайно емоционално изтощение. Носителите на професионалното прегаряне изглеждат цинични, безразлични, несъчувстващи, несъстрадаващи. В очите на околните те са едва ли не някакви изроди. - Начин има, но той не е само в усилията на един човек. Синдромът има причини и в обществото, и в отделната личност. Затова решението също трябва да е в обществото и в отделната личност. Човек, достигнал до професионално изпепеляване, няма да може да се справи сам. При тежките случаи на някои се налага да се разделят с любимата професия. Когато тя е любимата, това може да доведе до други емоционални травми. Когато някой усети такъв проблем, трябва да се обърне към специалист психолог и заедно него да започна систематична психологическа работа, за да се тушират проблемите. Не бива да се забравя обаче, че решението не е само в ръцете на отделния човек. Това не означава обществото да снижи изискванията си към определени професии, а да създаде условие хората, заети в тях, да могат да отговорят адекватно на очакванията. - Човек може да релаксира с каквито иска практики, но ефектът от тях е временен. Те не могат да те направят неизпепелен. Мине ли се една определена граница, в която симптомите са налични, само йогата няма да върне никой към нормата. То е като огън, който може да се потуши с одеяло, но под него нещо продължава да тлее. В момента, в който то бъде вдигнато, той пак започва да гори. Позитивното мислене не решава проблемите из основи. Всеки, който мисли обратното, е добре дошъл в болницата и да е до мен, когато съобщавам на родителите, че детето им е болно от шизофрения и тази болест ще преобърне живота им. Не може в такива случаи да им се каже да мислят позитивно. Това е несериозно. Всички гурута на тази „техника“ изкарват луди пари, с които живеят много добре – от писането на книжки до воденето на семинари и курсове. Те живеят много добре именно с изкараните по този начин пари, а не защото са си внушили при всички ситуации да мислят позитивно. Не бива човек да се потопява и само в черни мисли. Златната среда е да мислиш, да взимаш правилни решения и при неуспех да премислиш нещата така, че при следващ подобен случай да не допускаш грешка. Пределно ясно е, че няма да ти стане по-добре, ако седиш на релсите и мислиш позитивно, без да те интересува, че влакът те приближава.", "date": "2018.08.16", "title": "Позитивното мислене не лекува бърнаут и депресиите "}
{"url": "https://www.monitor.bg:443/bg/a/view/bistyr-mesen-bulion-pomaga-na-decata-pri-povryshtane-141750", "text": "Колкото и да чакаме с нетърпение летния сезон, той е изпълнен и с някои неприятни моменти. И това го знаят особено майките с малки деца. Става дума за енторовирусите, които протичат със симптоми като повръщане и диария. Вследствие на тях малчуганът дори може да се обезводни, като понякога се налага и включване на системи в болница. Какво да направи всяка майка, за да не се стигне до това положение. В такива моменти като спешна помощ се явява т.нар. орална дехидратираща терапия. Става дума за специални разтвори, които са с ефекта на венозно вливане, само че се приемат през устата. Това обясни пред „Монитор“ доц. Атанас Мангъров, завеждащ детското отделение в инфекциозна болница в столицата. Става дума за специални соли-глюкозно-електролитни прахчета, които се разтварят в малко вода. „Приемат се по 10 мл на кг тегло на час, което е еквивалентно на венозно вливане. Пият се често, по малко количество. И нека уточним, че подобен разтвор не бива да се приготвя в къщи, колкото и някои да твърдят обратното. Това може да има опасни последици. Става дума за определени субстанции с конкретно количество“, коментира доц. Мангъров. В такива ситуации помагат много и бистри месни бульони-пилешки, телешки, приготвени с много вода, мъничко сол и фиде. Добавете и няколко капки лимон. „Получава се отвара, в която има вода, соли и аминокиселини. Това е ефикасен начин да се възстанови водно-електролитния баланс на стомаха“, обясни доц. Мангъров. Имайте предвид, че колкото по-малко е детето, толкова по-бързо се обезводнява. Затова трябва да се вземат спешни мерки още в началото, ако не искате да се озовете в болница на системи. При вирусните инфекции изпражненията са предимно воднисти с кисела миризма и бързо настъпва обезводняване. Поради това, че вирусите често засягат и стомашната лигавица, при тях по-често се наблюдава гадене и повръщане. Има няколко неща, които майките трябва да спазват задължително. Никакви плодови сокове, тогава детето ще продължи да повръща още повече. Също така не е препоръчително разтвори за венозно приложение да се приемат през устата. „Разберете, че няма как да постигнете ефект с разтвори от глюкоза или др. Напротив, може да усложните състоянието“, посъветва лекарят. Диетата е особено важна особено при диария. Затова лекарите съветват, ако детето е все още на кърма, майката да продължи да го кърми. Ако приема предимно адаптирано мляко, трябва да се насочи към диетичните, които са предназначени за такива случаи. Когато обаче малчуганът е по-голям, е добре няколко дни да приема само бисквити, солети, сухари или препечен хляб. Добре е и след подобряване на общото състояние да продължи с диетата няколко дни и отначало да бъде захранено. Не давайте само вода или чай, защото те няма да облекчат симптомите. „Никакви картофи, моркови или ориз. Това важи особено за деца, които имат диария. Ако детето повръща, е по-добре да го оставите да изповръща всичко, за да се успокои стомахчето му и дори малко да поспи. Чак тогава може да приема някакви разтвори. Това е начинът да се нормализира водно-електролитният баланс. Лошото е, че вкусът на тези разтвори е подобен на морска вода със захар и затова не са много приятни за децата“, добави доц. Мангъров. Хлътналите очи, сънливост или хлътнала фонтанела при кърмачетата са част от клиничните симптоми, които може да насочат майката, че детето е обезводнено. Също така липсата на отделяне на урина повече от 6 часа. „В такива случаи детето само лежи и гледа в една точка, не реагира. Това означава, че се е обезводнило“, коментира доц. Мангъров. Добре е след обезводняване, да се изключи млякото за около две седмици от менюто на детето.", "date": "2018.08.16", "title": " Бистър месен бульон помага на децата при повръщане"}
{"url": "https://www.monitor.bg:443/bg/a/view/21-385-na-kursove-za-povishavane-na-kvalifikacijata-141759", "text": "21 385 българи повишават квалификацията си или придобиват такава с курсове от Бюрата по труда. Целта на тези програми е намаляване на регионалните диспропорции в страната и повишаване на икономическата активност. Над 11 000 души са взели участие по Оперативна програма „Развитие на човешките ресурси“ за първите шест месеца на годината, което е с около 2000 души по-малко спрямо 2017г. Въпреки това от агенцията обясняват, че интересът към схемата не затихвал, напротив бил значителен. Около 10 000 души предстои да вземат участие в нея. Най-сериозен интерес към програмата има в големите градове – София, Варна и Бургас. Има и специални схеми, които са насочени към безработицата и интересът на лица и работодатели от региони като Монтана и Русе. Сред най-големите предизвикателства на местните бюра е връщането на работа на продължително безработните, обясняват от Агенцията по заетостта. Става дума за хора, които повече от 12 месеца нямат препитание. Затова предстои подписването на Национално рамково споразумение между три министерства – социалното, на здравеопазването и на образованието и Националното сдружение на общините. Целта е да се решат проблемите на хората, които разчитат на социални помощи, а предприетите действия ще бъдат намиране на подходяща работа и осигуряване на жилище. По данни на агенцията по заетостта към края на юли 2018г. продължително безработните са 62 591 души. Най-голям е броят им в Благоевград, а най-малък в София.", "date": "2018.08.16", "title": " 21 385  на курсове за повишаване на  квалификацията "}
{"url": "https://www.monitor.bg:443/bg/a/view/omonija-otyrvava-levski-ot-jordi-141777", "text": "Кипър ще бъде следващата дестинация в кариерата на Жорди Гомес, обявиха вчера медиите на Острова на Афродита. Ще го приюти Омония. Халфът за втори ден поред не се появи на тренировките на „Герена“, а късно снощи раздялата му със „сините“ трябваше да стане факт. Според запознати 33-годишният испанец е започнал разговори с ръководството за разтрогване на договора му на момента, когато „сините“ скъсаха с Делио Роси. Първоначално обаче е имал доста сериозни финансови изисквания, но в крайна сметка е склонил да си тръгне срещу две заплати. „Сините“ пък също му бяха вдигнали мерника, въпреки че в последните три мача записа три асистенции. На „Герена“ обаче отчетоха, че той е почти неефективен във фаза защита, както и при изнасянето на топката. Според медиите в Кипър Жорди вече е постигнал споразумение за условията си с Омония. Лично спортният директор на тима Анхел Гомес, който също е бивш кадър на \"Еспаньол\", е водил разговорите с него. „Зелените“ стискаха палци Гомес да приключи отношенията си с Левски колкото се може по-бързо и да бъде картотекиран. Треньорът на Омония също е испанец - Хуан Карлос Олива. „Сините“ пък ще трябва да включат още един пост в селекцията си. Те вече ще имат нужда и от още един халф с по дефанзивни функции, след като Гомес бе използван като такъв, а Антони Белмонт е контузен. Иначе на „Герена“ търсят крайни защитници, а освен това продължават и преговорите за евентуалното привличане на Федерико Македа. Италианският нападател им бе препоръчан за втори път. През 2016 година обаче „сините“ обърнаха гръб на бившия играч на Манчестър Юн. Сега обаче не искат да изпуснат подобна хапка. В същото време собственикът на клуба Спас Русев се появи вчера на „Герена“, за да наблюдава тренировката на тима. Освен това Русев разговаря със Славиша Стоянович за ситуацията около селекцията. Очаква се до края на месеца там да настъпи сериозно развитие, за да може Стоянович да разполага с футболисти, които ще му позволят да направи промени и в стила на игра.", "date": "2018.08.16", "title": "\"Омония\" отървава \"Левски\" от Жорди"}
{"url": "https://www.monitor.bg:443/bg/a/view/koshmar-belija-gubi-stivyn-za-pone-tri-macha-141774", "text": "Пореден удар понесе треньорът на Ботев Николай Киров в дните преди градското дерби с Локомотив. Вчерашният преглед с ядрено-магнитен резонанс показа, че Стивън Петков има частично разкъсана връзка на глезена. Нападателят получи травмата в края на мача с Берое. Веднага след Битката за Тракия той успокои, че е добре, но впоследствие се оказа, че състоянието му е по-сериозно. Стивън от вчера е с гипсов ботуш и ще пропусне следващите поне три мача на „жълто-черните“. На практика той бе единственият чист нападател в състава на Белия, защото Диого Кампос също е с травма. Бразилецът тренира отделно от основната група и едва днес ще бъде тестван, за да се види дали ще може да играе срещу Локо. При това положение фаворит да води атаката в дербито е Васил Шопов. Плевенчанинът бе тестват като номер 9 в някой от летните контроли и показа, че може да се справи. Другата опция е Густаво Афонсо. Треньорът на Ботев едва ли ще рискува с някой от талантливите младоци, които се подготвят с мъжкия тим, защото те все още нямат необходимия опит за подобни горещи битки.", "date": "2018.08.16", "title": "Кошмар! Белия губи Стивън за поне три мача"}
{"url": "https://www.monitor.bg:443/bg/a/view/i-zidan-svalja-shapka-na-legendarnija-baka-141773", "text": "Шефовете на Зрински Мостар шокираха всички, като смениха треньора Анте Мише часове преди реванша с Лудогорец. Замени го Блаж Слишкович. А кой всъщност е той? Когато легенда на световния футбол като Зинедин Зидан каже, че се е учил от даден играч, той наистина би трябвало да е голяма фигура. Именно такъв за югославския футбол е Слишкович, който днес излиза срещу българския шампион в четвъртия си дебют начело на „благородниците“. Слишкович е посочен от именития французин като един от любимите играчи в неговото детство. И има за какво – като футболист халфът е истински поет, който с лекота може да навърже цялата противникова отбрана, да стреля неспасяемо от пряк свободен удар и дори да бележи директно от корнер. Кариерата на Слишкович започва в родния му Мостар, а прякорът „Бака“ е даден от по-малкия му брат, който просто не е могъл да произнесе неговото първо име – Блаж. Кариерата на младока започва във Вележ, което е закономерно, тъй като баща му Владо също е бил част от „родените“ (б.р. прякора на Вележ). С всеки следващ мач Бака се утвърждава като една от най-големите надежди на югославския футбол, но на пътя му се изпречват два непреодолими проблема – нощният живот и контузиите. Обикновено безпомощните защитници прибягват до непозволени ходове, за да спрат мостарската фурия, поради което той пропуска множество мачове поради травми. Именно тази е и причината да не бъде взет в състава на Югославия за Мондиал'82, когато по мнението на всички е във формата на живота си. Година по-рано той е преминал от Вележ в Хайдук, въпреки очевидното неудоволствие на феновете от родния му град, които и до ден днешен не могат да му го простят. Преминаването на „Полюд“ бележи един устойчив тренд в кариерата на Бака – неговите по-нататъшни отбори почти без изключение са разположени на море, а на фона на морските вълни Слишкович винаги намира верни приятели за по чашка и достатъчно благоразположени дами. През 1980 година той се жени за Светлана „Цеца“ Китич, считана за най-добрата хандбалистка в света, а сватбата им става светското събитие на годината в Югославия. Скоро обаче семейния живот се превръща в истински кошмар за именитата спортистка, която ще има още 3 последващи брака. Те обаче не могат да се сравняват с домашното насилие, което Бака прилага над нея, като по нейни признания се е случвало тя да бяга през прозореца, за да се спаси от гнева му. Конфликтният му характер много често е вкарвал Слишкович в разпра с треньори, съотборници и фенове, което не се отразява добре на цялостното му развитие в комбинация с постепенно амортизиращото се под влиянието на бурния му живот тяло. „Нито един от моите играчи не може да ме излъже когато е нарушил режима, тъй като всички номера, които прилагат, аз съм ги правил още преди те да се родят“, казва Бака. За невероятните му качества говори факта, че през 1985 година е обявен за играч на годината в Югославия, а въпреки че има само 5 сезона в Хайдук е избран в идеалния отбор на „билите“ за всички времена. Като треньор най-големият успех е титлата на Хърватска именно с гранда от Сплит през 2005 г., която може да се счита за негова заслуга, въпреки че е сменен 8 кръга преди края на Игор Щимац, получил златния медал. В същото време той изпълнява функциите на селекционер на Босна и Херцеговина, с който е близо до класиране на Мондиал 2006, но „змейовете“ остават зад Сърбия и Черна гора и Испания. По време на втория си престой в Зрински Бака събира очите на местната федерация, след като по време на шампионатен мач изважда тима си от терена, недоволен от съдийството, в резултат на което е глобен с рекордните 2500 марки. Всяка една пресконференция на легендата се превръща в истински спектакъл, тъй като той просто няма косми по езика, ако трябва да използваме хърватския израз за човек, който не подбира какво говори", "date": "2018.08.16", "title": "И Зидан сваля шапка на легендарния Бака"}
{"url": "https://www.monitor.bg:443/bg/a/view/despodov-e-kluchyt-kym-chudoto-141775", "text": "И докато интересът и еуфорията към нов играч като Мауридес са напълно основателни, то един друг играч – Кирил Десподов, е ключът към постигане на чудото в Копенхаген. 21-годишната стрела от Кресна е най-опасният играч на ЦСКА - футболистът, върху който ще се стоварят очакванията да разцепи концентрираната отбрана на домакините. Десподов има умението да се появява в заплетените моменти и да поставя на колене силните съперници. Той е и единственият актуален български футболист, който играе на фланга, но не само асистира, а и бележи достатъчно често. Както се вижда от статистиката по-долу, на 21 години Десподов има 23 гола на високо ниво и бележи по веднъж на 5 мача, като трябва да отчетем и фактът, че в повечето срещи от началото на кариерата е резерва и влиза за малко. Освен това роденото на 11 ноември 1996 година крило има умението да влиза в синхрон с различни нападатели. Той си взаимодействаше от една страна с раздвижения и техничен Каранга, а сега се допълва идеално с тежък нападател като Мауридес, владеещ техниката на последния удар. За престоя си на „Армията“ Десподов има освен споменатите 63 срещи и 17 гола, и впечатляващите 19 асистенции. Кирил притежава и типичната безпардонност на големите играчи, които нямат респект към никого и не се впечатляват от класата съперника. Това, което го имаше навремето Стоичков, а после и Мартин Петров. Въпреки че още е толкова млад, Десподов вече се специализира в елиминирането на силни съперници. В четвъртфинала за Купата на 8 декември 2014 година, като играч на Литекс, той изхвърли Левски с двата си гола в продълженията, а миналата година на същия етап наказа и Лудогорец пак след края на редовното време. В добавка към това Десподов има и два гола срещу „сините“ за първенство, както и един на „орлите“. Защо да не е дошъл моментът за нов скалп на пояса на Десподов?", "date": "2018.08.16", "title": "Десподов е ключът към чудото"}
{"url": "https://www.monitor.bg:443/bg/a/view/fandykova-proverjava-nova-detska-gradina-v-mladost-141747", "text": "Кметът на София ще провери днес строителството на нова детска градина в квартал „Младост“. Новата забачка ще носи името \"Сърничка\" и ще бъде за 10 групи. Сградата се намира на ул.“Детска мечта“ № 20. През юли общината започна ремонт на 48 сгради на училища и детски градини. 26 обекта в районите „Красна поляна“, „Надежда“, „Връбница“, „Илинден“ и „Средец“, се реконструират с евросредства, а ремонтите ще продължат до 2020 година. Общата сума на проекта е 63,6 млн. лева, от които безвъзмездната помощ е 58 млн. лв., а 5,6 млн. лв. ще бъдат от бюджета на Столичната община. В останалите 22 сгради на територията на 15 района ще се извършват само летните ремонти и ще приключат до началото на учебната година. За първия звънец с нов облик ще се сдобият 13 детски градини и 9 училища, за което общината е отделила от бюджета си 2,5 млн. лв.", "date": "2018.08.16", "title": "Фандъкова проверява нова детска градина в „Младост“"}
