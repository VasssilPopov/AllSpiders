{"url": "http://www.monitor.bg/a/view/38169-%D0%90%D1%85%D0%BC%D0%B5%D0%B4-%D0%94%D0%BE%D0%B3%D0%B0%D0%BD/", "text": "\n                    Липсата на готовност от опозиционните партии за управление при евентуален успешен вот на недоверие срещу кабинета и включването на Обединените патриоти в управляващата коалиция бяха двата основни момента във вътрешно-политически план, които почетният лидер на ДПС Ахмед Доган коментира в реч пред елита на партията по време на предпразнично тържество в \"Бояна\" късно тази вечер.Ето пълния текст на словото му, както е убликувано във фейсбук:Уважаеми г-н Председател,\nУважаеми дами и господа!\nЯвно предколедните форуми на основната част от политическия елит на ДПС, започва да предизвиква не само интерес, но и силно очакване. Дори определени медии и социални мрежи го приравняват с неформален визионерски форум на ДПС. В днешния вътрешно-политически и гео-политически дискурс това означава, че е налице липса на сигурност и на краткосрочна визия за развитие:\nПърво, във вътрешно-политически план предизборната парадигма за президентските и парламентарни избори-2017 година все още не е стихнала: кой-кого ще „елиминира“, „смачка“ или „ победи“ вече работи в личностно измерение и тъкмо затова излиза извън нормалните граници на изразяване с Езика на политиката;\nВторо, обективната неопределеност на външно-политическия проспект задава безпокойство и тревожност, което се равнява на „ наливане на масло в огъня“ във вътрешно-политически план.\nФормално погледнато 2017 г. не беше от най-благодатните за ДПС. Но от гледна точка на определени дейности и политики, например иновативно укрепване на партийните структури, както и изключителното активиране на външните контакти с европейските либерални партии е безпрецедентно в историята на ДПС. Налице е събуждане и активиране на общинските и областни организации на ДПС. ЦС и ЦОБ си възвърнаха реалните политически функции. ПГ на ДПС има респектиращо участие в парламентарния живот на страната.\nМоже би тук му е мястото да се отбележи, че „външният натиск“ се преобразува в усилия за помирение и обединение на всички, които са се отцепили от ДПС. Ние винаги сме били добронамерени, но и принципни. Факт е, че не сме се скарали с никого. Всеки, който реално се разкайва-да заповяда. Но ДПС си има Устав, който регламентира подобни ситуации. Външното акуширане на аналогични процеси на разделяне и обединяване не е здравословно за нашите избиратели. Въпреки това, ние сме добронамерени, дори сме длъжни да продуцираме добросъседски отношения с Република Турция и да й помогнем в диалога й с ЕС. Разбира се, според нашите скромни възможности.\nНека да хвърлим един поглед към вътрешно-политическото положение в страната.\nВсеки от нас е наясно, че всяко управление си има проблеми, унаследени от предишни правителства или създадени от актуално управляващите. Разбира се, те трябва да бъдат коригирани чрез опозиционни политики. В крайна сметка в това се състои и смисълът на политическия плурализъм във всяка демократична държава.\nГолемият проблем на правителството на Борисов е коалиционната му политика и по-конкретно\nвключването на отявлени националисти в кабинета. Дори и това не е най-големият грях, защото\nОбединените патриоти имаха шанса да покажат и докажат консолидирана социална отговорност към националните интереси в контестта на общоевропейските политики. Но тъкмо такава значима цел не се постига с Езика на омразата и агресията, с Език, който възпроизвежда разделение и противопоставяне!\nВ началото е Словото, после идва Делото. Словото на патриотизма обединява и управлява. Езикът на омразата и агресията разделят и противопоставят обществото и нацията. Поставят се под въпрос сигурността и стабилността на Държавата.\nТова не е въпрос за свободата на словото, не е проблем дори за достойнството на политическия елит на страната. Това е въпрос за съществуването на демокрацията в България.\nСтраната е изправена пред много сериозно предизвикателство. Председателството на ЕС. България ще бъде във фокуса на важни събития и мероприятия. И въпрос на обща политическа и социална отговорност е да комуникираме на нормален европейски политически Език.\nОт особена важност е коригиращата функция на медиите. Уважаеми колеги, представители на четвъртата власт, покажете какво можете. Дайте вашият позитивен дял в общата отговорност за стабилността на България! После си дискутирайте темата за връзката на свободата и отговорността на Словото.\nНе е по–маловажен и въпросът за вота на недоверие към правителството в началото на\nпредседателството на ЕС. Доколкото разбирам този вот на недоверие няма за цел да свали\nправителството, а само да го коригира и насърчи към позитивни дела. Добре, този акт може да се изтълкува и като рутинна демократична процедура. Но ако вотът на недоверие мине, какво правим? Има ли партия, която е готова да управлява страната след евентуални предсрочни избори? Моята преценка е, че няма такава политическа сила от опозицията, която може да поеме отговорността за управление на страната към днешна дата.\nТогава какво правим?\nАко целта е „стани да седна“, не си заслужава усилието да подложим на изпитание общия ни дом. Защото, първо, че тотално ще се изпортим, може някак да се преглътне. По-важното е друго: това правителство няма да има по-дълъг живот от няколко месеца. И отново влизаме в опасната спирала на предсрочни избори само и само да си намерим място в централната властова система на държавата.\nЗатова дълг на гражданското общество и на всички политически сили е да гарантират сигурността и стабилността на държавата.\nУважаеми колеги, съмишленици и приятели, границата между подчертаването на особената важност на даден проблем и неволното му преекспониране виси на косъм над главите на политици и анализатори.\nАко в случая и при мен се е получило така, моля за предколедна прошка.\nБъдете живи и здрави, пожелавам ви спокойствие и увереност в утрешния ден!\n\n\n                    ", "date": "2017.12.21", "title": "Ахмед Доган: Опозицията не е готова за успешен вот"}
{"url": "http://www.monitor.bg/a/view/29258-%D0%93%D0%BB%D0%BE%D0%B1%D0%B8-%D0%B4%D0%BE-1500-%D0%BB%D0%B5%D0%B2%D0%B0-%D0%B7%D0%B0-%D0%BD%D0%B5%D1%83%D0%BA%D1%80%D0%B5%D0%BF%D0%B5%D0%BD-%D1%82%D0%BE%D0%B2%D0%B0%D1%80-%D0%B2%D1%8A%D1%80%D1%85%D1%83-%D0%BA%D0%BE%D0%BB%D0%B0%D1%82%D0%B0/", "text": "Санкции и за превъртане на километража\n                    Глоби между 500 до 1500 лева за всеки неукрепен товар. Това гласуваха депутатите при гласуването на второ четене на поредните промени в Закона за движение по пътищата. От БСП възразиха, че така под ударите на закона попадат не само камионите, но всички шофьори, включително и ако не са укрепили ските си. На свой ред главният секретар на Агенцията „Автомобилна администрация” Дамян Войновски обясни, че става дума обемни товари, които не са обезопасени правилно. Той поясни, че има случаи, когато върху колите се слагат различни товари чрез въжета. По думите му това трябва да става чрез специални ремъци или багажници. Именно затова ще бъдат изготвени и наредби, в които да се посочи кои товари как да се обезопасяват. Скоро наредбите ще бъдат пуснати за обществено обсъждане. Така 500 лева ще е глобата при  незначителна неизправност.Тя скача на 1000 лева при значителни и до 1500 лева при опасни неизправности при укрепването на товара. Всички тези санкции влизат в сила от май 2018-та\n\n Глоба до 7000 лева за манипулиране на километража на колата, установена при годишния технически преглед, предвиждат още промените. Тези поправки обаче влизат в сила от юни 2018 година. 1500 лева пък ще бъде глобата за техническото лице, което не отрази правилно показанията на километража при прегледа. Целта на промените е да се подобрят изискванията към техническите прегледи и пунктовете. Затова се разширяват правомощията на „Автомобилна администрация“. За тази цел при фиктивен технически преглед на автомобил регистрацията му ще се прекратява чисто служебно, защото реално не е извършен такъв. Въвежда се и допълнителен преглед, когато е настъпила временна неизправност на колата следствие на катастрофа или пък при изменения на конструкцията. Разширява се и кръга от МПС-та, които ще подлежат на технически преглед, като се включат и най-рисковата група от участници в движението – двуколесни и триколесни превозни средства, високоскорости трактори, мотопеди и атракционни МПС-та.\n\nОблекчават се  изискванията към пунктовете по отношение на разрешителния режим. Когато изтече 5-годишния срок за валидност на разрешителното на пункта удължаването му ще става само със заявление, няма да е необходимо да се подават документите, които вече са подадени при първоначалното кандидатстване. \n                    ", "date": "2017.12.21", "title": "Глоби до 1500 лева за неукрепен товар върху колата"}
{"url": "http://www.monitor.bg/a/view/23182-%D0%9B%D0%B5%D0%BA%D0%B0%D1%80%D0%B8-%D0%BE%D1%82-%D0%A1%D0%B5%D0%BF%D1%82%D0%B5%D0%BC%D0%B2%D1%80%D0%B8-%D0%BE%D0%BA%D0%B0%D0%B7%D0%B0%D0%BB%D0%B8-%D0%BF%D0%BE%D0%BC%D0%BE%D1%89-%D0%BD%D0%B0-%D0%B1%D0%B5%D0%B6%D0%B0%D0%BD%D1%87%D0%B5-%D1%81-%D0%B1%D1%8A%D0%B1%D1%80%D0%B5%D1%87%D0%BD%D0%B0-%D0%BA%D1%80%D0%B8%D0%B7%D0%B0/", "text": "\n                    Лекари от Медицинския център в Септември са оказали помощ на дете от Сирия, открито във вагон на товарен влак на местната жп гара, което било с бъбречна криза и трябвало да се лекува. Това споделиха бели престилки от бившата градска поликлиника в железничарското градче. Нашите доктори установили здравословния проблем при направените профилактични прегледи на бежанците, намерени в пломбиран вагон във вторник през нощта. Както вече съобщихме, 28 нелегални мигранти, сред които и деца на възраст от 1 до 17 години и жени от Сирия, бяха намерени във вагона от полицейски служител. Той обхождал района на гарата, когато чул човешки говор от един от вагоните и повикал колеги от местното Районно управление на МВР в Септември. Когато родните полицаи пристигнали на място те открили във вагона чужденците , които били без документи.  Нелегалните пришълци били подложени на медицински прегледи преди да бъдат отвозени към бежанския център в град Любимец. Според неофициална информация вагонът към товарния влак бил с непокътнати митнически пломби и най-вероятно е влязъл у нас с човешкия товар. Композицията е изпълнявала курс от Турция за Сърбия. Тепърва ще се изяснява откъде са натоварени чужденците и дали през региона ни не минава трасе от международна схема за трафик.Разследването по случая продължава.\n\n \n                    ", "date": "2017.12.21", "title": "Лекари от Септември оказали помощ на бежанче с бъбречна криза"}
{"url": "http://www.monitor.bg/a/view/30699-%D0%91%D0%BE%D1%80%D0%B8%D1%81%D0%BE%D0%B2-%D0%9A%D0%BE%D0%B9%D1%82%D0%BE-%D0%B5-%D1%81%D1%82%D1%80%D0%B5%D0%BB%D1%8F%D0%BB-%D0%BF%D0%BE-%D0%B4%D0%B0%D0%BD%D1%8A%D1%87%D0%BD%D0%B8%D1%8F-%D0%B5-%D1%81%D1%82%D1%80%D0%B5%D0%BB%D1%8F%D0%BB-%D0%BF%D0%BE-%D0%B4%D1%8A%D1%80%D0%B6%D0%B0%D0%B2%D0%B0%D1%82%D0%B0/", "text": "\n                    Премиерът Бойко Борисов проговори за простреляния в понеделник данъчен шеф Иво Стаменов. Това стана по време на срещата на министър-председателя с представители на НАП.\n„Първо, да благодаря на главния прокурор, че е тук, на началника на следствието Сарафов и на колегите от МВР. Имахме една оперативка за ответни действия. Мисля че имаме много ясен план. Но първо ще ви благодаря за отличната работа през годината, за това, че благодарение на вашия труд, като пчелички, приходните агенции – и двете, са с близо милиард повече приходи. Благодарение на вас, защото от нас е волята, а от вас е работата, заедно с колегите от МВР и, разбира се, с абсолютната подкрепа на главния прокурор – най-видимият резултат е повечето пари в бюджета, благодарение на който може да се дават и давахме и повече пенсии, увеличение на заплатите и на учители, и на полицаи и на военни и т. н. Не случайно изчаках няколко дни, защото исках да съм абсолютно сигурен, заедно с колегите, че това е един действително много добър служител – принципен и честен, че няма личен мотив. Така че, ответните реакции на държавата, защото, когато стрелят по данъчен, стрелят по самата държава, и ако ги оставим безнаказани, утре ще посегнат и на друг, а ние искаме с колегите от МВР и от прокуратурата да ви създадем максималния комфорт да си вършите работата, защото вие я вършите в полза на цялото общество, на всеки един човек:, каза Борисов. Той се закани, че няма да остави поръчителите и изпълнителите безнаказани.\n„Така хората ще ни вярват повече, така ще разберат че това, което правим, е принципно, правилно и безкомпромисно. И рано или късно, правилата ще се спазват. Така че, много приказки не е нужно да се казват. Сега колегите от МВР и с ваша подкрепа и помощ имат делата да свършат. Имаме план, имаме утвърден от прокурорите план, имаме насоки, имаме, дето се вика, достатъчно, за да им го върнем така, както заслужават. И това ще бъде сторено, може да бъдете сигурни, да ходите на работа на спокойни“, категоричен беше премиерът.\nДумите му бяха потвърдени и от главния прокурор, който се закани, че държавата ще отговори твърди и в рамките на следващите дни. Тази заявка дадоха и министрите на вътрешните работи и на финансите Валентин Радев и Владислав Горанов след извънредната среща при премиера.\nМинистър Радев изрази своята решителност да се направи всичко възможно за намирането на извършителя и на поръчителя на това престъпление. От своя страна Владислав Горанов съобщи, че състоянието на простреляния, който е настанен във ВМА, се развива в положителна посока.\n„Опитът за убийство на Иво Стаменов не е свързан с личния му живот, а със съвестното изпълнение на служебните му задължения“, посочи главният прокурор Сотир Цацаров.\n„За първи път от много време има посегателство, което е изключително нагло, изключително демонстративно и на което трябва да се отговори изключително твърдо от държавата“, заяви главният прокурор Сотир Цацаров.\n„Това е изстрел срещу държавността и от МВР сме решени с цялата строгост на закона да стигнем до края. Да намерим не само извършителя, и поръчалия това посегателство“, допълни Радев.\nКонкретните действия, които ще предприеме държавата в отговор на това посегателство, бяха обобщени от финансовия министър Владислав Горанов.\n„Отговорите на всички въпроси, които имате, ще ги видите в действия в следващите няколко дни“, каза Горанов.\nШефът на „Фискален контрол“ към НАП беше прострелян в понеделник в джипа си в центъра на София.\n\n \n                    ", "date": "2017.12.21", "title": "Борисов: Който е стрелял по данъчния, е стрелял по държавата"}
{"url": "http://www.monitor.bg/a/view/20420-%D0%9D%D0%B5%D0%BC%D1%81%D0%BA%D0%B8-%D1%82%D1%83%D1%80%D0%BE%D0%BF%D0%B5%D1%80%D0%B0%D1%82%D0%BE%D1%80%D0%B8-%D0%B2%D0%BE%D0%B4%D1%8F%D1%82-%D1%82%D1%83%D1%80%D0%B8%D1%81%D1%82%D0%B8-%D0%B2-%D1%82%D0%B5%D1%81%D0%BD%D0%BE%D0%BB%D0%B8%D0%BD%D0%B5%D0%B9%D0%BA%D0%B0%D1%82%D0%B0-%D0%A1%D0%B5%D0%BF%D1%82%D0%B5%D0%BC%D0%B2%D1%80%D0%B8%D0%94%D0%BE%D0%B1%D1%80%D0%B8%D0%BD%D0%B8%D1%89%D0%B5/", "text": "\n                    Немски туроператорски фирми са включили нашата теснолинейка Септември-Добринище в рекламните си каталози и се очаква първите групи туристи да гостуват в пазарджишки регион в  началото на февруари. Тогава чуждестранните туристи ще се повозят на атрактивното влакче, което прекосява Рила, Пирин и Родопите и преминава през изключително живописни жп гари, една от които е Цепина. В една от офертите – на Tanago, която е фирма, рекламираща и организираща пътуването с влакове на територията на Европа и Азия, е посочено, че това е последен шанс хората да се повозят на композиция, теглена от парен локомотив. Пътуването е планирано за периода от 18 до 21 февруари идната година.Според офертите, публикувани на сайта на Tanago, теснолинейка подобна на нашата, има в Австрия и в Китай. За разлика от българската, онези все още теглят и товарни вагони.Другата фирма- IGE вече е разпространила новината, че от 17 декември с влак „Родопи“ всяка сутрин пътува вагон-бюфет, който бе възстановен по идея на дипломирания вече икономист Кристиан Ваклинов. От тази фирма планират да доведат гости в страната ни на 10 февруари. Малкото влакче отдавна е в каталозите на български туроператори, които го предлагат като атракция на гостите на своите хотели във Велинград и „Белмекен“. \n                    ", "date": "2017.12.21", "title": "Немски туроператори водят туристи в теснолинейката Септември-Добринище"}
{"url": "http://www.monitor.bg/a/view/69728-%D0%9C%D0%B8%D1%8F%D1%82-%D0%A1%D0%BE%D1%84%D0%B8%D1%8F-%D0%BF%D0%BE%D1%87%D0%B5%D1%81%D1%82%D0%BE-%D0%B4%D0%BE%D0%B3%D0%BE%D0%B4%D0%B8%D0%BD%D0%B0/", "text": "\n                    Улиците в София ще се мият по-често догодина и няма да бъде променяна такса смет. Това стана ясно след като Столичния общински съвет прие план за чистотата на София. Причините за по-честото миене на улиците са свързани с предстоящото българско председателството на Съвета на ЕС и мерките на общината за справяне с мръсния въздух в града. Разходите на столицата за почистване, събиране и третиране на отпадъците през 2018 г. ще бъдат близо 184 млн. лв., което с 11 млн. лв повече от тази година. „Основното увеличение е в дейностите, свързани с лятното почистване. Увеличаването на средствата и броя на кратностите за почистване чрез измиване на улиците е мярка, свързана както с грижа за чистотата на въздуха, така и имаща отношение във връзка със създаване на по-приветливо състояние на града. 4 пъти годишно миене на улиците с автоцистерна и 10 пъти с т.нар. дюзи“, обясни шефката на екологичната комисия към СОС Лорита Радева.\n\nОт своя страна зам.-кмета Йоана Христова допълни, че лятното почистване не включва само миене, а и метене. „Включва почистване от наноси на уличните платна, метенето и миенето на подлезите, на тротоарите“, обясни Христова. От опозицията обявиха, че главно ще се чисти около НДК, защото там ще се провеждат срещите с европейските гости и не подкрепиха доклада.\n\n25,2 млн. лв ще отидат за третиране на битови отпадъци - основно в завода за боклука и инсталацията за компостиране. В тази сума се включват и таксите за депониране, които общината плаща на регионалните екоинспекции. 4,5 млн. лв. са заложени в за събиране и транспортиране на едрогабаритни отпадъци като стари мебели.\n                    ", "date": "2017.12.21", "title": "Мият София по-често догодина"}
{"url": "http://www.monitor.bg/a/view/12329-%D0%A8%D0%B5%D1%81%D1%82-%D0%BA%D0%B2%D0%B0%D1%80%D1%82%D0%B0%D0%BB%D0%B0-%D0%B1%D0%B5%D0%B7-%D0%BF%D0%B0%D1%80%D0%BD%D0%BE-%D0%B8-%D1%82%D0%BE%D0%BF%D0%BB%D0%B0-%D0%B2%D0%BE%D0%B4%D0%B0-%D1%81%D0%BB%D0%B5%D0%B4-%D0%BD%D0%BE%D0%B2%D0%B0-%D0%B0%D0%B2%D0%B0%D1%80%D0%B8%D1%8F/", "text": "Аварията е на същата тръба, както и преди 10 дни\n                    Пробив на главен топлопровод остави днес отново без парно и топла вода 25 хил. домакинства в няколко столични квартала, сочи информация на столичната топлофикация. Без топлоподаване останаха 700 абонатни станции в кварталите „Красно село“, „Гоце Делчев“, „Стрелбище“ и към част от кв. „Борово“ между ул. „Ястребец“, ул. „Солун“, ул. „Борово“ и ул. „Пирински проход“.От столичното дружество информират, че с оглед да се избегнат последващи пробиви по същото трасе се налага да бъде подменен изцяло по-голям участък от авариралия топлопровод. Четири екипа на дружеството ще работят непрекъснато до възстановяване на топлоснабдяването в рамките на законово определения 48 часов срок.Пак днес от КЕВР увериха, че до края на зимата топлинната енергия няма да поскъпва . Въпреки че от Нова година ще има увеличение на цената на природния газ, то няма да се отрази на тарифите на топлофикациите, тъй като е малко и няма да се отрази съществено на разходите им, смятат от КЕВР.„Природният газ ще поскъпне с по-малко от 3% от 1 януари 2018 г., обяви председателят на Комисията за енергийно и водно регулиране (КЕВР) Иван Иванов след проведеното днес заседание, предаде БНТ. По думите му, промяната няма да се отрази на останалите цени, свързани със синьото гориво. От \"Булгаргаз\" изразиха недоволство ниското увеличение, като по техни изчисления само през първото тримесечие на годината това ще доведе загуба в компанията от 4 млн. лв. По подобен начин регулаторът процедира и през миналата година като задържа поскъпването от началото на декември и след това от началото на април синьото гориво скочи драстично с почти 30% и това донесе поскъпване на парното и топлата вода в различните градове на страната поскъпнаха от 18% във Велико Търново до над 37 на сто в Плевен. В София ценовият удар доближи 23% и сега столичани плащат плащат мегаватчас топлинна енергия по 95,98 лв.На фона на последната авария, станала на една и съща тръба от столичната топлофикация обещават качествена услуга, става ясно от представения за одобрение вчера в Столичния общински съвет (СОС) бизнес-план за догодина. В него се планира през лятото да бъдат реконструирани 20 км топлопроводи. За изпълнение на инвестиционната програма на „Топлофикация София“ ЕАД през 2018 г. са предвидени 97,5 млн. лв. Собствените средства са за обекти на стойност 87,1 млн. лв., а привлечените са грантови от Международен фонд „Козлодуй“.През 2018 г. ще продължи внедряването на софтуерната програма “Termis” (втора фаза на проекта), чрез който ще се постигне оптимизация на преноса на топлинна енергия. Termis ще получава данни в реално време от съществуващите SCADA системи, както и прогноза за климатичните условия. Това ще даде възможност за непрекъснато предвиждане на топлинния товар дори и по време на периоди с бързо променящи се или с екстремални климатични условия.\n\n\n                    ", "date": "2017.12.21", "title": "25 хил. домакинства отново без парно и топла вода"}
{"url": "http://www.monitor.bg/a/view/52704-%D0%90%D0%BC%D0%BF%D1%83%D1%82%D0%B8%D1%80%D0%B0%D1%85%D0%B0-3-%D0%BF%D1%80%D1%8A%D1%81%D1%82%D0%B0-%D0%BD%D0%B0-%D0%B4%D0%B5%D1%82%D0%B5-%D1%81%D0%BB%D0%B5%D0%B4-%D0%B8%D0%B3%D1%80%D0%B0-%D1%81-%D0%BF%D0%B8%D1%80%D0%B0%D1%82%D0%BA%D0%B8-%D0%B2%D1%82%D0%BE%D1%80%D0%BE-%D0%BF%D0%BE%D1%81%D1%82%D1%80%D0%B0%D0%B4%D0%B0%D0%BB%D0%BE-%D0%BF%D0%BE-%D0%BB%D0%B8%D1%86%D0%B5%D1%82%D0%BE/", "text": "\n                    Две момчета пострадаха тежко късно следобед вчера при игра с пиратки в Южния парк в София.\n14-годишните ученици са си играли с пиратки, които гръмнали в ръцете им. Децата са приети по спешност в \"Пирогов“ без опасност за живота. \nЕдното дете е с наранявания по лицето. На другото са пострадали ръцете, като се е наложила ампутация на три пръста. „Хората трябва да бъдат много внимателни, особено децата – трябва да са предупредени какво може да се случи”, призова доц. Людмил Симеонов от института за спешна помощ „Н.Й. Пирогов” пред бТВ по отношение на инцидентите с пиротехнически средства.\nПреди два месеца две деца хвърлиха пиратки в бургаския кв. Долно Езерово и предизвикаха пожар. Подпали се тревен участък, от който огънят се прехвърлил върху товарни автомобили, съхранявани в частен имот. \n\n\n                    ", "date": "2017.12.21", "title": "Ампутираха 3 пръста на дете след игра с пиратки, второ пострадало по лицето"}
{"url": "http://www.monitor.bg/a/view/10755-%D0%9F%D0%B5%D0%BD%D1%81%D0%B8%D0%BE%D0%BD%D0%B8%D1%80%D0%B0%D1%82-%D0%BF%D1%8A%D0%BB%D0%BD%D0%BE%D0%BB%D0%B5%D1%82%D0%BD%D0%B8%D1%82%D0%B5-%D0%B0%D0%B2%D1%82%D0%BE%D0%B1%D1%83%D1%81%D0%B8/", "text": "Малките населени места остават без превоз\n                    Старите автобуси с първа регистрация преди 2001 г. ще бъдат пенсионирани. Това ограничение ще бъде въведено след промени в наредба, в която да се заложи всички превозни средства, превозващи пътници, да са категория Евро 3.Експерти в министерството готвят промените, за да преборят инцидентите по пътищата. Предвижда се превозните средства, бусове или автобуси, които извършват обществен превоз, задължително да бъдат снабдени с колани и видеорегистратори. „Така че да има изискване за оборудване на седалките с обезопасителни колани и всички нива на безопасност на средно европейско ниво“, коментира вчера транспортният министър Ивайло Московски. Освен безопасност новите коли ще трябва да отговорят на нови еконорми и двигателите им да замърсяват по-малко.Новото изискване доведе до недоволство в бранша. „Над 80% автобусите у нас са под Евро 3“, коментира пред „Монитор“ главният секретар на Камарата на автобусните превозвачи Симеон Милушев. По думите му превозвачите между малките населени ще са най-засегнати от новите мерки за безопасност. „Превозвачите, които возят между София и другите големи градове, от години имат автобуси, които отговарят на Евро 5 и 6. Никой вече не вкарва такива превозни средства в България“, допълни той и смята, че въвеждането на такава мярка изисква гратисен период, за да има все пак автобуси, които да возят хората. От началото на годината няма регистрация на нито едно ново превозно средство с категория Евро 3, показа наша проверка в базата данни на МВР.Освен това на старите автобуси не е възможно да бъдат инсталирани колани, защото липсва нормативна уредба, която да урежда такива промени по конструкцията им. От бранша смятат, че въвеждането на мярката не е възможно за някои маршрути, като например за градския транспорт между София и Лозен. По информация на „Монитор“ в Ивайловград и околните села от всички 11 линии нито една не се изпълнява с автобус няма категория Евро 3. \n\n\n                    ", "date": "2017.12.21", "title": " Пенсионират пълнолетните автобуси"}
{"url": "http://www.monitor.bg/a/view/77168-%D0%90%D1%80%D0%B5%D1%81%D1%82%D1%83%D0%B2%D0%B0%D1%85%D0%B0-%D0%BC%D1%8A%D0%B6%D0%B0-%D0%B7%D0%B0%D0%BF%D0%BB%D0%B0%D1%88%D0%B8%D0%BB-%D1%81-%D0%B1%D0%BE%D0%BC%D0%B1%D0%B0-%D0%BB%D0%B5%D1%82%D0%B8%D1%89%D0%B5-%D0%92%D0%B0%D1%80%D0%BD%D0%B0/", "text": "\n                    Задържан е мъж, заподозрян, че е отправил заплаха за поставено взривно устройство на летището във Варна, съобщиха от пресцентъра на полицията в крайморския град. Сигналът за бомбата е подаден снощи и това е наложило евакуация на хората в терминала на аеропорта. Извършени са всички необходими проверки дали има поставено взривно устройство. По случая е образувано досъдебно производство. Изясняват се причините, накарали мъжът да отправи заплахата. Уведомена е районната прокуратура във Варна.\n                    ", "date": "2017.12.21", "title": "Арестуваха мъжа заплашил с бомба летище Варна"}
{"url": "http://www.monitor.bg/a/view/57207-%D0%9F%D1%80%D0%B5%D0%B3%D0%BE%D0%B2%D0%B0%D1%80%D1%8F%D0%BC%D0%B5-%D0%B7%D0%B0-%D0%BE%D1%89%D0%B5-%D1%82%D1%80%D0%B8-%D0%B8%D0%BD%D0%B4%D1%83%D1%81%D1%82%D1%80%D0%B8%D0%B0%D0%BB%D0%BD%D0%B8-%D0%BF%D0%B0%D1%80%D0%BA%D0%B0/", "text": "Изграждаме на онлайн платформа „Виртуален офис“ и мобилно приложение за инвеститорите   * ОПИК е от най-добре работещите оперативни програми в България, няма опасност да загубим пари по нея\n                    - Предвиждаме реализацията на дейности за подобряване качеството и количеството на услугите към инвеститори. Ще подобрим достъпността и навременността на информационните потоци, имащи отношение към вземането на инвестиционни решения.Планират се три дейности, свързани с изграждане на онлайн платформа „Виртуален офис“ и мобилно приложение за инвеститорите, организиране и провеждане на уебинари в реално време от всяка точка на света, осигуряваща аудио-, видеовръзка с висока резолюция, разработване и поддържане на интерактивната карта, което ще допринесе до обезпечаване на инвеститорите с информация за човешките ресурси у нас.Освен това за поддържане на актуална информация, насочена към инвеститорите, е предвидено извършване на периодични анализи и оценки за състоянието на средно- и високотехнологични сектори в България. Всичко това и още много други проекти сме заложили с една-единствена цел - подобряване на бизнес средата и позициониране на България като позната и предпочитана дестинация за инвестиции.- Най-важни за инвеститорите са макроикономическата и финансовата стабилност и предвидимостта на бизнес средата. България предлага инвестиционни стимули, съизмерими с тези на основните ни конкуренти в региона. Отчита се тенденция на повишаване на инвеститорския интерес, особено в производството и високотехнологичните услуги. Доказателство за това е както нарастващият брой на проектите, сертифицирани по Закона за насърчаване на инвестициите (ЗНИ), така и на заявения интерес от страна на потенциални инвеститори. До началото на декември 2017 г. по ЗНИ са сертифицирани 24 проекта за 300 млн. лв. и предвидено разкриване на близо 5000 нови работни места. Дванадесет проекта се осъществяват във високотехнологични производства и услуги.- Приватизацията като инструмент за преобразуване на държавната собственост в частна изигра своята ключова роля. Трябва да отбележим, че към настоящия момент ресурсът за раздържавяване е почти напълно изчерпан. От тази гледна точка не бихме могли да говорим за отблъскване на инвеститори, разчитащи единствено на процеса на приватизация. Ако все пак има решение определено дружество да бъде приватизирано, то винаги ще има възможност това да се случи след решение на парламента.- Съгласно индикативната годишна програма на оперативна програма „Иновации и конкурентоспособност“ през 2018 г. ще бъдат обявени процедури за над 400 млн. лв. Към днешна дата по ОПИК са изплатени над половин милиард лева, или над 20% от общия бюджет. Те вече са инвестирани в българската икономика и са достигнали до бизнеса. До момента са сключени общо 1461 договора по програмата на обща стойност 1,32 млpд. лв., голяма част от които са в процес на изпълнение. Обявените процедури от началото на програмния период са за 1,57 млрд. лв., което е около 63% от бюджета на ОПИК. Тези цифри показват, че и към днешна дата ОПИК е една от най-добре работещите оперативни програми в България и към този момент по нея няма опасност да бъдат загубени средства.Екипът на Министерството на икономиката е амбициран да създаде механизми за още по-лесно достигане до средствата от оперативната програма до бизнеса за конкретни дейности, за които анализите показват, че има нужда от подкрепа. По тази причина сме разработили две ваучерни схеми, по които средствата ще могат да се ползват по много улеснена процедура и които вярваме, че също ще доведат до стимул за малките и средните предприятия в България. Едната от тях има за цел да се улесни достъпът на малките и средните предприятия до цифрови ноу-хау и технологии, като се предоставят стимули за свързване с доставчиците на услуги в областта на информационните и комуникационните технологии. Предвижда се общият й бюджет да бъде близо 10 млн. лв., а ваучерите да са на стойност от 20 до 50 хиляди лева в зависимост от пакета дейности, които ще бъдат подкрепяни.По другата малки и средни компании ще могат да се възползват от общо близо 4 млн. лв. финансиране, за да излязат на фондовата борса. По новата схема ще може да се покриват разходи за услуги по подготовката на компаниите за емитиране на ценни книжа и първичното им предлагане на борсата на стойност до 50 хил. лв. под формата на ваучер. Целта на мярката е да се осигури още една алтернатива на класическите механизми за стимулиране на конкурентоспособността на българските предприятия чрез европейски средства, а именно вече познатите грантово финансиране и инструменти за финансов инженеринг. Чрез процедурата компаниите ще получат възможност да наберат допълнителен частен капитал на базата на реалния си потенциал за развитие, оценен от независими инвеститори, който те ще могат да използват за инвестиции в разширяване на дейността си.Работим и по оперативна програма „Инициатива за МСП“, която също се управлява от министерството и предоставя кредити на предприятията. България е третата държава в ЕС, която взе решение да се включи в хоризонталния инструмент на ЕК, Европейската инвестиционна банка и Европейския инвестиционен фонд и за по-малко от година успя да сключи споразумение с фонда. Благодарение на това към днешна дата са отпуснати кредити на обща стойност над 156 млн. евро на 9 търговски банки и 1 лизингово дружество.- - На заседанието си на 13 декември правителството даде съгласие два имота в област Кърджали, с обща площ от 94,4 дка, да бъдат апортирани в капитала на „Национална компания индустриални зони“. Решението ще позволи реализирането на проект за изграждането на индустриална зона край Кърджали. Компанията има подписани меморандуми за развитие на индустриални зони с редица общини - Варна, Бургас, Сандански, Видин, Ловеч, Дупница. С оглед разширяване на портфолиото от държавни индустриални паркове се водят разговори в тази посока с общините Горна Оряховица, Кюстендил и Търговище.Освен това в София и Перник са намерени имоти, които също може да се използват като индустриални терени. Паралелно с това се работи и по разширяване на съществуващите зони. През юли в Икономическа зона София-Божурище бяха апортирани нови терени с обща площ 115 дка. Предвид почти достигнатия капацитет на Индустриален и логистичен парк - Бургас, предстои разширяването му с общински и държавни терени, които вече са определени. Във Видин от тази година, с цел развиване на индустриалната зона, статутът на „свободна зона“ бе свален, за да е възможна продажбата на терени, а не само даването им под наем.- - Говорейки по принцип за пазарите на отбранителната ни индустрия трябва да посочим демонстрираната в последните няколко години по-активната и гъвкава маркетингова политика на дружествата, позволила разширяването на кръга както на нови потенциални купувачи, така и активизиране на сътрудничеството с традиционните партньори основно чрез доказаното качеството на произвежданата продукция и разработването и производството на нови конкурентни продукти.Когато обсъждаме новите пазари, бих добавил, че в тази категория трябва да отбележим и продажбите на нови изделия като средства за индивидуална защита, оптически прибори и уреди за визуализация, полуфабрикати, специални акумулаторни батерии на традиционните пазари. Не на последно място трябва да отбележим, че България се придържа стриктно към наложените ограничения и забрани от Съвета за сигурност на ООН и ЕС спрямо държави и организации, по отношение на износа на продукти, свързани с отбраната.- Считано от началото на 2016 г., със създаването на Главна дирекция „Надзор на язовирните стени и съоръженията към тях“ към Държавната агенция за метрологичен и технически надзор бяха вменени контролни функции на агенцията по отношение на изправно техническо състояние и осигуряване на безопасната експлоатация на водните съоръжения. От тогава до настоящия момент инспекторите на ДАМТН са извършили над 9300 проверки на язовири в цялата страна. За нарушение са съставени и връчени 441 акта и са издадени 234 наказателни постановления. Като цяло се отчита подобрение в състоянието на водоемите на територията на страната, но е важно да се насочи повече вниманието на собствениците към тях.Преди седмица беше учреден и Консултативен съвет към председателя на агенцията, в който участие вземат представители на общини, областни управители, академична общност, браншови организации и други. По този начин ще бъде засилено вниманието към водоемите и предприемането на координирани действия с цел ефективно сътрудничество между всички заинтересовани страни. Емил Караниколов е роден на 3 юни 1980 г. в София. Магистър по право от УНСС с допълнителна квалификация финансов мениджмънтОт 2004 до 2010 г. е юрисконсулт в дирекция „Правно и нормативно обслужване“ в Столична община, а по-късно оглавява дирекция „Административен контрол, регионално развитие и държавна собственост“ в Областна администрация-СофияОт 2010 до 2017 г. е изпълнителен директор на Агенция за приватизация и следприватизационен контрол.Назначен е за министър на икономиката на 4 май 2017 г. \n\n\n                    ", "date": "2017.12.21", "title": "Преговаряме за още три индустриални парка"}
{"url": "http://www.monitor.bg/a/view/71176-%D0%9A%D0%B0%D1%82%D0%B0%D0%BB%D1%83%D0%BD%D0%B8%D1%8F-%D0%BE%D0%BF%D1%80%D0%B5%D0%B4%D0%B5%D0%BB%D1%8F-%D0%B1%D1%8A%D0%B4%D0%B5%D1%89%D0%B5%D1%82%D0%BE-%D1%81%D0%B8/", "text": "\n                    В Каталуня днес решават дали да върнат на власт сепаратистките ръководители, изправени пред правосъдието за опит за отцепване, разтърсил както Испания, така и Европа, предаде АФП.\n\nНай-новите допитвания показват, че каталунците са все така разделени поравно между сепаратистите и привържениците на единството на Испания, чийто най-върл поддръжник - партия \"Сиудаданос\" се изкачи мълниеносно в сондажите.\n\nЗаключителните прояви от кампанията обаче показаха дълбоките разногласия между двата лагера, които ще затруднят още повече съставянето на коалиционно правителство.\n\nВъпреки несигурността (над една четвърт от избирателите още не са решили за кого да гласуват), много анализатори залагат на правителство, ръководено от сепаратистите.\n\nВодейки кампания чрез видеообръщения от Брюксел, сваленият бивш каталунски премиер Карлес Пучдемон твърдеше, че гласуването за него ще означава поражение за Мадрид. Пучдемон се обяви за единственият легитимен кандидат за управлението на областта и претендираше да препречи пътя на бившия си вицепремиер Ориол Жункерас, чиято партия \"Републиканска левица на Каталуня\" се бори да управлява за първи път след гражданската война. Обвинен, както и Пучдемон и бившите каталунски министри, в бунт, противодържавна дейност и присвояване на средства, Жункерас е в затвора. \"Защото не се крия и отговарям да действията си\", каза той пред радио \"Рак1\", недвусмислен намек за бягството на Пучдемон в Брюксел.\n\nВ противниковия лагер, 36-годишната кандидатка на партия \"Сиудаданос\" Инес Аримадас обещава на каталунците край на кампанията за независимост, която всява разделение в областта от години и накара над 3000 компании да изместят централите си другаде.\n\n\"Трябва да се събудим от този кошмар\", заяви тя, призовавайки избирателите да гласуват. \"Нещата ще се решат от шепа гласове и никой не може да си остане у дома\", каза тя.\n\nДори сепаратистите да не спечелят мнозинството от гласовете, изборният закон облагодетелства селските райони, където те доминират, а допитванията им дават надежди да получат 68 от общо 135-те места в каталунския парламент. Една такава победа би ги насърчила да преодолеят разногласията си, още повече, че автономията ще остане суспендирана, докато не бъде сформирано правителство.\n\nСамо че има голяма вероятност за блокаж и нови избори, предрича политологът Пепе Фернандес- Албертос.\n\nЗаконът предвижда свикването на нови избори да края на май, ако сегашните не излъчат правителство.\n                    ", "date": "2017.12.21", "title": "Каталуния определя бъдещето си"}
{"url": "http://www.monitor.bg/a/view/32005-%D0%92%D0%B5%D1%81%D1%82%D0%BD%D0%B8%D0%BA-%D0%9C%D0%BE%D0%BD%D0%B8%D1%82%D0%BE%D1%80-%D1%81-%D0%BD%D0%B0%D0%B3%D1%80%D0%B0%D0%B4%D0%B0-%D0%BE%D1%82-%D0%A1%D1%82%D0%BE%D0%BB%D0%B8%D1%87%D0%BD%D0%B0-%D0%B1%D0%B8%D0%B1%D0%BB%D0%B8%D0%BE%D1%82%D0%B5%D0%BA%D0%B0/", "text": "\n                    Вестник „Монитор“ бе удостоен с годишната награда на Столична библиотека в категорията „Печатни медии“ за популяризиране на ролята на библиотеката и книгите в културния живот на София. Отличието – специална грамота и графика на известния художник Христо Кърджилов, бе връчено на тържествена церемония в Американския център на пл. „Славейков“ от известната поетеса Мирела Иванова, която изтъкна усилията на всекидневника за опазването на духовността, колкото и да е трудно това днес. Сред медиите бяха отличени още информационна агенция „Фокус“, БНТ 2, БНР и др.Писателят Милен Русков бе обявен за най-търсен автор от читателите на библиотеката за 2017 г. Той получи наградата си от кмета на София Йорданка Фандъкова и с поклон отбеляза, че читателите правят един писател голям. Директорът на библиотеката Юлия Цинзова разкри, че в момента нито един екземпляр от романите на Русков „Чамкория“, „Възвишение“ и др., не е наличен по рафтовете. За големия интерес към произведенията им бяха премирани също Захари Карабашлиев, Ивинела Самуилова и Ангел Игов. Награждавайки 36-годишния Игов (романа „Кротките“), именитият поет и писател Стефан Цанев изрази задоволството си от факта, че все повече млади хора се обръщат към книгите на други млади хора, като се позова на статистиката, че над 50% от читателите на Столична библиотека са под 28 години.Ролята на читателите за живота на една книга изтъкна и мъдрият белетрист Владимир Зарев, който също е сред най-големите любимци на четящата публика. Той обясни, че всяко произведение се ражда още веднъж в съзнанието на човека, който го чете и възприема по свой, винаги различен начин.Читател на годината стана незрящата Валя Петрова. Младата жена има висше образование, работи и досега е заела над 200 книги от библиотеката, като ги сканира и чрез специална апаратура ги слуша четени на глас. За отличник сред „потребителите“ на детска литература бе провъзгласен 10-годишният Кристиян Тодоров. Момченцето се извини, че не си е подготвило реч за случая, но разказа, че винаги след разходка с родителите си обича да се отбива в библиотеката на пл. „Славейков“ и я чувства като свой втори дом. 27-годишният Даниел Делчев прие и от името на родителите си наградата за най-четящо семейство. Младият мъж, който е част от системата на МВР, пожела да опровергае известната фраза от Еклисиаста, че който трупа знания, трупа печал, и каза, че на него четенето му носи само радост. Така лауреатите на отличията опровергаха и клишето, че младите хора и полицаите не са сред най-четящите...Вече 47 000 са станали читателите на Столична библиотека през 2017 г., отчете директорът Юлия Цинзова. Близо 450 000 са книгите, които софиянци са взели в домовете си, а посещенията за четене на място са над 500 000.\n \n\n\n                    ", "date": "2017.12.21", "title": "Вестник „Монитор“ с награда от Столична библиотека"}
{"url": "http://www.monitor.bg/a/view/40555-%D0%9C%D0%B0%D1%80%D0%B0%D1%8F-%D0%9A%D0%B5%D1%80%D0%B8-%D1%81%D1%82%D0%B0%D0%BD%D0%B0-%D0%90%D0%BD%D0%B3%D0%B5%D0%BB-%D0%B7%D0%B0-%D0%B6%D0%B8%D0%B2%D0%BE%D1%82%D0%BD%D0%B8%D1%82%D0%B5/", "text": "\n                    Певицата Марая Кери получи награда „Ангел за животните“. 47-годишната красавица е отличена със специалното звание от организацията РЕТА (Хора за етично отношение към животните). Призът й бе връчен за създаването на анимацията All I Want For Christmas Is You, кръстена на един от най-големите й хитове. Лентата проследява сбъдването на мечтата за домашен любимец на малко момиченце, което среща кученце на име Джак. Кери не само е осигурила музика за филма, но е седнала на продуцентския стол за него и е участвала като разказвач. Вицепрезидентът на организацията Лиса Ланг нарече изпълнителката на Without You „герой за бездомните животни“, който окуражава семейства да осиновяват другари на четири лапи от приюти, вместо от развъдник. „Нейният празничен филм ни напомня, че грижите за животно са отговорност. Един хубав ден срещате кученце, което завинаги ще остане вашето бебе, и знаете, че си принадлежите.“, заяви Ланг.\n\n \n\n \n                    ", "date": "2017.12.21", "title": "Марая Кери стана „Ангел за животните“"}
{"url": "http://www.monitor.bg/a/view/4485-%D0%94%D1%83%D0%B1%D0%B0%D0%B9%D1%86%D0%B8-%D1%81%D0%BF%D0%B0%D1%81%D0%B8%D1%85%D0%B0-%D1%82%D1%83%D1%80%D0%BD%D0%B8%D1%80%D0%B0-%D0%B2-%D0%A1%D0%BE%D1%84%D0%B8%D1%8F/", "text": "След Коледа ясни съперниците на Гришо у дома\n                    Единственият турнир по тенис за мъже от категорията ATP 250 в България смени генералния си спонсор и името си. Надпреварата, която ще се проведе от 4 до 11 февруари 2018 г. в зала „Арена Армеец“, ще се казва „София оупън“. Това бе обявено официално днес, след като турнирът окончателно се раздели с досегашния си генерален спонсор „Гаранти Коза“. Мястото на турската строителна компания ще бъде заето от дубайската „Брандплюс“.Причината за раздялата е неплатен лиценз от страна на „Гаранти Коза“, твърди tenniskafe.com. Въпреки промените, австралийската легенда Пол Макнами остава турнирен директор.„Потвърждаваме, че събитието ще се състои в София. Ние ще го организираме на най-високо ниво с ръководството на изключително опитния и уважаван турнирен директор Пол Макнами и неговия международен утвърден екип. Турнирът разполага с финансовата подкрепа на няколко сериозни, значими и големи партньора, с които ще се гарантира успеха му“, заяви директорът на „Брандплюс“ Барат Годхинди.Това ще е последната, трета година от договора на София с дубайската компания, която държи правата за тази седмица от календара на АТР. Турнирът е награден фонд 561 345 евро, като победителят ще си тръгне с малко над 89 хиляди евра и 250 точки за световната ранглиста. Именно толкова има да защитава Григор Димитров, който спечели надпреварата през 2017 г. и още преди финалния „Мастърс“ в Лондон потвърди участие и за догодина. Първият шампион на София през 2016 г. пък бе Роберто Баутиста Агут от Испания. На 26 декември ще стане ясен и окончателният списък с подалите заявка за участие тенисисти за 2018-а.\"Радостното е, че „Брандплюс“, която държи лиценза, вярва, че бъдещето на турнира е в София. Това е показателно за намеренията й за бъдещето му. Нека се надяваме, че ще имаме още един добър турнир и че той ще остане в България\", сподели пред sportal.bg турнирният директор Пол Макнами.Преди „София оупън“ Макнами ще има ангажименти към българските тенисисти по време на турнирите в родината му Австралия. На Зеления континент освен Григор, ще се изявяват първата ни ракета при жените Виктория Томова, Сесил Каратанчева, както и младите Гергана Топалова и Адриан Андреев, намерили място в отбора от таланти на ITF.\n\n\n                    ", "date": "2017.12.21", "title": "Дубайци спасиха турнира в София"}
{"url": "http://www.monitor.bg/a/view/66862-%D0%94%D0%B8%D0%B7%D0%B0%D0%B9%D0%BD%D0%B5%D1%80-%D0%BE%D0%B1%D1%8A%D1%80%D0%BA%D0%B0-%D1%88%D0%B0%D1%85%D0%B0-%D1%81-%D0%9A%D0%B0%D0%BC%D0%B0-%D0%A1%D1%83%D1%82%D1%80%D0%B0/", "text": "Найджъл Шорт: Гросмайсторите трябва да даваме уроци по секс\n                    Невиждана вълна от критики предизвика разработеното от руски дизайнери лого за предстоящия мач за световната шахматна корона. Меко казано, пошлото изображение докара повечето световни гросмайстори до ярост и според наблюдатели надпреварата дори е поставена под въпрос.Става въпрос за 12-те партии между действащия шампион Магнус Карлсен и неизлъчения все още претендент, които трябва да се играят в Лондон от 9 до 26 ноември догодина.Всичко започна, когато от Международната шахматна федерация ФИДЕ гордо свикаха пресконференция, на която да представят официално логотипа на надпреварата, създаден от московското арт бюро „Щука”. То представлява абстрактно изображение на двама души, които държат в ръцете си шахматна дъска с 36 полета. Долните им крайници обаче са преплетени по доста странен начин, наподобяващ силно поза от Кама Сутра.„Ужас, това е официалното лого на шампионата на планетата по шахмат - написа в своя профил в Туитър гросмайстор Дейвид Смърдън. – Това е обида за древната игра, чиста порнография…”„Как може да бъде измислено подобно нещо - допълва унгарската звезда на шахмата Сюзън Полгар, първата жена, достигала до гросмайсторска титла. – Над 50 процента от хората, практикуващи шахмата, са деца. Смятате ли, че това изображение е подходящо за детската публика? Аз категорично смятам, че деца не трябва да виждат това…”Британският гросмайстор Найджъл Шорт, който отдавна е в конфликт с ФИДЕ, обяви, че с логото организацията дава прекрасна илюстрация за сексуално възпитание на подрастващите. „Хората откровено се смеят на това”, допълва Дейвид Кармалей, собственик на учебния сайт Chessable.Към критиките се присъединиха и хора, нямащи нищо общо с шахмата. Според американската поетеса Хедър Кристъл подобно изображение може да се роди единствено в главите на сестри Кардашиян.Някои от действащите гросмайстори обявиха, че няма да участват в турнир с подобно лого. И никак не се трогнаха от думите на артдиректора на „Щука” Иван Величко, че „…логото е символ на обединението, който се съчетава с девиза на ФИДЕ „Всички сме едно семейство” (Gens una sumus)”. Според него всичко тръгва от факта, че Великобритания е пуританска страна, а другаде едва ли биха обърнали внимание на изображението.\n\n\n                    ", "date": "2017.12.21", "title": "Дизайнер обърка шаха с Кама Сутра"}
{"url": "http://www.monitor.bg/a/view/34026-%D0%98%D0%B3%D1%80%D0%B0%D1%87-%D1%87%D0%B5%D1%80%D0%BF%D0%B8-%D0%B2%D0%B5%D1%80%D0%BD%D0%B8-%D1%84%D0%B5%D0%BD%D0%BE%D0%B2%D0%B5-%D1%81-%D0%B1%D0%B8%D1%80%D0%B0-%D0%B7%D0%B0-8300-%D0%BF%D0%B0%D1%83%D0%BD%D0%B4%D0%B0/", "text": "\n                    Защитникът на „Хъдърсфийлд” Матиас Йоргенсен направи невероятен жест към най-верните привърженици на отбора. Бранителят предложи да купи коледна напитка на всеки фен на отбора, който пътува за гостуването на „Саутхемптън” в събота. Така той иска да благодари за невероятната подкрепа този сезон. Жестът може да струва на датския национал повече от 8 хиляди паунда.За \"териерите\" предстои пътуване до Саутхемптън от 300 км. 27-годишният Йоргенсен, който е известен като Занка, написа в Туитър: \"Надявам се, че харесваш подаръка. Занка Коледа идва в Града!\"Във видео съобщение, той добави: \"Подкрепата ви тази седмица бе невероятна, така че ще измисля нещо специално за тези от вас, които пътуват до Саутхемптън този уикенд.\"Клубът уточни, че феновете ще получат ваучер, когато влязат на стадион \"Сейнт Мери\", а той ще може да бъде използван по време на домакинския мач на \"Боксинг Дей\" срещу „Стоук”.2596 е бройката фенове на тима, които могат да посетят мача със „Саутхемптън”, а при цена от 3,20 паунда за бира това значи, че Йоргенсен може да се раздели с 8300 паунда.\n\n\n                    ", "date": "2017.12.21", "title": "Играч черпи верни фенове с бира за 8300 паунда"}
{"url": "http://www.monitor.bg/a/view/75976-%D0%92%D0%B5%D0%B7%D0%B5%D0%BD%D0%BA%D0%BE%D0%B2-%D0%BF%D0%B0%D0%BA-%D0%B2-%D0%B8%D0%B3%D1%80%D0%B0-%D0%B7%D0%B0-%D0%91%D0%B0%D1%80%D1%81%D0%B0/", "text": "\n                    Александър Везенков се завърна в игра за „Барселона“, след като пропусна 14 мача на каталунския тим по решение на треньора Сито Алонсо. „Барса“ обаче регистрира само поредно поражение, този път с 83:90 от „Уникаха“ в 13-я кръг от Евролигата.Везенков се появи в игра минута преди края на третата част и остана на терена близо 7 мин., в които се отличи с 2 точки и 1 борба, пропусна веднъж от тройката и направи едно лично нарушение.След поражението старши треньорът на „Барселона“ Сито Алонсо бе изпратен с традиционните за Испания бели кърпички, с които феновете искат оставката на наставника. Двубоят се игра и под загрижените погледи на шефовете в „Барса“ Игнасио Родригес и Албер Солер.В същото младият талант от школата на „Реал“ (М) Константин Костадинов наниза 22 точки за победата на националния ни отбор за момчета (до 15 г.) в последния мач от Балканските игри в Букурещ. Нашите надиграха Унгария с 68:52. Българите приключиха надпреварата на трето място, като записаха две поражения и една победа. \n\n\n                    ", "date": "2017.12.21", "title": "Везенков пак в игра за „Барса“"}
{"url": "http://www.monitor.bg/a/view/59209-%D0%9B%D0%B5%D0%B2%D1%81%D0%BA%D0%B8-%D0%B0%D1%83%D1%82-%D0%BE%D1%82-%D0%A7%D0%B0%D0%BB%D1%8A%D0%BD%D0%B4%D0%B6-%D0%BA%D1%8A%D0%BF-%D1%81%D0%BB%D0%B5%D0%B4-%D0%B7%D0%BB%D0%B0%D1%82%D0%B5%D0%BD-%D0%B3%D0%B5%D0%B9%D0%BC/", "text": "Боян Йорданов класира \"Фойникос\" за 1/8-финалите\n                    Мъжкият волейболен тим на \"Левски\" приключи участието си в европейския клубен турнир \"Чалъндж къп\". Играчите на треньора и клубен президент Владимир Николов отстъпиха като гости на холандския \"Орион\" (Дутинхем) с 0:3 (-15, -20, -21) в реванша от 1/6-финалите. След победата на \"сините\" с 3:1 в София този резултат доведе до \"златен гейм\", който\"Орион\" взе с 15:11 т. Така \"Левски\" напусна турнира след 3 победи и една загуба. Холандският тим продължава срещу руския \"Газпром Югра\", отстранил \"Пензюгьор\" (Унг).При гостуването в Дутенхем за \"Левски\" най-резултатни с по 15 точки бяха Смилен Мляков (2 блока, 1 ас) и новото руско попълнение Евгений Баннов (3 блока, 2 аса), а 9 (3 блока, 2 аса) направи Теодор Богданов.\"Фойникос\" (Гър) пък се класира за 1/8-финалите на същия турнир след победа в Пирея над норвежкия \"Викинг\" (Берген) с 3:2 (15, -18, 14, -17, 12). Боян Йорданов изигра поредния си много силен мач и беше най-резултатен с 21 точки (6 аса, 63% ефективност в атака) за победителите. Чехът Карел Линц добави 14 (3 блока, 2 аса). За тима от Берген с 21 завърши Ветле Хиланд. \"Олимпиакос\", който би с 3:0 в първия мач, играе срещу победителя от срещата между българския \"Монтана\" и \"Апоел\" (Изр, Кфар Шаба).Алекс Грозданов заби 13 т. (3 аса, 4 блока) при победата на своя \"Калцедония\" (Ит) над \"Рибница\" (Сър) с 3:1 (16, 21, -23, 12) в реванша от 1/6-финалите за Купата на CEV. Италианският тим продължава на 1/8-финала срещу \"Дукла\" (Чех), отстранил шампиона ни \"Нефтохимик 2010\".\n\n\n                    ", "date": "2017.12.21", "title": "\"Левски\" аут от \"Чалъндж къп\" след \"златен гейм\""}
{"url": "http://www.monitor.bg/a/view/53016-%D0%A1%D0%BB%D0%B0%D0%B1%D0%B0%D1%86%D0%B8-%D0%B5%D0%BB%D0%B8%D0%BC%D0%B8%D0%BD%D0%B8%D1%80%D0%B0%D1%85%D0%B0-%D0%9C%D0%B0%D0%BD%D1%87%D0%B5%D1%81%D1%82%D1%8A%D1%80-%D0%AE%D0%BD/", "text": "“Челси“ срещу „Арсенал“ на полуфинал за Купата на Лигата\n                    Втородивизионният “Бристол Сити” изненадващо отстрани четвърти пореден отбор от Висшата лига и се класира за полуфиналите в Купата на Лигата. Този път тимът се справи с миналогодишния победител “Манчестър Юнайтед”. Третият в Чемпиъншип спечели драматично с 2:1 след гол на Кори Смит в 93-ата минута.След двубоя мениджърът на “Манчестър Юн“ Жозе Моуриньо трудно преглътна унижението. Според португалеца футболистите му не са заслужавали да загубят този мач, но все пак определи сензацията като красив ден за футбола. „Съперникът извади късмет - видимо ядосан бе Моуриньо. - Те отбелязаха в момент, в който никой не очакваше подобно нещо. Това се случи точно, когато ние бяхме по-добрият тим на терена. На два пъти ударихме греди. Имахме достатъчно сила в краката дори и за продължения, но съперникът отбеляза в момент, когато нямаше как да реагираме след това. Това е голям ден за “Бристол Сити”. По-малките отбори винаги искат да се докажат срещу по-големите. Затова говорих, говорих, говорих на моите играчи, но въпреки това понякога става така, че футболистите от по-малкия отбор са по-мотивирани и излизат с повече желание на терена. Те се представиха брилянтно и изиграха мача на живота си. Това е красив ден за футбола, когато отборът от по-ниската дивизия печели”, допълни Специалния.Жребият за полуфиналите пък отреди лондонско дерби, като един срещу друг ще се изправят „Арсенал“ и „Челси“. В другата двойка сензацията „Бристол“ ще има тежката задача да се изправи срещу „Манчестър Сити“. Отборът на Гуардиола отстрани „Лестър“ след дузпи, а „артилеристите“ елиминираха „Уест Хем“ с 1:0. Полуфиналите се играят на разменено гостуване, а не са само в една среща. Все още не са ясни точните дати, но мачовете ще са във втората седмица на януари.\n\n\n                    ", "date": "2017.12.21", "title": "Слабаци елиминираха „Манчестър Юн“"}
{"url": "http://www.monitor.bg/a/view/61106-%D0%9C%D0%B5%D0%BA%D1%81%D0%B8%D0%BA%D0%B0%D0%BD%D1%86%D0%B8-%D0%BD%D0%B0%D1%82%D0%B8%D1%81%D0%BA%D0%B0%D1%82-%D0%9B%D1%83%D0%B4%D0%BE%D0%B3%D0%BE%D1%80%D0%B5%D1%86-%D0%B7%D0%B0-%D0%9A%D0%B5%D1%88%D0%B5%D1%80%D1%83/", "text": "\n                    И мексиканци се наредиха на опашката за голмайстора на „Лудогорец“ Клаудиу Кешеру. Румънският национал може изненадващо да премине в базирания в Канкун клуб „Атланте“, съобщава FoxSports. Президентът на мексиканския тим Хосе Габриел Лавин изглежда наистина заинтригуван от румънския нападател, чийто договор с \"орлите\" изтича идното лято. Босът на \"железните жребци\" иска сериозно да подсили редиците на „Атланте“ преди началото на новото първенство през следващата година. Припомняме, че според информациите Кешеру може да поеме и към калчото, където интерес към услугите му проявява „Фиорентина“. Самият играч публично заяви желанието си да напусне тима, защото не получава достатъчно шансове за изява. По-късно той проведе разговор с Димитър Димитров-Херо и ръководството, след който се съгласи да бъде продаден през зимната пауза, за да не си тръгне без трансферна сума след края на сезона.\n\n\n                    ", "date": "2017.12.21", "title": "Мексиканци натискат „Лудогорец“ за Кешеру"}
{"url": "http://www.monitor.bg/a/view/15821-%D0%91%D0%BE%D1%81%D0%BE%D0%BD%D0%BE%D0%B3%D0%B8%D1%8F%D1%82-%D0%B0%D0%BD%D0%B3%D0%B5%D0%BB-%D0%BD%D0%B0-%D1%86%D0%B8%D0%B3%D1%83%D0%BB%D0%BA%D0%B0%D1%82%D0%B0-%D0%9F%D0%B0%D1%82%D1%80%D0%B8%D1%86%D0%B8%D1%8F-%D0%9A%D0%BE%D0%BF%D0%B0%D1%87%D0%B8%D0%BD%D1%81%D0%BA%D0%B0%D1%8F-%D1%81%D0%B2%D0%B8%D1%80%D0%B8-%D0%B2-%D0%B7%D0%B0%D0%BB%D0%B0-%D0%91%D1%8A%D0%BB%D0%B3%D0%B0%D1%80%D0%B8%D1%8F/", "text": "\n                    Световноизвестната цигуларка Патриция Копачинская ще свири тази вечер от 19 ч. в зала „България“ под диригентската палка на маестро Найден Тодоров. В програмата са Концерт за цигулка от австрийския композитор Арнолд Шьонберг (1874-1951) и Симфония №3 „Шотландска“ от Феликс Менделсон.\n\nПатриция Копачинская е уникално явление в съвременния музикален свят, неизменно пленяващо публика и критика със своя талант, чар и необикновено сценично присъствие. Тя е родена през 1977 г. в Молдова в семейство на музиканти, което през 1989 г. емигрира във Виена. Наричат Патриция „босоногия ангел“ - самата тя обяснява, че така чувства по-добре вибрациите на оркестъра. Определят я още като най-вълнуващия цигулар на нашето време и „музикален екстремист“ заради неповторимото звучене на нейната цигулка и сценичното въздействие, което няма аналог. Патриция няма проблем да загърби съвременните идеали за музикално изпълнение. „Хората са съсредоточени върху съвършенството и глазурата. Те искат да видят една перфектна готова торта на сцената. Аз не правя така. Аз нося съставките и забърквам тортата пред очите им“, казва Копачинская, заигравайки се с двете си големи любови – цигулката и кулинарията.\n\nРепертоарът й е изключително обширен: от барок и класика до съвременни творби. Муза на съвременните автори, Патриция Копачинская е „...красавица и виртуоз. Тя свири съвременната музика толкова органично, че звучи като класика, а класическите произведения толкова свежо, сякаш са написани току-що“. За нейната цигулка специално творят 11 от най-изтъкнатите съвременни композитори. Патриция има особено предпочитание към музиката на ХХ век и съвременните автори. Тя свири на цигулка \"Джовани Франческо Пресенда\" (1834).\n\nНосител е на награди от конкурсите \"Classica Nova\" (Хановер, 1997) и \"Шеринг\" (Мексико, 2000), \"Млад изпълнител\" на Credit Suisse Group (2002), \"Нов талант\" на Евровизия (2004), наградата на Германското радио (2006), \"Златен лък\" (Швейцария, 2011), \"Преториус\" (Саксония, 2012), наградата на Кралското филхармонично общество (2014), музикалната награда Grand Prix на Швейцария (2017). Нейните десетки записи също получават най-високи отличия - на ECHO Klassik (2009, 2013), BBC-Music-Magazine (2010), Gramophone (2013), International Classical Music Awards (2014), Prix Caecilia (Белгия, 2014).\n\nНайден Тодоров е един от най-талантливите ни съвременни музиканти, с ярки, запомнящи се интерпретации както на симфонични, така и на оперни творби. Своя диригентски дебют той прави още на 16 години, като ученик в Музикалното училище в Пловдив, където създава младежки оркестър. От 1993 г. е студент на проф. Карл Йостерайхер и на проф. Урош Лайовиц във Виенския университет за музика, като стипендиант на Ротари клуб - Виена. През 1996-1997 г. е поканен от фондацията \"Ленард Бърнстейн\", Йерусалим, на специализация в Израел и там работи с Менди Родан - диригент на Израелската филхармония. През 2013 г. се дипломира и като мениджър в областта на културата в Нов български университет.\n\nОт сезон 2004-2005 г. Найден Тодоров е постоянен гост-диригент на Софийската филхармония, с която дебютира през 2001 г., а в периода 2005-2017 г. е директор на Държавната опера в Русе. От началото на 2017 г. е директор на Софийската филхармония.\n                    ", "date": "2017.12.21", "title": "Босоногият ангел на цигулката Патриция Копачинская свири в зала „България“"}
{"url": "http://www.monitor.bg/a/view/42535-%D0%9A%D0%BB%D0%BE%D0%B8-%D0%9A%D0%B0%D1%80%D0%B4%D0%B0%D1%88%D0%B8%D1%8F%D0%BD-%D1%87%D0%B0%D0%BA%D0%B0-%D0%BC%D0%BE%D0%BC%D1%87%D0%B5/", "text": "\n                    Риалити сензацията Клои Кардашиян потвърди, че скоро ще гушне мъжка рожба. За бременността на звездата се говори от лятото, но тя отричаше новината, за да могат „да се радват в тесен кръг възможно най-дълго“. Щастливото събитие най-малката сестра на Ким Кардашиян оповести със снимка на наедрялото си коремче в Инстаграм. „Най-голямата ми мечта се сбъдна! Ще имаме бебе. Чаках и се молих, но Господ е имал план от самото начало. Знае си работата. Просто трябваше да почакам и да съм търпелива“, написа към кадъра Клои. 33-годишната красавица се обърна и към бъдещия татко – баскетболистът Тристан Томпсън. „Тристан, благодаря ти, че ме обичаш толкова. Благодаря, че се отнасяш с мен като с кралица. И най-вече ти благодаря, че ме направи майка!“, изповяда се тя в социалната мрежа. Близки до прочутия клан Кардашиян издадоха пред сп. Us, че двойката очаква момченце.Съвсем скоро звездното семейство очаква още две бебета – третото на Ким и Кание Уест, износвано от сурогатна майка и първородно момиченце от Кайли Дженър.\n\n\n                    ", "date": "2017.12.21", "title": "Клои Кардашиян чака момче"}
{"url": "http://www.monitor.bg/a/view/7993-d2-%D1%81-%D1%82%D1%80%D0%B0%D0%B4%D0%B8%D1%86%D0%B8%D0%BE%D0%BD%D0%B5%D0%BD-%D0%BA%D0%BE%D0%BB%D0%B5%D0%B4%D0%B5%D0%BD-%D1%80%D0%BE%D0%BA-%D0%BA%D0%BE%D0%BD%D1%86%D0%B5%D1%80%D1%82-%D0%BD%D0%B0-23-%D0%B4%D0%B5%D0%BA%D0%B5%D0%BC%D0%B2%D1%80%D0%B8/", "text": "На сцената щи излязат с оригиналния си барабинст Явор Александров, който официално се завръща в групата\n                    D2 ще изнесат традиционния си коледен концерт на 23 дкември, събота, в новата софийска топ локация City Stage в НДК от 21.00 ч. Вече 8 години бандата поддържа тази традиция и това е едно от любимите им събития през годината, с което музикантите отбелязват коледните и новогодишните празници.\n\nНа концерта тази година те ще обявят официално завръщането в групата на оригиналния барабанист Явор Александров (Яшо) след петгодишна раздяла.\n\nОт репертоара на D2 феновете ще чуят любимите на всички непреходни хитове, както и най-добрите песни от албумите “6” и “Феникс”.\n\nБилетите за празничния рок концерт при предварителна продажба са на цени 10 лв., а в деня на събитието, на входа на клуба – 15 лв.\n\n \n                    ", "date": "2017.12.21", "title": "D2 с традиционен коледен рок концерт на 23 декември"}
{"url": "http://www.monitor.bg/a/view/41568-%D0%A6%D0%B0%D1%80%D1%81%D0%BA%D0%B8-%D1%80%D0%BE%D0%B7%D0%B8-%D0%B8-%D1%82%D0%BE%D1%80%D1%82%D0%B0-%D0%B7%D0%B0-%D1%80%D0%BE%D0%B6%D0%B4%D0%B5%D0%BD%D0%B8%D1%8F-%D0%B4%D0%B5%D0%BD-%D0%BD%D0%B0-%D0%9C%D0%B0%D1%80%D0%B3%D0%B8-%D0%A5%D1%80%D0%B0%D0%BD%D0%BE%D0%B2%D0%B0/", "text": "\n                    Естрадната легенда Маргарита Хранова бе изненадана с торта и пищен букет от царски рози от Ники Кънчев навръх рождения си ден. Водещият на „Биг Брадър“ бе сред специалните гости на клуб „Джиндър“ в Банско, на чието откриване Марги пя завчера. Купонът, съвпаднал с 66-годишнината на звездата, бе уважен от цял куп популярни муцуни, с които Хранова делеше софра, травми и лични изповеди в последния ВИП-сезон на риалитито. Цветелин Маринов-Цуни и набедения за българския двойник на Роналдо Дани Златков бяха сред активните поддръжници на Марги пред сцената. Част от програмата бе Алфредо Торес, който вдигна градуса на настроението с кубински ритми и вдъхновен от празничната атмосфера, трудно напусна сцената. Дори се присъедини към последвалото шоу на група Big Mama Scandal.\n\nВеднага след участието си Марги Хранова замина със семейството си към любимата си спа дестинация. Навръх Нова година изпълнителката на „Устрем“ ще отпусне глас в курортното селище Огняново, а около Свети Валентин планира издаването на нов албум.\n                    ", "date": "2017.12.21", "title": "Царски рози и торта за рождения ден на Марги Хранова "}
{"url": "http://www.monitor.bg/a/view/7812-%D0%92%D0%BB%D0%B0%D0%B4%D0%B8-%D0%94%D0%B0%D0%BD%D0%B0%D0%B8%D0%BB%D0%BE%D0%B2-%D1%81%D1%82%D0%B0%D0%BD%D0%B0-%D0%BF%D1%80%D0%BE%D0%BA%D1%83%D1%80%D0%BE%D1%80%D1%81%D0%BA%D0%B8-%D0%B7%D0%B5%D1%82-%D0%B2-%D0%90%D0%BC%D0%B5%D1%80%D0%B8%D0%BA%D0%B0/", "text": "\n                    Синът на големия ни актьор Стефан Данаилов – Влади, се врече във вечна вярност на приятелката си Виктория на 9 декември. Венчавката беше в гръцка църква според православните канони в американския град Сарасота във Флорида, където младото семейство живее от години. Ламбо не успя да отиде на сватбата на единствения си наследник, защото в същия ден отбеляза своята 75-годишнина в София. За сметка на това прати писмо за Влади, както и подаръци за булката и нейните родители. Бащата на Виктория е главен прокурор на щата Джорджия, майка й също е юрист.По време на церемонията бяха спазени всички американски ритуали и Ирен заведе сина до брачния олтар. Тя подари на младото семейство покривка за легло, ръчно плетена на една кука, както и изрисувана от нея икона на Исус Христос. Двойката предостави снимка от най-светлия си ден само на сп. Love Style.    \n\n\n                    ", "date": "2017.12.21", "title": "Влади Данаилов стана прокурорски зет в Америка"}
{"url": "http://www.monitor.bg/a/view/38449-%D0%A1%D0%BA%D0%B0%D0%BB%D0%B0%D1%82%D0%B0-%D1%81%D1%82%D0%B0%D0%B2%D0%B0-%D0%B0%D0%B2%D0%B0%D1%82%D0%B0%D1%80-%D0%B2-%D0%94%D0%B6%D1%83%D0%BC%D0%B0%D0%BD%D0%B4%D0%B6%D0%B8/", "text": "Гениален в пресъздаването на 16-годишно момиче, Джак Блек е съкровището в каста на „Добре дошли в джунглата“\n                    Двадесет и две години, след като „Джуманджи“ влезе за първи път в сърцата на любителите на седмото изкуство, щурата игра, вмъкваща плейърите във виртуалната си реалност се завръща отново. „Добре дошли в джунглата“ не търси отговори на екзистенциални въпроси. Лентата, режисирана от Джейк Касдан, обаче със сигурност ще лепне усмивка на лицето ви, ако намерите време за разходка до киносалона измежду претъпканите трапези на празниците.Запознайте се със Спенсър – невротичният зубър, който по стечение на обстоятелствата попада в стаята за наказания заедно със трима свои съученици – мрънкащата, но срамежлива интелектуалка Марта, надутия спортист Антъни (Фридж), чиито мускули злополучно отстъпват на напомпаното му его, и кифлата с константно присъствие в социалните мрежи Бетани. И какво друго да правят четирима ученици, докато са задържани за лошо поведение, освен да разцъкват еволюиралата игра „Джуманджи“. Така историята от филма-пионер с участието на Робин Уилямс се преповтаря – тийнейджърите попадат в истинска джунгла, където  Бившият кечист, преквалифицирал се в комедиен актьор Дуейн Джонсън-Скалата скача в образа на аватара на броящия все още младежките си пъпки Спенсър. „Къде е останалата част от мен?“ - фундаменталният въпрос, зададен от нисичкия Кевин Харт като героя на Фридж в играта е първата стъпка към моралния катарзис на самовлюбения гимназист. Наградата за най-нелепо, но и най-гениално превъплъщение обаче отива при Джак Блек. Той се нагърбва със задачата да персъздаде драматичните писукания на 16-годишната Бетани, а резултатът със сигурност ще ви докара мускулна треска на стомаха от смях. Някъде там се мярка и бившата звезда на „Дисни“ Ник Джонас. Участието му въпреки това се свежда основно като пиар трик за тийнейджърки. „Ние сме единствените, които не са изненадани от факта, че „Джуманджи: Добре дошли в джунглата“ е добър филм. В момента, в който прочетох сценария и знаех, че в проекта са замесени Крис и ДиДжей (Дуейн Джонсън), бях сигурен, че резултатът ще бъде положителен“, коментира наскоро Блек, когото редовият зрител помни от филми като „Свалячът Хал“ и „Пътешествията на Гъливер“. Освен достойно попълнение в комедийната им биография, „Джуманджи“ служи и като основен елемент в приятелската спойка между Скалата и Харт, които отнесоха позитиви със съвместното си участие и в “Агент и ½”.\n\n\n                    ", "date": "2017.12.21", "title": "Скалата става аватар в „Джуманджи“"}
{"url": "http://www.monitor.bg/a/view/65175-%D0%92%D1%82%D0%BE%D1%80%D0%B0-%D0%B6%D0%B5%D0%BD%D0%B0-%D1%81%D1%8A%D0%B4%D0%B8-%D0%A1%D0%BB%D0%B0%D0%B9-%D0%B7%D0%B0-%D1%81%D0%B5%D0%BA%D1%81-%D1%82%D0%BE%D1%80%D0%BC%D0%BE%D0%B7/", "text": "Сталоун обвинява съпруга на „жертвата“ в опит за убийство\n                    Започна второ разследавне срещу холивудския ас Силвестър Сталоун за сексуално нападение. Това пътвордиха от полицейското управление в Санта Моника, САЩ. Обвинение срещу звездата, която промотира България като перфектна дестинация за кинопроизводство и покритието на безжичния ни интернет от снимачната площадка на хитови сериали като „Това сме ние“, е подадено миналия месец. 50-годшна актриса, чието име още не се издава, е заявила пред органите на реда, че Слай я е нападнал в офиса си през 1990 г. След края на разследването прокуратурата ще прецени дали да бъдат повдигнати обвинения, но опасенията са, че трудно ще бъдат събрани доказателства толкова години по-късно.\n\nБлизки до екранния Роки твърдят, че не става въпрос за тормоз, тъй като „обвиненият“ и „жертвата“ са имали връзка. Сталоун дори е взел актрисата със себе си в Израел за снимките на „Рамбо 3“. Той се разделил с жената, когато разбрал, че съпругът й бил против, въпреки че двамата били разделени. Именно него неувяхващия екшън герой подозира за главен виновник за хвърления в двора на дома му коктейл „Молотов“ (б. а. - самоделна запалителна бомба). Ако разследавнето установи, че обвиненията не са верни,\n\n\n\nАдвокатът на 71-годишния актьор настоява жената да бъде съдена за подаване на лъжливя информация.\n\nСлай влезе в списъка със „сексуални хищници“ на Холивуд още през ноември. През 1986 г. актьорът е извършил сексуално посегателство върху 16-годишна фенка, оповести в. Daily Mail, цитирайки друг полицейски доклад. Анонимната тийнейджърка е подала жалба срещу звездата с\n\n\n\nМомичето се оплакало още, че е получило заплахи за живота си в случай, че проговори пред някого за сексуалния контакт с двамата мъже. „Това е абсурдно и категорично е лъжа. Никой не знаеше за такава история, преди да бъде публикувана, включително и Сталоун. Властите никога не са се свързвали с него по този повод“, заяви тогава пред сп. Us Weekly говорителят на Слай.\n                    ", "date": "2017.12.21", "title": "Втора жена съди Слай за секс тормоз"}
{"url": "http://www.monitor.bg/a/view/48020-%D0%AF%D0%BD%D0%B8-%D0%BF%D0%BE%D0%BB%D1%8F-%D0%A4%D0%B5%D1%80%D0%BC%D0%B0%D1%82%D0%B0-%D0%BD%D0%B0-%D0%B3%D1%80%D1%8A%D1%86%D0%BA%D0%BE-%D0%BF%D0%B0%D1%80%D1%82%D0%B8/", "text": "\n                    Пчеларят Яни Андреев отпразнува победата си в аграрното риалити „Фермата“ на гръцко парти. Бившият училел по история, станал известен с лафа „Ох, на дяда“, пръсна част от наградата си от 100 000 лева в столичен клуб. Рижавият симпатяга се забавлява в компанията на други двама герои от шоуто - Станислав Ласкин и Николай Василев, който беше придружен от съпругата си Благовеста. Въпреки че на финала на предаването овациите на хората пред малкия екран обра влогърът Калоян, вътрешното гласуване между участниците отреди първото място за Яни, който след бойкота на кариерата си в образованието се оттегли в родното си село Козлец и отглежда 100 кошера с пчели, които се надява да достигнат 1000. Именно в стопанството той ще инвестира паричното поощрение, тъй като на него му стигат 5 лева на месец. \n\n\n                    ", "date": "2017.12.21", "title": "Яни поля „Фермата“ на гръцко парти"}
{"url": "http://www.monitor.bg/a/view/10783-last-hope-%D0%B2-%D1%82%D0%B5%D0%B6%D0%BA%D0%B0-%D0%BA%D0%B0%D1%82%D0%B0%D1%81%D1%82%D1%80%D0%BE%D1%84%D0%B0-%D0%BD%D0%B0-%D0%BF%D1%8A%D1%82-%D0%B7%D0%B0-%D0%BA%D0%BE%D0%BD%D1%86%D0%B5%D1%80%D1%82-%D0%B2-%D0%A0%D1%83%D0%BC%D1%8A%D0%BD%D0%B8%D1%8F/", "text": "Музикантите са невредими, но може и да се върнат в София\n                    Музикантите от известната българска хардкор група Last Hope се измъкнаха на косъм в тежка катастрофа на път за концерта си в Румъния тази вечер.Съдбата е предпазила нашите момчета и няма нито един ранен от тях в ужасяващия сблъсък на магистрала „Хемус“ в ранния следобед, съобщи радио „Тангра“.Александър Бояджиев – вокалист на групата, е споделил по телефона следното: „Внезапно на пътя пред нас стана катастрофа и една жена буквално излетя от джипа пред нас. Естествено, веднага спряхме, за да помогнем. Малко след това зад нашия бус спря и кола, а човекът, който излезе от нея, каза, че е лекар“, разказва Чиката. „Състоянието й не изглеждаше добро, но докато бяхме около нея се чу нечовешки трясък и видяхме автобус, който се опитваше да изпреварва в аварийната лента. Удари колата на доктора и от нея не остана нищо! Тя послужи като буфер – пред нея беше спрял нашият бус“, обяснява музикантът и продължава: „Изкрещях: Любо е вътре! За щастие се оказа, че му няма нищо!“. Сашо уточнява, че в момента Last Hope търсят начин или да се върнат в София, или да продължат към концерта си в Румъния.Китаристът Любен Хубенов, който в момента на удара е бил в буса на бандата, е качил видео във Фейсбук с думите „Всички сме добре!“. \n\n\n                    ", "date": "2017.12.21", "title": "Last Hope в тежка катастрофа на път за концерт в Румъния"}
{"url": "http://www.monitor.bg/a/view/51278-40-%D1%89%D0%B0%D1%81%D1%82%D0%BB%D0%B8%D0%B2%D1%86%D0%B8-%D1%81%D0%BB%D1%83%D1%88%D0%B0%D1%82-%D0%A2%D0%BE%D0%BD%D0%B8%D0%BA%D0%B0-%D0%94%D0%BE%D0%BC%D0%B8%D0%BD%D0%B8-%D0%B0%D0%BA%D1%83%D1%81%D1%82%D0%B8%D1%87%D0%BD%D0%BE/", "text": "\n                    Само 40 души от цялата страна ще имат шанса да чуят „Тоника Домини“ на бутиков концерт при закрити врати. Мястото на срещата е Фабрика 126, датата е 18 януари, а билети на цена от 50 лв може да намерите в мрежата на Eventim. След като изпълни вечните си хитове като „Бургаски вечери“ и „Нека да е лято“, знаменитото трио ще отговаря на въпроси и ще позира за снимка с всеки присъстващ. „Закритият акустичен концерт „Тоника Unplugged” е музикално изживяване, което е специално организирано за вас, най-верните фенове на „Тоника Домини“ – вие сте нашето вдъхновение и заслужавате специален подарък от нас!”, споделят Виолета Гюлмезова, Красимир Гюлмезов и Ева Найденова.   \n\n\n                    ", "date": "2017.12.21", "title": "40 щастливци слушат „Тоника Домини\" акустично"}
{"url": "http://www.monitor.bg/a/view/161-%D0%91%D0%B0%D0%BD%D0%B4%D0%B0%D1%82%D0%B0-%D0%BD%D0%B0-%D0%9E%D1%83%D1%88%D1%8A%D0%BD-%D0%BE%D0%B1%D0%B8%D1%80%D0%B0-%D0%90%D0%BD-%D0%A5%D0%B0%D1%82%D0%B0%D1%83%D0%B5%D0%B9/", "text": "\n                    Ан Хатауей ще се превърне в мишена на осемте дами с безпогрешен престъпен нюх в новата версия на „Бандата на Оушън“. Действието ще се развива след смъртта на обичания от поколения киномани Дани, в чийто образ обикнахме Джордж Клуни, показва първият трейлър на лентата. Холивудският ас продължава да е ангажиран с проекта като продуцент, така че не бързайте да отпишете сценария за камео присъствие и от него.\n\nНачело на бандата сега застава сестрата на Дани - Деби (в ролята влиза Сандра Бълок – б.а.). Заедно с дясната си ръка, изиграна от Кейт Бланшет, тя ще привлече на своя страна опитна джебчийка, компютърен спец и майстор на бижута. Именно бляскава огърлица на врата на Хатауей ще бъде крайната цел на Бълок и компания. Кулминацията на дирижирания от Деби обир ще се състои по време на прочутата Мет гала, удостояваща всяка ексцентрична звезда с възможността да блесне във възможно най-абсурден тоалет всяка пролет.\n\nСлед като се появи за близо 3 минути на големия екран за катастрофалния „Валериан и градът на хилядите планети“ на Бесон, попдивата Риана отново ще тества актьорския си потенциал. Сред останалите звезди, които ще видим в римейка на „Бандата на Оушън“, са Кейт Бланшет, Хелена Бонам Картър, Сара Полсън, Минди Калинг и др. С няколкосекундно присъствие се очаква да се разпише и Мат Деймън, който скочи в кожата на наивния наследник на родители крадци в оригиналната трилогия. Режисираната от Гари Рос лента ще направи дебюта си в кината през юни догодина.\n                    ", "date": "2017.12.21", "title": "„Бандата на Оушън“ обира Ан Хатауей"}
{"url": "http://www.monitor.bg/a/view/9950-%D0%9F%D0%BE%D1%80%D0%BD%D0%BE-%D1%81%D1%8A%D1%81%D0%B8%D0%BF%D0%B0-%D0%BA%D0%B0%D1%80%D0%B8%D0%B5%D1%80%D0%B0%D1%82%D0%B0-%D0%BD%D0%B0-%D0%B2%D1%82%D0%BE%D1%80%D0%B8%D1%8F-%D0%B2-%D0%BF%D1%80%D0%B0%D0%B2%D0%B8%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%BD%D0%B0-%D0%92%D0%B5%D0%BB%D0%B8%D0%BA%D0%BE%D0%B1%D1%80%D0%B8%D1%82%D0%B0%D0%BD%D0%B8%D1%8F/", "text": "\n                    Шефът на секретариата на британското правителство Деймиън Грийн – най-висшия пост след този на премиера Тереза Мей, подаде оставка по нейно искане. То беше отправено, след като разследване заключи, че Грийн е нарушил етичния кодекс за поведение на министрите, предадоха Ройтерс и ДПА.\n\nРазследването констатира, че той е дал неверни обяснения относно откритите от полицията през 2008 г. порнографски материали в компютъра в парламентарния му офис. Самият той тогава отрече обвиненията и каза, че е жертва на „политическа инсинуация”.\n\nОставката на един от най-доверените хора на Мей в кабинета, който ѝ помагаше да помири дълбоко разделената Консервативна партия, е сериозен удар за нея, отбелязва Ройтерс.\n\n61-годишният Грийн бе назначен след неубедителното представяне на торите в предсрочните парламентарни избори през юни, на които партията изгуби абсолютното си мнозинство в Камарата на общините.\n\nГрийн – стар приятел на Мей, бе свикан под знамената да стабилизира нейното лидерство и да даде отпор на нейните противници вътре в партията, които искаха тя да се оттегли.\n\n„Съжалявам, че ми бе поискана оставката от правителството заради нарушения на министерския кодекс, за което се извинявам”, посочва Грийн с писмо до Мей, поднасяйки оставката си.\n\nТой добавя, че не е свалял и не е разглеждал порнографски материали на парламентарните си компютри.\n                    ", "date": "2017.12.21", "title": "Порно посече \"дясната ръка\" на Тереза Мей"}
{"url": "http://www.monitor.bg/a/view/8927-%D0%9E%D0%B1%D0%B2%D0%B8%D0%BD%D0%B8%D1%85%D0%B0-%D0%A2%D1%80%D1%8E%D0%B4%D0%BE-%D0%B2-%D0%BD%D0%B0%D1%80%D1%83%D1%88%D0%B0%D0%B2%D0%B0%D0%BD%D0%B5-%D0%BD%D0%B0-%D0%B5%D1%82%D0%B8%D0%BA%D0%B0%D1%82%D0%B0/", "text": "\n                    Министър-председателят на Канада Джъстин Трюдо наруши етичните норми, прекарвайки отпуска си на Бахамите като гост на принц Ага Хан, лидер на исмаилите-мюсюлмани. Това заяви Мери Доусън - комисарят по въпросите за конфликта на интереси и етиката. „Когато господин Трюдо, като премиер на Канада, се е възползвал от гостоприемството на Ага Хан и е използвал неговият частен остров през март и декември 2016 година, с Ага Хан е имало официални отношения, а фондът на Ага Хан е лобирал за интересите на администрацията на Трюдо. По този начин, поканата да прекара отпуската си на острова на принца, приета от Трюдо и семейството му, може да бъде разглеждана като начин за оказване на влияние върху господин Трюдо“, категорична бе Доусън. По време на пресконференция в сряда канадският президент, призна че носи пълната отговорност за действията си и че в бъдеще ще се консултира с ведомствените органи преди частните си пътувания.\n                    ", "date": "2017.12.21", "title": "Обвиниха Трюдо в нарушаване на етиката "}
{"url": "http://www.monitor.bg/a/view/9485-%D0%A2%D1%80%D1%8A%D0%BC%D0%BF-%D1%81%D0%B5-%D0%B7%D0%B0%D0%BA%D0%B0%D0%BD%D0%B8-%D0%B4%D0%B0-%D1%81%D0%BF%D1%80%D0%B5-%D0%BF%D0%B0%D1%80%D0%B8%D1%82%D0%B5-%D0%BD%D0%B0-%D0%B2%D1%81%D0%B8%D1%87%D0%BA%D0%B8-%D0%BA%D0%BE%D0%B8%D1%82%D0%BE-%D0%BD%D0%B5-%D0%BE%D0%B4%D0%BE%D0%B1%D1%80%D1%8F%D0%B2%D0%B0%D1%82-%D1%80%D0%B5%D1%88%D0%B5%D0%BD%D0%B8%D0%B5%D1%82%D0%BE-%D0%BC%D1%83-%D0%B7%D0%B0-%D0%95%D1%80%D1%83%D1%81%D0%B0%D0%BB%D0%B8%D0%BC/", "text": "\n                    \nПрезидентът на САЩ Доналд Тръмп заплаши да спре финансовата помощ за страните, които гласуват в ООН в подкрепа на проекторезолюцията срещу решението му да признае Ерусалим за столица на Израел, съобщи Ройтерс.\n\"Те получават стотици милиони, дори милиарди долари, а ще гласуват срещу нас. Е, ние следим тези гласувания. Нека да гласуват срещу нас. Ще спестим доста пари. Не ни засяга\", заяви Тръмп пред журналисти.\nОбщото събрание на ООН е свикало за днес специална сесия по искане на арабски и мюсюлмански страни по повод предизвикалото спорове решение на САЩ.\nПостоянната представителка на САЩ в ООН Ники Хейли е разпратила вчера на дипломатите от над 180 страни в световната организация писма, в които ги предупреждава, че администрацията на Тръмп няма да остави без внимание начина, по който те ще гласуват днес, предаде АП.\n\"Ние ще приемем за сведение всеки глас по този въпрос\", посочва Хейли.\n                    ", "date": "2017.12.21", "title": "Тръмп се закани да спре парите на всички, които не одобряват решението му за Ерусалим"}
{"url": "http://www.monitor.bg/a/view/38256-%D0%A1%D0%90%D0%A9-%D0%B7%D0%B0%D0%BF%D0%BE%D1%87%D0%BD%D0%B0%D1%85%D0%B0-%D0%B4%D0%B0-%D0%B4%D0%BE%D1%81%D1%82%D0%B0%D0%B2%D1%8F%D1%82-%D0%BE%D1%80%D1%8A%D0%B6%D0%B8%D0%B5-%D0%BD%D0%B0-%D0%A3%D0%BA%D1%80%D0%B0%D0%B9%D0%BD%D0%B0/", "text": "\n                    Държавният департамент на САЩ потвърди, че е издал разрешително за търговски доставки на смъртоносни оръжия за Украйна, произведени от американски компании.\nСпоред представител на американското външнополитическо ведомство става дума за износ за Украйна на ограничено количество стрелково оръжие и леко въоръжение от американски производители – снайперски карабини Barrett M107A1 и боеприпаси за 41,5 млн. долара.\n\nТой е пояснил, че политиката на Съединените щати никога не е ограничавала такива търговски продажби.\nЦитираният източник е обърнал внимание, че страната му не е продавала пряко и не е предавала безвъзмездно отбранителни оръжия на Украйна, но е добавил: Ние не изключваме, че можем да започнем да правим това.\n                    ", "date": "2017.12.21", "title": "САЩ започнаха да доставят оръжие на Украйна"}
{"url": "http://www.monitor.bg/a/view/57949-%D0%94%D0%B6%D0%B8%D0%BF-%D0%BF%D1%80%D0%B5%D0%B3%D0%B0%D0%B7%D0%B8-%D0%BC%D0%B8%D0%BD%D1%83%D0%B2%D0%B0%D1%87%D0%B8-%D0%B2-%D0%9C%D0%B5%D0%BB%D0%B1%D1%8A%D1%80%D0%BD-%D0%A1%D0%9D%D0%98%D0%9C%D0%9A%D0%98-%D0%BE%D0%B1%D0%BD%D0%BE%D0%B2%D0%B5%D0%BD%D0%B0/", "text": "\n                    Автомобил се вряза в пешеходци в центъра на Мелбърн, 19 души бяха ранени, съобщиха световните агенции.\nШофьорът беше арестуван, след като белият му джип \"Сузуки\" се блъсна в спирка на кабелните трамваи в района ж.п. гарата \"Флиндърс стрийт\". Задържан е също друг мъж, намирал се в автомобила. 19 души са получили медицинска помощ на място. Най-малко 12 от тях са били откарани в болница, включително дете в предучилищна възраст, получило сериозни травми на главата.Полицията е взела засилени мерки за сигурност в центъра на града, за да гарантира сигурността на гражданите, съобщава ДПА.Шофьорът на автомобила е имал психически проблеми и е злоупотребявал с дрога. На полицията обаче не е известно той да е имал връзки с терористи. Мъжът е на 32 години, австралиец от афганистански произход. Полицията обяви, че засега няма доказателства или разузнавателни данни, че инцидентът е свързан с тероризъм.\nВ миналото шофьорът е имал проблеми със закона заради дребни нарушения, основно неспазване на правилника за движение по пътищата.По време на вечерния час пик районът е бил пълен с хора, пазаруващи за Коледа, както и с деца във ваканция.\nАвтомобилът преминал на червен светофар в 16:40 часа местно време (5:40 ч. по Гринуич) и се врязъл в хората, намиращи се на пешеходна пътека.\nОчевидци заявиха пред местна телевизия, че джипът е ускорил до около 100 км/ч, преди да се блъсне в хората. Според един от тях автомобилът нарочно е завил към най-голямата група на пешеходната пътека. След като блъснал пресичащите, шофьорът ускори отново, добави той.При подобен инцидент в същия район през януари автомобил се блъсна в пешеходци край мол, причинявайки смъртта на шестима. Случаят не беше оценен като свързан с тероризма, но след това на подстъпите към обществени пешеходни зони в Мелбърн и други градове на Австралия бяха поставени бетонни блокове. \n                    ", "date": "2017.12.21", "title": "Джип прегази минувачи в Мелбърн (СНИМКИ) (обновена)"}
{"url": "http://www.monitor.bg/a/view/46012-%D0%A4%D0%B5%D1%80%D0%B8%D0%B1%D0%BE%D1%82-%D1%81-250-%D1%87%D0%BE%D0%B2%D0%B5%D0%BA%D0%B0-%D1%81%D0%B5-%D0%BE%D0%B1%D1%8A%D1%80%D0%BD%D0%B0-%D0%BA%D1%80%D0%B0%D0%B9-%D0%A4%D0%B8%D0%BB%D0%B8%D0%BF%D0%B8%D0%BD%D0%B8%D1%82%D0%B5/", "text": "\n                    Ферибот с 251 души на борда се е преобърнал в бурното море край източното крайбрежие на Филипините, съобщиха от бреговата охрана на островната държава, цитирани от световните информационни агенции.\n\nГоворител на бреговата охрана уточни, че има доста жертви, но засега не уточнява колко. Огромни вълни са предизвикали преобръщането на плавателния съд.\n\nОтбелязва се, че лодки вече са спасили хора от преобърналия се ферибот близо до остров Полило.\n\nВ района на инцидента са изпратени спасителни кораби и хеликоптери, но работата им е възпрепятствана от лошото време.\n\nПредставител на местните служби за спешно реагиране посочи, че първоначалните съобщения показвали, че голям пробив в корпуса на ферибота е предизвикал преобръщането му.\n\n\"Спасителните екипи все още преброждат водите, издирвайки пасажери\", допълни представителят.\n\nОт бреговата охрана отбелязаха, че капацитетът на ферибота е 280 души и не е бил претоварен.\n\nИнцидентите с плавателни съдове са относително често срещани във Филипините, където често се разразяват бури.\n\nТропическата буря Тембин се очаква да удари рано в петък и хората, които пътуват за Коледа, са били предупредени да го направят по-рано от обикновено.\n                    ", "date": "2017.12.21", "title": "Ферибот с 250 човека се обърна край Филипините "}
{"url": "http://www.monitor.bg/a/view/12492-%D0%9C%D0%BB%D0%B0%D0%B4%D1%88%D0%B8-%D0%BB%D0%B5%D0%B9%D1%82%D0%B5%D0%BD%D0%B0%D0%BD%D1%82-%D0%BA%D0%BE%D0%BC%D0%B0%D0%BD%D0%B4%D0%B2%D0%B0-%D0%BF%D0%BE%D0%BB%D0%B8%D1%86%D0%B8%D1%8F%D1%82%D0%B0-%D0%BD%D0%B0-%D0%93%D1%80%D0%BE%D0%B7%D0%BD%D0%B8/", "text": "\n                    Лидерът на Чечения Рамзан Кадиров назначи за директор на полицията в Грозни младши лейтенант Хас-Мохамед Кадиров, информира Лента.ру. Новоизпеченият шеф на столичното МВР е едва първокурсник в Чеченския университет, но се оценява от началството си като „трудолюбив и прекрасно подготвен ръководител“.\n\nНещо повече -  министърът на републиката по национална политика Джамбулат Умаров сравни младия Кадиров с Наполеон Бонапарт и със султан Мохамед. По думите на чиновника офицерът „е в състояние да се справи със задачи, които не са по силите на много генерали“. „Този младеж практически сложи край на бизнеса с наркотици в Чечня и въдвори ред в Грозни. И днес нашата република заема последните места по престъпност в страната“, констатира Умаров, цитиран от РБК. Като пример, че младостта на полицейския началник не е пречка, министърът даде исторически личности. „Бонапарт е бил на 23-25 години, когато е превзел първата си крепост, и е получил званието генерал. Османският предводител Мохамед пък превзел Константинопол, когато е бил едва на 21 г.“, посочи Умаров. На същото мнение е и самият Рамзан Кадиров, който написа в страницата си в Инстаграм, че адашът му преди това е работил в управлението по контрол на дрогата в МВР и му се е отдало „коренно да промени ситуацията“. Относно съвпадението на фамилиите на чеченския лидер и новия полицейски шеф, пресата уточнява, че двамата нямат роднинска връзка помежду си. Рамзан Кадиров обаче нарича Хас-Мохамед свой „брат“.\n\nМеждувременно лидерът на Чечения даде ироничен коментар на решението на американските власти да го включи в т.нар. списък „Магнитски“, който забранява на фигуриращите в него лица да посещават САЩ. Кадиров заяви, че така или иначе няма намерение да ходи в щатите и припомни на Вашингтон неговите „кървави дела“, започвайки от индианците и завършвайки с Либия. По този повод Кадиров публикува в Инстаграм свое видео от спортната зала, където вдига щанги. „Значи нарушавам правата на хората!? Ах, горките американци!“,  коментира във видеото ръководителят  на републиката. С видима доза сарказъм Кадиров твърди, че не е „спал цяла нощ“ заради решението на US властите. „И как да не страдам, след като 40 години у мен зрее план да отида в Америка, да се захвана там с бизнес и да си отворя сметки в банките на Манхатън? Но няма да видя аз казино в Лас Вегас и милионите, пазещи се в Bank of America\", „тюхка“ се Кадиров в Инстаграм.\n                    ", "date": "2017.12.21", "title": "Младши лейтенант командва полицията на Грозни "}
{"url": "http://www.monitor.bg/a/view/40131-%D0%A3%D0%BA%D1%80%D0%B0%D0%B9%D0%BD%D0%B0-%D1%85%D0%B2%D0%B0%D0%BD%D0%B0-%D1%80%D1%83%D1%81%D0%BA%D0%B8-%D1%88%D0%BF%D0%B8%D0%BE%D0%BD%D0%B8%D0%BD/", "text": "\n                    Службата за сигурност на Украйна (ССУ) задържа правителствен служител по подозрение, че работи в интерес на Русия, съобщи премиерът Володимир Гройсман, цитиран от Ройтерс.\n\"При разследване, в което участваше и Службата за сигурност на Украйна, беше открито, че служител в секретариата на правителството отдавна работи в интерес на вражеската страна. Той беше задържан\", заяви Гройсман във Фейсбук.\nНито премиерът, нито ССУ съобщиха позицията или името на задържания. Силите за сигурност съобщиха в изявление, че чиновникът е бил вербуван от руски агенти по време на пътуване в чужбина и е събирал информация за дейността на правителството.\nСпоред украински медии, цитирани от ТАСС, става дума за Станислав Ежов, който бил преводач на украинския премиер.\nНякога руските и украински служби за сигурност работеха в тясно сътрудничество, но отношенията между двете страни се влошиха след анексирането на полуостров Крим от Русия през 2014 г. и подкрепата на Москва за проруските сепаратисти в Източна Украйна.\n                    ", "date": "2017.12.21", "title": "Украйна хвана руски шпионин"}
{"url": "http://www.monitor.bg/a/view/53147-45-%D1%87%D0%BB%D0%B5%D0%BD%D0%BE%D0%B2%D0%B5-%D0%BD%D0%B0-%D0%98%D1%81%D0%BB%D1%8F%D0%BC%D1%81%D0%BA%D0%B0-%D0%B4%D1%8A%D1%80%D0%B6%D0%B0%D0%B2%D0%B0-%D0%B7%D0%B0%D0%B4%D1%8A%D1%80%D0%B6%D0%B0%D0%BD%D0%B8-%D0%B2-%D0%98%D1%81%D1%82%D0%B0%D0%BD%D0%B1%D1%83%D0%BB/", "text": "\n                    Екипи на турската полиция задържаха днес 45 предполагаеми членове на джихадистката групировка \"Ислямска държава\" при операция в Истанбул, предаде Анадолската агенция.\nЗадържаните са чуждестранни граждани.\nАкцията на силите на реда е извършена в седем квартала в мегаполиса, като са били претърсени 12 адреса. Установено е, че задържаните са извършвали пропаганда в полза на \"Ислямска държава\" и са подготвяли атентат.\nПри обиските са открити много документи и дигитални материали на групировката.\n                    ", "date": "2017.12.21", "title": "45 членове на \"Ислямска държава\" задържани в Истанбул "}
{"url": "http://www.monitor.bg/a/view/61420-%D0%9F%D1%80%D0%B5%D0%B7%D0%B8%D0%B4%D0%B5%D0%BD%D1%82%D1%8A%D1%82-%D0%BD%D0%B0-%D0%9F%D0%BE%D0%BB%D1%88%D0%B0-%D0%BE%D0%B1%D0%B2%D0%B8%D0%BD%D0%B8-%D0%BB%D0%B8%D0%B4%D0%B5%D1%80%D0%B8%D1%82%D0%B5-%D0%BE%D1%82-%D0%91%D1%80%D1%8E%D0%BA%D1%81%D0%B5%D0%BB-%D0%B2-%D0%BB%D1%8A%D0%B6%D0%B0/", "text": "\n                    Президентът на Полша Анджей Дуда обвини лидерите на Европейския съюз, че лъжат, като твърдят, че промените в полската съдебна система застрашават върховенството на закона и демократичните принципи, предаде АП.\n\nДуда направи това изявление, часове след като Европейската комисия започна наказателна процедура срещу Полша, като предложи на Съвета на ЕС и на Европейския парламент страната да бъде лишена от право на глас при обсъждането и приемането на общностните решения.\n\nДуда каза, че не разбира решението на комисията да задейства процедура по член 7 от договора за ЕС и добави, че то е чисто политическо. Според Дуда в това решение има много \"лицемерие\". Той изтъкна, че полското правителство било \"вдъхновено\" да ревизира законите за избор на съдии и други аспекти на правосъдната система, разглеждайки правните системи в много страни от ЕС и в САЩ. Той настоя, че промените във Върховния съд и във Висшия съдебен съвет, предвидени в законите, които президентът подписа вчера, съответстват на конституцията и укрепват демокрацията в Полша.\n\nС очевидно вълнение в гласа си, Дуда каза: \"Много представители на европейските институции просто казват неверни неща за Полша. Те лъжат\".\n                    ", "date": "2017.12.21", "title": "Президентът на Полша обвини лидерите от Брюксел в лъжа"}
{"url": "http://www.monitor.bg/a/view/56607-%D0%A0%D0%B0%D0%B4%D0%B8%D0%BE%D0%B0%D0%BA%D1%82%D0%B8%D0%B2%D0%B5%D0%BD-%D0%B3%D0%BB%D0%B8%D0%B3%D0%B0%D0%BD-%D0%B7%D0%B0%D1%81%D1%82%D1%80%D0%B5%D0%BB%D1%8F%D0%BD-%D0%B2-%D0%A0%D1%83%D0%BC%D1%8A%D0%BD%D0%B8%D1%8F-%D0%BF%D0%BE-%D0%B3%D1%80%D0%B0%D0%BD%D0%B8%D1%86%D0%B0%D1%82%D0%B0-%D1%81-%D0%A3%D0%BA%D1%80%D0%B0%D0%B9%D0%BD%D0%B0/", "text": "\n                    Радиоактивен глиган е идентифициран от ветеринари в окръг Сучава, Северна Румъния, съобщава агенция Медиафакс. Животното е било заразено с изотоп на цезия.\nЛовци застреляли тригодишен глиган на около 10 км от границата с Украйна. При тестовете за трихинелоза и африканска чума, ветеринарите установили, че животното е радиоактивно. Правят се допълнителни изследвания, за да се определи начина, по който е било заразено.\nСпоред директора на националното горско стопанство \"Ромсилва\" Чиприан Пахонтиу глиганът е бил заразен с изотопи най-вероятно от Чернобил.\n                    ", "date": "2017.12.21", "title": "Радиоактивен глиган застрелян в Румъния по границата с Украйна "}
{"url": "http://www.monitor.bg/a/view/17378-%D0%91%D0%B5%D1%80%D0%BB%D1%83%D1%81%D0%BA%D0%BE%D0%BD%D0%B8-%D0%BF%D0%BB%D0%B0%D1%89%D0%B0%D0%BB-%D1%80%D0%B5%D0%B4%D0%BE%D0%B2%D0%BD%D0%BE-%D0%BD%D0%B0-%D0%B1%D0%BE%D1%81%D0%BE%D0%B2%D0%B5%D1%82%D0%B5-%D0%BD%D0%B0-%D0%9C%D0%B0%D1%84%D0%B8%D1%8F%D1%82%D0%B0/", "text": "\n                    Босовете на мафията са били на заплата при Берлускони – гръмна днес римският всекидневник „Република“. Авторитетният вестник се позова на записки на убития от коза ностра през 1992 г. тогавашен антимафиот №1 на Италия Джовани Фалконе. По време на разпит през 1989 г. на разкаялия се мафиот Франческо Марино Маноя магистратът записал в откритото неотдавна в кабинета му тефтерче, че експремиерът и сегашен лидер на италианската десница давал всеки месец по 20 милиона лирети или към 10 бона сегашни евро на няколко видни тартори на организираната престъпност в Сицилия. „Република“ посочи в коментар, че мълвата винаги е свързвала Берлускони с мафията, но досега не било имало по-ясно свидетелство за това заиграване отг записките на Фалконе.\n                    ", "date": "2017.12.21", "title": "Берлускони плащал редовно на босовете на Мафията"}
{"url": "http://www.monitor.bg/a/view/4414-%D0%96%D0%B5%D0%BD%D0%B0%D1%82%D0%B0-%D0%BD%D0%B0-%D0%9A%D0%BE%D1%80%D0%B0%D0%B4%D0%BE-%D0%9A%D0%B0%D1%82%D0%B0%D0%BD%D0%B8-%D0%B3%D0%BE-%D0%B7%D0%B0%D1%80%D1%8F%D0%B7%D0%B0-%D0%B1%D0%B8%D0%BB-%D0%BC%D0%BD%D0%BE%D0%B3%D0%BE-%D1%81%D1%82%D0%B0%D1%80/", "text": "\n                    Мъжът, наситил с влага мокрите сънища на милиони жени по цял свят, италианският мачо, разплакал стотици нежни сърца с непостоянството си в любовта, завладелият планетата с ролята на комисаря - антимафиот Корадо Катани актьор Микеле Плачидо изглежда ще кара старостта си в самота – младата му съпруга Федерика Винченти обясни на седмичното списание „Vanity Fair”, че било много трудно да се спи с дъртак, тъй като свежата плът си искала нейното, а старостта направо изяждала любовта .\n\nПлачидо сега е на 71 години, жена му, която е актриса, е на 36, той я сваля в началото на хилядолетието, когато тя е само на 19 години, през 2006-та се ражда синът им Габриеле, а преди 5 години двамата вдигат яка сватба в тяхната родна област Пуля. Федерика е само с 4 години по-млада от дъщерята на комисаря Катани – Виоланте, която е родена от неговия брак с известната от филма „Кръстникът“ актриса Симонета Стефанели. След нея и преди да стигне до сегашната си съпруга Микеле Плачидо се жени други два - три пъти, като междувременно през леглото му според светската клюка преминават десетки хубавици. Ако се вярва на мълвата, в чаршафите му са се въргаляли и няколко знойни дами от България, „забити“ в края на деветдесетте години на миналия век, докато актьорът се снима в сапунки в София и други наши градове.\n\nДумите на Федерика Винченти пред популярното списание за старостта, която изяждала любовта, бяха веднага изтълкувани от жълтия печат на Апенините като ясен сигнал за скорошната й раздяла с Микеле Плачидо. Дали притисната от него и сина им или пък „захапана“ от собствената й съвест, но след като „Vanity Fair“ се появи по вестникарските букви, госпожата написа сърцераздирателно писмо до медиите. В него тя което обясни, че не била правилно разбрана от журналистите и заяви, че засега нямала да иска развод. Ама пак намекна колко трудно се живеело със старец, особено ако той ти е съпруг…\n                    ", "date": "2017.12.21", "title": "Жената на Корадо Катани го заряза - бил много стар"}
{"url": "http://www.monitor.bg/a/view/17950-%D0%91%D0%BB%D0%B8%D0%B7%D0%BE-30-%D0%BB%D1%8E%D0%B1%D0%B8%D1%82%D0%B5%D0%BB%D0%B8-%D0%BD%D0%B0-%D1%81%D0%B0%D1%83%D0%BD%D0%B0%D1%82%D0%B0-%D0%B8%D0%B7%D0%B3%D0%BE%D1%80%D1%8F%D1%85%D0%B0-%D0%B2-%D0%BF%D0%BE%D0%B6%D0%B0%D1%80-%D0%B2%D1%8A%D0%B2-%D1%84%D0%B8%D0%BD%D1%82%D0%B5%D1%81-%D1%86%D0%B5%D0%BD%D1%82%D1%8A%D1%80/", "text": "\n                    Най-малко 29 души загинаха, а 26 бяха ранени при пожар в осеметажен фитнес център в корейския град Чечхон, предаде Ройтерс. Огънят е започнал в автомобил, паркиран в подземния гараж на сградата, съобщава агенция Йонхап, като цитира пожарникарите. Повечето от жертвите на огнената стихия са намерени в сауна на втория и на третия етаж на фитнес центъра. На място бяха изпратени 60 пожарникари с 49 единици противопожарна техника. \n\n\n                    ", "date": "2017.12.21", "title": "Близо 30 любители на сауната изгоряха в пожар във финтес център (СНИМКИ)"}
{"url": "http://www.monitor.bg/a/view/50178-%D0%92%D1%81%D0%B8%D1%87%D0%BA%D0%B8-%D1%81%D0%B5-%D0%BF%D1%80%D0%BE%D1%81%D1%8A%D0%BB%D0%B7%D0%B8%D1%85%D0%B0-%D0%BE%D1%82-%D1%83%D0%BC%D0%B8%D0%BB%D0%B5%D0%BD%D0%B8%D0%B5-%D0%BF%D1%83%D1%81%D0%BD%D0%B0%D1%85%D0%B0-%D0%BF%D1%8A%D1%80%D0%B2%D0%B8-%D0%B3%D0%BE%D0%B4%D0%B5%D0%B6%D0%BD%D0%B8-%D0%BF%D0%BE%D1%80%D1%82%D1%80%D0%B5%D1%82%D0%B8-%D0%BD%D0%B0-%D0%A5%D0%B0%D1%80%D0%B8-%D0%B8-%D0%9C%D0%B5%D0%B3%D0%B0%D0%BD/", "text": "\n                    Британският принц Хари и годеницата му Меган Маркъл решиха да отбележат годежа си с официални снимки, които бяха публикувани в социалните мрежи от двореца. Снимките са дело на фотографа Алекси Любомирски. Кадрите са заснети по-рано през седмицата във Фрогмор Хаус близо до замъка Уиндзор. Романтичните портрети на Хари и Меган предизвикаха истински фурор в социалните мрежи. В резултат от двореца Кенсингтън пуснаха още една снимка на двойката в знак на благодарност за \"всички прекрасни коментари\" от цял свят.\n\n\n                    ", "date": "2017.12.21", "title": "Всички се просълзиха от умиление – пуснаха първи годежни портрети на Хари и Меган (СНИМКИ)"}
{"url": "http://www.monitor.bg/a/view/55151-%D0%9A%D0%B0%D1%81%D1%82%D1%80%D0%BE-%D0%BE%D1%81%D1%82%D0%B0%D0%B2%D1%8F-%D0%BB%D0%B8%D0%B4%D0%B5%D1%80%D1%81%D0%BA%D0%B8%D1%8F-%D0%BF%D0%BE%D1%81%D1%82-%D0%B2-%D0%9A%D1%83%D0%B1%D0%B0-%D0%BF%D1%80%D0%B5%D0%B7-%D0%B0%D0%BF%D1%80%D0%B8%D0%BB-2018-%D0%B3/", "text": "\n                    Президентът на Куба Раул Кастро смята да слезе от лидерския пост на държавата през април 2018 г., предаде АФП. В четвъртък Националното събрание на страната отложи общите избори на острова за месец април, като преди това те бяха насрочени за края на февруари. Причината за отлагането е хаосът, в който се намира Куба заради нанесените от ураганите през септември щети. 86-годишният Кастро, брат на починалия бивш кубински лидер Фидел Кастро, ще предаде правомощията си на избрания нов президент непосредствено след вота.\n                    ", "date": "2017.12.21", "title": "Кастро оставя лидерския пост в Куба през април 2018 г."}
{"url": "http://www.monitor.bg/a/view/38191-%D0%9E%D0%9E%D0%9D-%D1%81-%D0%BC%D0%BD%D0%BE%D0%B7%D0%B8%D0%BD%D1%81%D1%82%D0%B2%D0%BE-%D0%BE%D1%81%D1%8A%D0%B4%D0%B8-%D0%A1%D0%90%D0%A9-%D0%B7%D0%B0-%D0%95%D1%80%D1%83%D1%81%D0%B0%D0%BB%D0%B8%D0%BC/", "text": "\n                    Общото събрание на ООН прие с голямо мнозинство резолюция, осъждаща признаването от САЩ на Ерусалим за столица на Израел. Текстът, внесен от Йемен от името на арабските страни, бе одобрен от 193-членното Общо събрание със 128 гласа \"за\", с 9 \"против\" и 35 \"въздържали се\". Сред държавите, които се въздържаха, са Австралия, Канада, Мексико и Филипините.\n\nАП определя резултата от гласуването като победа за палестинците. Подкрепата за резолюцията обаче бе значително по-ниска от очакваните най-малко 150 гласа \"за\". Прави впечатления и големият брой въздържали се, отбелязва АП.\n\nAмериканският постоянен представител в ООН Ники Хейли заяви, че организацията не може да очаква САЩ „да си плащат за привилегията да не бъдат уважавани“.\n\nХейли отбеляза, че от страната й се иска да „плаща повече отколкото която и да е друга държава“, срещу което получава тази „съмнителна разлика“ между вложено и получено.\n\nХейли продължи протеста си срещу взетото решение, като отбеляза: „САЩ ще запомнят този ден, в който бяхме атакувани в Общото събрание защото упражняваме правата си на суверенна нация“.\n\n„Ще си го спомним, когато отново бъдем призовани да дадем най-голямата вноска в бюджета на организацията,“ продължи Хейли и завърши с думите: „Ще си го спомним, когато толкова много страни дойдат при нас, какъвто навик имат, за да искат от нас да плащаме повече и използваме влиянието си в тяхна полза“.\n\nГоворител на подкрепяния от Запада палестински президент Махмуд Абас приветства днешното гласуване в ООН. \"Гласуването е победа за Палестина\", заяви президентският говорител Набил Абу Рудейна. \"Ще продължим усилията си в ООН и на всички международни форуми за слагане край на тази окупация и създаване на наша палестинска държава със столица Източен Ерусалим\", добави той.\n\nОбщото събрание на ООН нанесе удар срещу американския президент Доналд Тръмп и израелския премиер Бенямин Нетаняху, пише в. „Хаарец”.\n\nИзданието посочва, че сред страните, подкрепящи резолюцията са Индия, Русия и Китай, които израелският премиер е смятал за свои съюзници. Но вестникът отбелязва, че някои държави са поднесли приятна изненада, като пояснява, че става въпрос за Унгария, Чешката република, Латвия, Румъния, Хърватия и Полша, които са сред 35-те въздържали се.\n\nИзданието цитира реакцията на Нетаняху, който минути след края на вота заявим, че „Израел напълно отхвърля това абсурдно решение“. Министър-председателят продължи с думите „Ерусалим е наша столица, винаги е била и винаги ще бъде. Но аз оценявам факта, че нарастващ брой държави отказаха да участват в този театър“.\n\nИзраелското издание подкрепя своя премиер, като обръща внимание на „силните думи“, които Нетаняху е използвал. Представителят на Израел в ООН Дани Данън от своя страна нарече подкрепилите решението държави „кукли на конци“, като изрази увереността си, че „резолюцията е нищо повече от разсейване“, като тя „без съмнение ще свърши в кошчето за боклук на историята“.\n                    ", "date": "2017.12.21", "title": "ООН с мнозинство осъди САЩ за Ерусалим"}
{"url": "http://www.monitor.bg/a/view/69386-%D0%9A%D0%BE%D0%BB%D0%B5%D0%B4%D0%B5%D0%BD-%D0%BF%D0%BE%D0%B4%D0%B0%D1%80%D1%8A%D0%BA-%D1%81-%D0%BF%D0%BE%D1%83%D0%BA%D0%B8/", "text": "\n                    Отмяната на мораториума върху нови лекарства в бюджета на Здравната каса за 2018 година може да послужи за поука на депутатите. Първо, показва, че търсенето на консенсус в законотворчеството е най-важният критерий за добре свършена работа. Народното събрание е институцията, която не бива да разчита на поправянето на гафове. В конкретния случай щеше да е рисковано съдбата на болните да зависи от бюрократи.Вторият извод е, че в здравеопазването има теч на средства и той трябва да бъде спрян. Необходимо е веднага да се сформират работни групи, които заедно с експерти да подготвят основните мерки, които трябва да се предприемат за реформирането на родното здравеопазване. Ясно е, че само с наливане на пари и запушване на пробойните, както и със залавянето на отделни крадци, няма да има подобрение. Гражданите ще бъдат лишавани от това, за което плащат с данъците си, а медиците ни ще търсят по-добро поприще навън.Няма да коментираме, че по същия начин трябва да се действа и в другите щекотливи и общественозначими теми, които бунят недоволство. Няма как да бъде постигнат напредък, докато съществува езикът на омразата. Отмяната на мораториума върху иновативните лекарства е само една малка стъпка, но чудесна новина.\n\n\n                    ", "date": "2017.12.21", "title": "Да не забравяме поуката"}
{"url": "http://www.monitor.bg/a/view/14898-%D0%A0%D0%BE%D0%BC%D0%B8-%D0%BE%D1%82-%D0%9F%D1%8A%D1%80%D0%B2%D0%B5%D0%BD%D0%B5%D1%86-%D0%B7%D0%B0%D0%BF%D0%BB%D0%B0%D1%88%D0%B2%D0%B0%D1%82-%D1%81%D1%8A%D1%81-%D1%81%D0%B0%D0%BC%D0%BE%D1%80%D0%B0%D0%B7%D0%BF%D1%80%D0%B0%D0%B2%D0%B0-%D1%88%D0%BE%D1%84%D1%8C%D0%BE%D1%80%D0%B0-%D1%83%D0%B1%D0%B8%D0%BB-%D0%B4%D0%B5%D1%82%D0%B5%D1%82%D0%BE-%D0%B8%D0%BC/", "text": "\n                    \"Искаме присъда до живот, вътре да гние. Ако не, събираме се тука циганите и ще ходим да му запалим къщата и ще го утрепем. Ако не получи до живот, ще взема нож и ще го наръгам.\" Това каза бащата на 11- годишната Ангелина, която в сряда беше убита от шофьор на улица в Първенец. Въпросната улица бе блокирана за протест, по време на който гневните присъстващи обявиха, че въпросният шофьор за трети път удря човек на пътя. \"Така се говори. Че първо в Перущица блъска човек. После пак в Първенец, в центъра, караше с бясна скорост. Като наби спирачки, имаше 10 метра спирачен път. И се наби в нашето момиче тогава. Тогава имаше голям късмет, че не можа да вземе жертва. Но третия път какво направи? Взе жертва\", гневеше се друг участник в протеста в Първенец. От полицията обаче твърдят, че 56-годишният шофьор има само 2 фиша и никакви други нарушения досега. Инцидентът с Ангелина стана в сряда сутринта, когато детето отивало на училище, придружавано от майка си. Докато вървели по тротоара, били връхлетени от джип. Малката Ангелина е починала на място, а майка й е пострадала. „Със счупен нос съм”, потвърди пред Нова телевизия майката. След трагичния инцидент роднини нанесоха удари на шофьора и потрошиха стъкла на автомобила му, преди да се намеси полицият.\n                    ", "date": "2017.12.21", "title": "Роми от Първенец заплашват със саморазправа шофьора убил детето им"}
{"url": "http://www.monitor.bg/a/view/48151-%D0%94%D0%BE-6%D0%B3-%D0%B7%D0%B0%D1%82%D0%B2%D0%BE%D1%80-%D0%B3%D1%80%D0%BE%D0%B7%D1%8F%D1%82-%D1%88%D0%BE%D1%84%D1%8C%D0%BE%D1%80%D0%B0-%D1%83%D0%B1%D0%B8%D0%BB-%D0%BF%D0%B5%D1%82%D0%BE%D0%BA%D0%BB%D0%B0%D1%81%D0%BD%D0%B8%D1%87%D0%BA%D0%B0-%D0%B2-%D0%9F%D1%8A%D1%80%D0%B2%D0%B5%D0%BD%D0%B5%D1%86/", "text": "\n                    От 2 до 6 години затвор грозят шофьора Димитър Й. на 61 години, който на 20 декември т.г. премаза петокласничка в ромската махала на село Първенец и рани майка й. Мъжът бе арестуван веднага след тежкото пътно произшествие, а ден по-късно бе обвинен от окръжната прокуратура в Пловдив в причиняване на смърт по непредпазливост в транспорта и бе оставен за нови 72 часа зад решетките. Книжката му е отнета веднага, съобщиха от окръжната прокуратура в града.\n\nВъпреки твърденията на ромите от махалата в Първенец, че миналата година същият шофьор е блъснал кола с 21-годишна жена в същото село, досието в КАТ на Димитър е чисто. В дългата си кариера зад волана той имал само две нарушения, наказани с фишове от по 20 лева. Едното е било за неспиране на знак „Стоп”. Съдебното му досие също е чисто. Човекът не е бил съден и не е бил обвиняем нито за пътно-транспортни произшествия, нито за криминални деяния, уточниха разследващи.\n\nПо думите им обаче съмненията са, че във фаталната утрин Димитър е шофирал с около 80 км/час, вместо с 30, каквото ограничение на скоростта има в пътния участък в населеното място. Улицата, която вие в началото на ромската махала на Първенец и която е продължение на пътната връзка със съседното село Брестовица, е тясна и без тротоари. Ромите заплашиха с протести всеки ден и с блокади на пътното платно, докато там не бъдат сложени легнали полицаи и не бъдат изградени тротоари. Майките от махалата казаха, че няма да си пускат децата на училище именно поради липсата на тротоари и легнали полицаи. „Не е безопасно децата да вървят по улицата. Тук шофьорите карат много бързо и пак може да блъснат някое дете”, се ядосваха жителите на махалата в Първенец. \n                    ", "date": "2017.12.21", "title": "До 6г. затвор грозят шофьора, убил петокласничка в Първенец"}
{"url": "http://www.monitor.bg/a/view/61366-%D0%9C%D0%B0%D1%81%D0%BA%D0%B8%D1%80%D0%B0%D0%BD-%D0%BE%D0%B1%D1%80%D0%B0-%D1%84%D0%B8%D1%80%D0%BC%D0%B0-%D0%B7%D0%B0-%D0%B1%D1%8A%D1%80%D0%B7%D0%B8-%D0%BA%D1%80%D0%B5%D0%B4%D0%B8%D1%82%D0%B8/", "text": "\n                    Маскиран мъж, с каска на главата, обра офис на фирма за бързи кредити в София. Според описанието, той бил едър и облечен в анцуг. Грабителят нахълтал в обекта на ул. „Тодорини кули“ и отмъкнал метална каса с пари, съобщи БЛИЦ. Все още не е ясно каква е била сумата в сейфа и каква е самоличността на мъжа. При инцидента има пострадали 3-ма души, които са били напръскани със спрей. Те са откарани в болница.\n\n \n\nОчаквайте подробности\n \n\n\n\n\n\n\n                    ", "date": "2017.12.21", "title": "Маскиран обра фирма за бързи кредити"}
{"url": "http://www.monitor.bg/a/view/65068-%D0%9A%D0%B0%D0%BC%D0%B8%D0%BE%D0%BD-%D0%B1%D0%BB%D1%8A%D1%81%D0%BD%D0%B0-%D0%B4%D1%8F%D0%B4%D0%BE-%D0%B2-%D0%A1%D0%B2%D0%B8%D1%89%D0%BE%D0%B2/", "text": "\n                    Възрастен мъж лежи в болница с опасност за живота след като беше блъснат от камион в Свищов. Инцидентът станал в сряда около обяд. Водачът на товарния автомобил карал на заден ход, не забелязал в огледалото пресичащия зад него 72-годишен мъж и го ударил. Пострадалият е откаран и настанен в болницата в Плевен с тежка черепно - мозъчна травма и в критично състояние. Водачът е изпробван за алкохол, като пробата е отрицателна. \n                    ", "date": "2017.12.21", "title": "Камион блъсна  дядо в Свищов"}
{"url": "http://www.monitor.bg/a/view/83872-%D0%91%D0%B0%D1%89%D0%B0-%D0%BF%D1%80%D0%B5%D0%B1%D0%B8-9%D0%B3%D0%BE%D0%B4%D0%B8%D1%88%D0%BD%D0%B8%D1%8F-%D1%81%D0%B8-%D1%81%D0%B8%D0%BD-%D1%81-%D0%B0%D1%80%D0%BC%D0%B0%D1%82%D1%83%D1%80%D0%BD%D0%BE-%D0%B6%D0%B5%D0%BB%D1%8F%D0%B7%D0%BE/", "text": "Детето е в болница с много хематоми и синини, таткото арестуван\n                    36-годишният ром от пловдивското село Дуванлии Христо Ангелов, община Калояново, преби с арматурно желязо фи8 и с дървена пръчка 9-годишния си син Димитър. След това, за да бъде наказанието по-жестоко, завел по тъмно малчугана на селските гробища и го вързал за оградата им. Причина за агресията на Христо Ангелов били белите и дребните кражби, които пребитото дете и неговите по-големи трима братя си позволявали да правят в селото и в училището си.Екшънът в село Дуванлии станал в тъмните часове след 17 часа на 20 декември. Повод за агресията на таткото било обаждане от директорката на училището в съседното село Житница, където учел най-малкият му син. Оттам му се оплакали от поредната беля на детето, което е в трети клас и бащата полудял. Самият Христо бил криминално проявен, трудно си намирал работа и напоследък прекалявал с алкохола. Препитавал се като общ работник в строителството, където се хващал на частно по къщите на хората да им свърши дребни ремонти. Майката на хлапака била безработна и си стояла вкъщи.След като детето се прибрало в дома си около 16 часа на 20 декември, бащата започнал да го бие. Първо го удрял с шамари, а след това използвал метален ръжен и дървена пръчка, която счупил на пет места в тялото на детето по време на побоя. При побоя на детето били причинени множеството телесни повреди. Свидетели на нанесения побой станали майката на детето Елена Боянова, с която Ангелов съжителствал на семейни начала, както и двама от братята му.След побоя Ангелов отвел детето до гробищния парк на село Дуванлии, където го завързал босо за оградата на гробището и го оставил там, като се прибрал в дома си. Димитър успял сам да се развърже, след което случаен минувач го откарал в медицински пункт в с. Калояново за оказване на медицинска помощ. Понастоящем е хоспитализиран в УМБАЛ Св. Георги в гр. Пловдив, без опасност за живота.Родителите на Митко имали общо четири сина, като пребитото дете било най-малкото. „Много са палави и буйни, ама много. Ами какво правят? Закачат хората, крадат дребни суми в училищата си или телефони. Сменили са по 3-4 училища”, каза кметът на селото Стефан Парушев. В същата вечер, но около 21 часа той бил повикан от полицията да стане поемно лице и отишъл до гробищната ограда. Там ченгетата снимали мястото, където бил вързан малкият, и отишли до дома на ромското семейство в селото. В момента детето е настанено за лечение в хирургичния блок на УМБАЛ „Св. Георги” с много хематоми и синини. Според разследващите момчето е било пребито жестоко. Степента на нараняванията му ще бъде установена от назначената по делото съдебно-медицинска експертиза, съобщи говорителят на районната прокуратура в Пловдив Атанас Илиев. Той уточни, че по случая е било образувано досъдебно производство срещу бащата, което се очаква до седмица да приключи и делото да влезе в съда. По повдигнатите му обвинения Христо Ангелов го грози затвор от 3 до 10 години. Разпитана е майката на детето и се провеждат разпити на всички лица, очевидци на престъплението, назначени са съдебно-медицинска експертиза на детето, втора съдебно-медицинска експертиза на иззетите с протокол за оглед на местопроизшествие веществени доказателства, съдебна психиатрична експертиза на Христо Ангелов и комплексна съдебна психиатрично-психологична експертиза на малолетния Димитър, съобщиха от прокуратурата в Пловдив.  \n                    ", "date": "2017.12.21", "title": "Баща преби 9-годишния си син с арматурно желязо "}
{"url": "http://www.monitor.bg/a/view/80758-%D0%A7%D0%B8%D1%81%D1%82-%D0%B8-%D0%BC%D0%BD%D0%BE%D0%B3%D0%BE-%D0%B3%D1%80%D0%BE%D0%B7%D0%B5%D0%BD-%D0%B8%D0%B7%D0%BD%D0%B0%D1%81%D0%B8%D0%BB%D0%B2%D0%B0%D1%87-%D0%B4%D0%B5%D0%B1%D0%BD%D0%B5-%D0%B6%D0%B5%D0%BD%D0%B8-%D0%B2-%D0%BA%D0%BE%D0%BB%D0%B8-%D1%81-%D0%BD%D0%BE%D0%B6/", "text": "Официално в полицията в последните 3 седмици са се оплакали две млади жени, неофициално се очаква случаите да са повече\n                    Миришеш на чисто, но много грозен мъж от Пловдив, дебне сами жени в коли в квартал „Кючук Париж” и ги изнасилва в автомобилите им. Жертвите му в последните 2 седмици са две млади пловдивчанки. Първата е на 18 години, а втората – на 21 години. Общото между тях е, че и двете са дребни на ръст и слабички. Момичетата са подали сигнали в полицията за гаврите с тях, като описали един и същ извършител.\n\nТой бил чист и бил българин, а не ром. Бил много грозен, с голям нос и ходел леко прегърбен. Изнасилил ги по един и същи начин, като престъпленията ставали надвечер, в тъмните часове на деня. И двете девойки си стояли в автомобилите, които били с изключени двигатели и чакали свои близки. Първата чакала своя приятелка, която се качила в близкия блок да си вземе нещо от апартамента. Второто изнасилване станало след 21 часа на 20 декември. Тя била паркирала реното си в района на кръстовище между улиците „Асен Христофоров” и „Поручик Въльо Стефов”, когато грозният непознат мъж я заплашил с нож, влязъл при нея в автомобила и я изнасилил. При първото зверство от 7 декември т.г. разследващите в началото се усъмнили във версията на момичето и не й повярвали. След второто изнасилване, станало буквално 2 седмици по-късно, разследването е вече под пълна пара, за да бъде открит извършителят. От жертвите била взета биологична проба на изнасилвача, който явно е действал без презерватив. Пробата ще бъде пратена за ДНК изследване, научи Агенция Монитор.\n\nОт полицията призоваха младите момичета, които шофират активно, да заключват вратите, ако останат вътре в колата. Случаят е поет от районната прокуратура в Пловдив, откъдето уточниха, че няма данни за серийност на престъплението. Според неофициални данни обаче може да има и други изнасилени момичета, които просто да не са съобщили в полицията. \n                    ", "date": "2017.12.21", "title": "Изнасилвач дебне жени в коли с нож"}
{"url": "http://www.monitor.bg/a/view/18052-%D0%97%D0%B0%D0%B4%D1%8A%D1%80%D0%B6%D0%B0%D1%85%D0%B0-%D0%BD%D0%B0%D1%80%D0%BA%D0%BE%D0%BC%D0%B0%D0%BD-%D0%BE%D0%B3%D1%80%D0%B0%D0%B1%D0%B8%D0%BB-%D1%81-%D0%BD%D0%BE%D0%B6-55-%D0%B1%D0%BE%D0%BD%D0%B0-%D0%BE%D1%82-%D0%BA%D0%B0%D0%B7%D0%B8%D0%BD%D0%BE/", "text": "\n                     \n\n \n\n22-годишен казанлъчанин е задържан по обвинение във въоръжен грабеж от казино на улица «23-и пехотен шипченски полк» №31  на центъра на Града на розите.\n\n \n\nКриминално проявеният и зависим от дрогата  Станимир Ц.нахлул в игралната зала на «Палм бетс» малко след 8,30 часа на 18 декември, като заплашил с нож крупието и го накарал да му даде парите от нощния оборот на заведението.\n\nЗа броени секунди маскираният извършител на нападението се измъкнал през вратата и потънал с плячката си – 5598 лв в съседните улички. От записите на видокамерите в района не можело да бъде разпознато лицето, но пък се забелязвала характерна походка, коментираха криминалистите.\n\nГрабителят е бил закопчан в жилището на свой приятел, след като няколко часа по-рано подхвърлил цялата задигната сума пред входа на казиното, най-вероятно от страх, че може да бъде разпознат и пребит от охраната.\n\nНа Станимир Ц. е наложена мярка за неотклонение «парична гаранция» в размер на 2 000 лв и забрана да напуска страната, коментира  районният прокурор на Казанлък Таня Димитрова.\n\nВече осъжданият веднъж за държане на дрога младеж е направил пълни самопризнания , предстои внасянето на обвинителния акт в съда.\n                    ", "date": "2017.12.21", "title": "Задържаха наркоман, ограбил с нож 5,5 бона от казино   "}
{"url": "http://www.monitor.bg/a/view/24326-%D0%94%D0%B8%D0%BC%D0%B8%D1%82%D1%80%D0%BE%D0%B2%D0%B3%D1%80%D0%B0%D0%B4%D1%87%D0%B0%D0%BD%D0%B8%D0%BD-%D0%B7%D0%B0%D0%B3%D0%B8%D0%BD%D0%B0-%D0%BD%D0%B0-%D0%B0%D0%B2%D1%82%D0%BE%D0%BC%D0%B0%D0%B3%D0%B8%D1%81%D1%82%D1%80%D0%B0%D0%BB%D0%B0-%D0%A2%D1%80%D0%B0%D0%BA%D0%B8%D1%8F/", "text": "\n                    38-годишен жител на Димитровград загина при поредна тежка катастрофа по трасето на АМ „Тракия“. Сигналът за трагичния инцидент е бил подаден около 23,05 часа в сряда от свидетел на случващото се.При пристигане на място екип на КАТ Пътна полиция при ОД на МВР – Стара Загора е установил, че на километър 195+800 при движение в посока Бургас водач на лек автомобил „БМВ“ е изгубил е правлението при което колата се е преобърнала по таван и застанала напречно на осевата линия. В този момент е настъпил сблъсък с пътуващ в същата посока „Фолкваген Тигуан“, управляван от 50-годишен жител на Созопол. При удара димитровградчанинът е загинал на място, не е констатирана употреба на алкохол или дрога.Това е 43-та жертва по пътищата на територията на Старозагорска област от началото на годината при 42-е жертви за 2016-та, показвата тъжната статистика.Образувано е досъдебно производство. \n\n\n                    ", "date": "2017.12.21", "title": "Димитровградчанин загина на автомагистрала Тракия"}
{"url": "http://www.monitor.bg/a/view/23944-%D0%A1%D1%8A%D0%B4%D1%8A%D1%82-%D0%BD%D0%B5-%D0%B4%D0%B0%D0%B4%D0%B5-%D1%85%D0%BE%D0%B4-%D0%BD%D0%B0-%D0%B4%D0%B5%D0%BB%D0%BE-%D1%81%D1%80%D0%B5%D1%89%D1%83-%D0%BA%D0%BC%D0%B5%D1%82%D0%B0-%D0%BD%D0%B0-%D0%91%D0%B5%D0%BB%D0%BE%D0%B2%D0%BE/", "text": "\n                    Пазарджишкият Окръжен съд отказа да даде ход на наказателно дело срещу кмета на община Белово Костадин Варев, тъй като от прокуратурата като представител на общината бе посочен председателят на местния ситипарламент Васил Савов, а не някой от заместниците на кмета. Според съдията по делото Александър Александров  Общинският съвет е съвсем различен орган на местната власт и ръководителят му не може да представлява общината. Решено бе да бъде определен адвокат като особен представител и затова следващото заседание бе отложено за 18 януари. Делото бе образувано по обвинителен акт  за безстопанственост и нанесени вреди на общинския бюджет в размер на 48 745 лв. Според документа, внесен в съда на 27 октомври т.г., градоначалникът е обвинен, че не е положил достатъчно грижи за извадени стари тръби от напорен водопровод, положени преди 30 години в землището на Белово. По делото е установено, че тръбите са били извадени и продадени за отпадъчно желязо на стойност 75 000 лева, но 50 000 лева от тях не били внесени в касата на общината. Действията по изваждане на тръбите са били извършени за времето от януари 2013 г до август 2014 г. по договор с фирма, избрана от кмета Варев без търг. Пазарджишката Окръжна прокуратура внесе през октомври в Окръжния съд още един обвинителен акт срещу кмета на Белово и шефката на общинската служба „ Земеделие“ в Септември Анета Кечева, както информира тогава пресаташето на Апелативна прокуратура-Пловдив Боряна Димитрова. Варев бе обвинен по 3 пункта-за престъпление по служба и за безстопанственост, а земеделската шефка-за престъпление по служба, като случаят касае продажба на общински земи. Това дело още не е насрочено, показа проверка в публичния регистър на съда.\n\n \n\n \n                    ", "date": "2017.12.21", "title": "Съдът не даде ход на дело срещу кмета на Белово"}
{"url": "http://www.monitor.bg/a/view/47319-%D0%9F%D0%BE%D1%82%D0%B2%D1%8A%D1%80%D0%B4%D0%B8%D1%85%D0%B0-%D0%B0%D1%80%D0%B5%D1%81%D1%82%D0%B0-%D0%B7%D0%B0-%D0%BD%D0%B5%D0%BB%D0%B5%D0%B3%D0%B0%D0%BB%D0%BD%D0%B8%D1%82%D0%B5-%D0%BF%D0%B5%D1%87%D0%B0%D1%82%D0%B0%D1%80%D0%B8-%D0%BD%D0%B0-%D0%B5%D0%B2%D1%80%D0%BE/", "text": "\n                     \n\n \n\nПостоянната мярка за неотклонение „задържане под стража“ на петимата задържани по обвинение в организирана престъпна група с цел печатане на фалшиви евро и разпространение на наркотици казанлъчани потвърди състав на специализирания апелативен съд – София. Според съдиите повдигнатите обвинения предвиждат затвор от 10 и повече години, имало опасност при по-леки мерки обвиняемите да извършат други тежки престъпления.\n\nС белезници в съда бяха докарани 49-годишният Иван Кръстев Дочев, 43-годишният Филип Огнянов Илиев – Феро, 49-годишният Андрей Антонов Точков и доста по-младите от тях Юлиян Асенов Щерев /28/ и   Сунай Джуков/28/.\n\nПетимата бяха арестувани в хода на спецакция на ГД БОП, проведена на 11 януари в Казанлък, павелбанското село Долно Сахране, град Крън, казанлъшкото Енина и Габрово.\n\nТогава от имот на Дочев в Долно Сахране бяха иззети голямо количество прекурсори и съдове за наролаборатия , а от някогашната механа „Мустанг“ в Габрово-модеран печатна машина „Хайделберг“ и плаки за 50 и 100 доларови и евро банкноти.\n\nСпоред главния прокурор Сотир Цацаров начело на групата стоял вече изтърпелият една 6-годишна присъда за фалшификация на евро и долари Дочев, от специализираната прокуратура обаче сочат Филип Илиев-Феро.\n\nСотир Цацаров е категоричен, че печатарската машина е била години наред закопана в тайник край град Крън, тя е била ползвана преди това в печатницата, организирана от Дочев в Долно сахране, която беше разбита при акция през пролетта на 2010 година.От там тогава бяха иззети 80 000 евро в банкноти от по 100 евро и 27 500 долара в банкноти от по 100 $.\n\nЗапознати с хода на досъдебното производство твърдят, че все още не задържан и шестият член на групата, 39 – годишният Емилиян Илиев, брат на Феро, който успя да избяга при атаката на антимафиотите.\n                    ", "date": "2017.12.21", "title": "Потвърдиха ареста за нелегалните печатари на евро    "}
{"url": "http://www.monitor.bg/a/view/45082-%D0%9C%D0%BE%D0%BC%D1%87%D0%B5-%D1%81%D0%BA%D0%BE%D1%87%D0%B8-%D0%BE%D1%82-8-%D0%B5%D1%82%D0%B0%D0%B6-%D0%B8-%D0%BE%D1%86%D0%B5%D0%BB%D1%8F/", "text": "\n                    17-годишно момче от Добрич скочи от осми етаж на жилищен блок по ул. „Хан Тервел” и оцеля по чудо. Трагедията се разиграла в сряда, около 11 часа. Тийнейджърът скочил от прозореца на апартамента, където живеел. Паднал върху лек автомобил „Шевролет”, паркиран пред блока и това спасило живота му. Момчето е настанено в МБАЛ Добрич с множество порезни рани и фрактура на прешлен, без опасност за живота. Предстои му операция. Според запознати, става въпрос за опит за самоубийство.\n\n\n                    ", "date": "2017.12.21", "title": "Момче скочи от 8 етаж и оцеля"}
{"url": "http://www.monitor.bg/a/view/46271-%D0%9C%D0%B5%D1%85%D0%BC%D0%B5%D0%B4-%D1%83%D0%B1%D0%B8%D0%BB-%D0%94%D0%B0%D0%BC%D0%BB%D0%B0-%D0%B7%D0%B0%D1%80%D0%B0%D0%B4%D0%B8-%D0%BF%D0%B0%D1%80%D0%B8/", "text": "\n                    Мехмед, братовчедът на Дамла, който бе арестуван за убийството й в сряда, е търсел пари в дома на роднините си. Малкото момиченце обаче го видяло и той я убил. Това ставало ясно от признанията на младия мъж, пише rodopi24. Майката на Дамла дала в събота 50 лева назаем на племенника си Мехмед, а часове по-късно той влязъл в апартамента в блок „Слава“ в центъра на Момчилград да търси още пари. При тършуването призори в неделя обаче от шума се събудила 7-годишната му братовчедка. Мехмед удушил Дамла, а после облепил главата й с тиксо. Нямал време да тършува из жилището, избягал навън и се скрил. След 7,30 часа се появил в Спешното отделение на болницата в Момчилград, където вече се правела аутопсията на Дамла. Тези признания направил самият заподозрян за жестокото убийство в Момчилград.\nМайката на Дамла, Садет Муса бе освободена от ареста в четвъртък по обяд. Тя бе арестувана заради това, че е оставила детето си без надзор и така го е подложила на опасност. Жената излязла от ареста по чехли и тръгнала в неизвестна посока и се разминала с близките си. Те се насочили към болницата, предполагайки, че жената е тръгнала към моргата да прибере трупа на дъщеря си. Садет Муса успяла да стигне до Момчилград с такси.\nПрибирането й беше съобщено и от прокуратурата в Кърджали, която разпространи съобщение, че 38-годишната Муса е напуснала Районна служба „Изпълнение на наказанията“ в Кърджали. Това станало след разпореждане на държавното обвинение, което смята, че от доказателствата по делото сочат, че не е налице реална опасност Садет да се укрие или да извърши друго престъпление, пореди което от прокуратурата нямат основание да внесат искане в съда за вземане на най-тежката мярка за неотклонение „задържане под стража“.\n\n \n\n \n\n \n                    ", "date": "2017.12.21", "title": "Мехмед убил Дамла заради пари"}
{"url": "http://www.monitor.bg/a/view/31544-%D0%97%D0%B0%D0%BF%D0%BE%D1%87%D0%B2%D0%B0%D1%82-%D1%80%D0%B5%D0%B4%D0%BE%D0%B2%D0%BD%D0%B8-%D0%BF%D0%BE%D0%BB%D0%B5%D1%82%D0%B8-%D0%BF%D0%BE-%D0%B0%D0%B2%D0%B8%D0%BE%D0%BB%D0%B8%D0%BD%D0%B8%D1%8F%D1%82%D0%B0-%D0%A1%D0%BE%D1%84%D0%B8%D1%8F-%D0%9E%D0%B4%D0%B5%D1%81%D0%B0/", "text": "\n                    Първият редовен полет по маршрута София - Одеса - София, по който е назначен въздушният превозвач \"България Ер\", ще бъде изпълнен утре - 22 декември, съобщиха от пресслужбата на кабинета.\n\nЗапочването на експлоатацията на линията е по инициатива на вицепремиера Валери Симеонов. Проектът е осъществен с активното съдействие на министъра на финансите Владислав Горанов и министъра на транспорта, информационните технологии и съобщенията Ивайло Московски, уточниха от МС.\n\nВсяка седмица - в петък и в неделя, ще се извършват полети в двете посоки.\nЛинията ще подобри свързаността между двете държави и ще позволи на историческите български общности в Украйна да заздравят своите връзки с родината. Така ще се създаде възможност учещите и работещи в България бесарабски българи да избегнат тежкото 10-12 часово пътуване с автобус.\n\nПрез юни с промяна в Закона за трудовата миграция и трудовата мобилност и в подзаконовата нормативна уредба беше облекчено договарянето със сезонни работници, което позволи в летния туристически сезон 2017 над 3000 граждани на Украйна и Молдова от български произход да работят у нас. Новата въздушна линия ще позволи по-високата им мобилност през 2018 г., както и развитието на двустранните туристически и икономически отношения с Украйна и Молдова, добавиха от МС.\n                    ", "date": "2017.12.21", "title": "Започват редовни полети по авиолинията София - Одеса"}
{"url": "http://www.monitor.bg/a/view/86341-%D0%94%D1%8F%D0%B4%D0%BE-%D0%9A%D0%BE%D0%BB%D0%B5%D0%B4%D0%B0-%D0%B2%D0%BB%D0%B5%D0%B7%D0%B5-%D0%B2-%D1%81%D1%8E%D0%B6%D0%B5%D1%82%D0%B8%D1%82%D0%B5-%D0%BD%D0%B0-%D0%B0%D0%BB%D0%BE%D0%BC%D0%B0%D1%84%D0%B8%D1%8F%D1%82%D0%B0/", "text": " Заплашвали жената с преследване и побой\n                    Нагли телефонни измамници се опитват да задигат пари като разчитат на човещината и състраданието на хората и не се посвениха да вкарат и Дядо Коледа в сценариите си. Преди няколко дни на домашния телефон на търновката Любка се обадил непознат мъжки глас, който се представил за служител на неправителствено сдружение, създадено за да помага на деца сираци, болни и със социално слаби родители. На не особено добър български език мъжът обяснил на търновката, че провеждат кампания по събирането на средства за нуждаещи се деца, като за целта тя можела да се включи като направи парично дарение в размер на поне 50 лв. Със събраните пари щели да бъдат купени играчки, дрехи и лакомства, които Дядо Коледа щялда разнесе на определени нуждаещи се бедни деца.Парите жената трябвало да даде на куриера, който щял да мине след половин час и да ги вземе. Болярката се усъмнила в съмнителния начин на предаване на парите и попитала не може и да ги преведе по банкова сметка.„Не, ние не работим с банки, защото там са мошеници и си удържат част от парите за такси. А ние искаме всичко до стотинка да отиде за дечицата”, обяснил и човекът от другата страна на телефонната слушалка. Това още повече навело жената на мисълта, че някой се опитва да я изработи и тя решила да подложи човека срещу себе си на изпитание.„Ами добре, щом е за кауза с деца, няма проблем. Само, че нямам в себе си в момента пари. Защо не отидете до полицията. Мъжът ми работи там, той е на смяна, тъкмо и той ще се включи в кампанията ви. Ще ви дам телефона му да се обадите и да се видите някъде пред районното”, спокойно казала Любка. Щом чул думата полицай, обаждащият се „служител” рязко сменил добрия тон и започнал да ругае и обижда жената, като сипел закани, че ако не даде парите, от този момент нататък тя ще бъде непрекъснато под денонощно наблюдение и само да си покаже носа навън, ще бъде нападната и пребита. Жената обаче изобщо не се притеснила от обидите и заканите, анай-спокойно прекъснала разговора и изключила мобилния си телефон.„Не се изплаших, защото от медиите знам, че телефонните измамници действат по такъв начин, като се опитват да сплашат жертвата си и да я накарат да им играе по свирката. Мои познати и дори хора от блока, в който живея, изгоряха по този начин, но благодарение на полицията аз вече съм информирана и никога не бих се вързала на ало измамниците”, категорична и Любка.\n\n\n                    ", "date": "2017.12.21", "title": "Дядо Коледа влезе в сюжетите на ало-мафията"}
{"url": "http://www.monitor.bg/a/view/19001-%D0%93%D0%BB%D0%B0%D0%B2%D0%BD%D0%B8%D1%8F%D1%82-%D0%BF%D1%80%D0%BE%D0%BA%D1%83%D1%80%D0%BE%D1%80-%D0%A1%D0%BE%D1%82%D0%B8%D1%80-%D0%A6%D0%B0%D1%86%D0%B0%D1%80%D0%BE%D0%B2-%D0%B8-%D0%BC%D0%B8%D0%BD%D0%B8%D1%81%D1%82%D1%80%D0%B8%D1%82%D0%B5-%D0%92%D0%B0%D0%BB%D0%B5%D0%BD%D1%82%D0%B8%D0%BD-%D0%A0%D0%B0%D0%B4%D0%B5%D0%B2-%D0%B8-%D0%9D%D0%B8%D0%BA%D0%BE%D0%BB%D0%B0%D0%B9-%D0%9D%D0%B0%D0%BD%D0%BA%D0%BE%D0%B2-%D0%BD%D0%B0-%D1%81%D1%80%D0%B5%D1%89%D0%B0-%D0%B7%D0%B0%D1%80%D0%B0%D0%B4%D0%B8-%D0%B8%D0%BD%D1%86%D0%B8%D0%B4%D0%B5%D0%BD%D1%82%D0%B8-%D0%BD%D0%B0-%D0%BF%D0%B5%D1%88%D0%B5%D1%85%D0%BE%D0%B4%D0%BD%D0%B8-%D0%BF%D1%8A%D1%82%D0%B5%D0%BA%D0%B8/", "text": "\n                    Извънредна среща на главният прокурор Сотир Цацаров и министрите - Валентин Радев и Николай Нанков заради зачестилите инциденти на пешеходни пътеки.  Пред медиите ще бъдат изнесени данни от възложените проверки за изправността им. Няколко са пътно-транспортните произшествия само за последните седмици.\n\nПреди по-малко от 2 седмици 19-годишна студентка загина блъсната от камион на зебра в Благоевград. В края на ноември 16-годишен ученик беше прегазен край бургаското село Атия.\n\nПреди ден пък кола блъсна и рани баща и дете на пешеходна пътека в Казанлък.\n                    ", "date": "2017.12.21", "title": "Главният прокурор Сотир Цацаров и министрите - Валентин Радев и Николай Нанков на среща заради инциденти на пешеходни пътеки"}
{"url": "http://www.monitor.bg/a/view/26393-%D0%9C%D0%B8%D0%9329-%D1%89%D0%B5-%D0%BF%D1%80%D0%B8%D1%85%D0%B2%D0%B0%D0%BD%D0%B5-%D0%94%D1%8F%D0%B4%D0%BE-%D0%9A%D0%BE%D0%BB%D0%B5%D0%B4%D0%B0-%D0%B8-%D1%89%D0%B5-%D0%B3%D0%BE-%D0%BF%D1%80%D0%B8%D0%B7%D0%B5%D0%BC%D0%B8-%D0%B2-%D0%90%D0%B2%D0%B8%D0%BE%D0%B1%D0%B0%D0%B7%D0%B0-%D0%93%D1%80%D0%B0%D1%84-%D0%98%D0%B3%D0%BD%D0%B0%D1%82%D0%B8%D0%B5%D0%B2%D0%BE/", "text": "\n                    Изтребител МиГ-29 ще \"прехване\" Дядо Коледа и ще го приземи в Авиобаза \"Граф Игнатиево\" днес  сутринта. Точно в 10,30 часа Добрият старец ще кацне в Авиобазата за радост на всички малчугани. По традиция той ще замени шейната и елените със самолет МиГ-29, за да зарадва децата и да раздаде подаръци на всички послушни от тях.Тази година, нашата Коледната благотворителна инициатива е в подкрепа на децата на наши колеги, които страдат от сериозни и тежки заболявания и децата на загиналите при изпълнение на служебния си дълг военнослужещи, уточниха от пресслужбата на Авиобазата.\n\n\n                    ", "date": "2017.12.21", "title": "МиГ-29 ще \"прехване\" Дядо Коледа и ще го приземи в Авиобаза \"Граф Игнатиево\""}
{"url": "http://www.monitor.bg/a/view/58104-%D0%9A%D0%BB%D0%B8%D0%BC%D0%B0%D1%82%D0%BE%D0%BB%D0%BE%D0%B3-%D0%BE%D0%B1%D0%B5%D1%89%D0%B0-15-%D0%B3%D1%80%D0%B0%D0%B4%D1%83%D1%81%D0%B0-%D0%BF%D0%BE-%D0%9A%D0%BE%D0%BB%D0%B5%D0%B4%D0%B0/", "text": "\n                    До 15 градуса може да достигнат температурите по Коледа на определени места в България. Това съобщи климатологът доц. Георги Рачев пред БНТ. Въпреки ниските температури сега, последните дни на годината ще бъдат с температури от около 4 градуса над нормата. На 28, 29 и 30 декември България ще попадне под валежната зона като ще се редуват дъжд и сняг, но съществена снежна покривка не се очаква, каза Рачев. За 31 декември прогнозата е да няма валежи, а температурите ще бъдат около 0 градуса. След 48 часа в България ще дойде циклонът \"Карина\". На много места ще вали сняг, но няма да се образува дебела снежна покривка в равнините и низините.\n                    ", "date": "2017.12.21", "title": "Климатолог обеща 15 градуса по Коледа"}
{"url": "http://www.monitor.bg/a/view/18684-%D0%9F%D1%80%D0%BE%D0%BA%D1%83%D1%80%D0%B0%D1%82%D1%83%D1%80%D0%B0%D1%82%D0%B0-%D0%B8-%D0%9C%D0%92%D0%A0-%D0%B7%D0%B0%D0%BF%D0%BE%D1%87%D0%B2%D0%B0%D1%82-%D0%BC%D0%B0%D1%81%D0%BE%D0%B2%D0%B8-%D0%BF%D1%80%D0%BE%D0%B2%D0%B5%D1%80%D0%BA%D0%B8-%D0%BD%D0%B0-%D0%BF%D0%B5%D1%88%D0%B5%D1%85%D0%BE%D0%B4%D0%BD%D0%B8%D1%82%D0%B5-%D0%BF%D1%8A%D1%82%D0%B5%D0%BA%D0%B8/", "text": "Ще санкционират общини, на чиято територия има износени маркировки\n                    Прокуратурата и МВР започват масови проверки, които ще продължат два месеца на териториатя на всичките над 260 общини в страната. Под особено внимание ще се вземат местата, където има голяма концентрация на инциденти, свързани с пешеходци. Това стана ясно на извънреден брифинг в Министерството на вътрешните работи, на който участваха главния прокурор Сотир Цацаров, силовият министър Валентин Радев и колегата му от министерството на регионалното развити и благоустроството Николай Нанков.\nГлавният прокурор заяви, че е решено да бъде проведена общонационална проверка съвместно с органите на МВР и МРРБ.\n„На територията на цялата страна до края на месец февруари ще бъде извършена проверка на всички пешеходни пътеки. Проверката на тези пешеходни пътеки ще бъде за съответствието им с националната нормативна база. Целта на проверката е да се отчете и провери за всяка пешеходна пътека дали е налице съответствие вида на материалите в съответствие с изискванията, предписани от наредбата\", посочи Цацаров.\n„Ще санкционираме по Закона за МВР и този за съдебната власт, особено тези, които не са спазили полицейско разпореждане да бъде ремонтирана някоя пешеходна пътека“, обясни от своя страна Радев. По думите му кметовете по места, тези, които отговарят за общините, трябва да са по-стрикни при поддръжката на пешеходните пътеки, тъй като не можело точно на тях да се случват инциденти, въпреки засиления контрол от страна на „Пътна полиция“.\nПреди ден 11-годишно момиченце беше прегазено от джип в Първенец. То почина на място, майка му, която била с него, е в болница.\nПреди десетина дни шофьор пък блъсна с камиона си студентка в Благоевград. 53-годишният Илия Шопов, който уби на пешеходна пътека 19-годишната Фатиме, излезе от ареста срещу гаранция от 5 000 лева.\n„Зная, че някой ще каже, че зимата не е подходящ сезон за извършването на такава проверка, но за смъртта сезони няма\", отбеляза Радев.\n„Регион по регион, град по град ще проверим и ще видим дали пешеходните пътеки са преведени в съответните изисквания“, подчерта Цацаров и добави: „Сигурен съм, че огромна част от кметовете ще погледнат сериозно на тези неща и ще изпълнят съответните изисквания. В крайна сметка ще разполагаме с цялостна карта на пешеходните пътеки в страната и ще опитаме да направим нещо добро“.\nОт своя страна министърът на регионалното развитие и благоустройството Николай Нанков заяви, че в цялата страна има пешеходни пътеки с абсолютно забранени по норматив елементи.\n„Картата на пешеходните пътеки ще даде представа как представителите на местната власт са изпълнявали функциите по поддържане пътната инфраструктура в населените места“, отбеляза той и отново подчерта, че кметовете в населените места, където има констатирани нарушения, ще бъдат санкционирани.Вътрешният министър Валентин Радев заяви, че ще бъде изключително строг с всички, ангажирани със съответните проверки.На въпрос какви ще бъдат санкциите, които ще бъдат направени след тази проверка, министър Нанков отговори, че има регламент, който посочва съответните наказания. „Споменах - фоновото оцветяване с червени, жълти и всякакви цветове, отнемащи вниманието на водача, са недопустими. Отделно - има пешеходни пътеки с износена маркировка, неправилно поставена. Всичко това ще стане ясно през следващите два месеца, през които ще извършваме заедно с колегите от Пътна полиция във всичките 264 български общини“, каза Нанков.На въпрос на \"Дневник\" относно доклада на турските служби, според който изделия на \"Булгартабак\" са станали обект на контрабанда в южната ни съседка, главният прокурор Сотир Цацаров заяви, че вече се е запознал със съдържанието на документа. Предстои обаче да се издири по официален път неговия автор, тъй като в доклада не е обозначено ясно коя е службата, която го е изготвила, нито по какъв повод е направен той - дали с аналитична или информационна цел. Обвинител № 1 заяви още, че чрез МВР ще бъде изпратено запитване по този повод до Интерпол.\n\n\n                    ", "date": "2017.12.21", "title": "Прокуратурата и МВР започват масови  проверки на пешеходните пътеки"}
{"url": "http://www.monitor.bg/a/view/9267-%D0%A2%D0%B0%D0%BA%D1%81%D0%B8%D0%BC%D0%B5%D1%82%D1%80%D0%BE%D0%B2%D0%B8-%D1%88%D0%BE%D1%84%D1%8C%D0%BE%D1%80%D0%B8-%D0%BF%D1%80%D0%BE%D1%82%D0%B5%D1%81%D1%82%D0%B8%D1%80%D0%B0%D1%82-%D0%B7%D0%B0-1-%D0%BB%D0%B5%D0%B2-%D0%BC%D0%B8%D0%BD%D0%B8%D0%BC%D0%B0%D0%BB%D0%BD%D0%B0-%D1%82%D0%B0%D1%80%D0%B8%D1%84%D0%B0/", "text": "\n                    Таксиметрови шофьори от столицата протестираха с искане Общината да въведе минимална тарифа за превоз на пътници. Само Синдикалният съюз \"Сила\" подкрепя протеста, но ако Столичният общински съвет не определи минимални тарифи, както иска браншът, след 31 януари вероятно ще протестират всички транспортни фирми, уточни пред \"Хоризонт\" председателят на Съюз \"Такси \" Кирил Ризов. Той подчерта, че повечето организации засега изчакват, защото смятат, че възможности за диалог не са изчерпани, подчерта председателят на Съюз \"Такси \". Той посочи, че предложенията на таксиметровите компании са за тарифа средно от 1 лев дневна и 1,14 лв. – нощна.\n\nВчерашният разговор с шефката на Транспортната комисия потвърди това, което ние се разбрахме между бранша и Столичния общински съвет – да бъдат наети специалисти независими, които да създадат независима методика за определяне на минималните и максимални тарифи, тест по тази методика ежегодно да се актуализират тарифите в бранша, добави той. \n                    ", "date": "2017.12.21", "title": "Таксиметрови шофьори протестират за 1 лев минимална тарифа"}
{"url": "http://www.monitor.bg/a/view/12781-%D0%94%D0%9F%D0%A1-%D0%91%D0%93-%D0%BF%D1%80%D0%B5%D0%B4%D1%81%D0%B5%D0%B4%D0%B0%D1%82%D0%B5%D0%BB%D1%81%D1%82%D0%B2%D0%BE%D1%82%D0%BE-%D0%B5-%D0%BC%D0%B8%D0%BD%D0%B8%D1%80%D0%B0%D0%BD%D0%BE-%D0%B7%D0%B0%D1%80%D0%B0%D0%B4%D0%B8-%D0%BD%D0%B0%D1%86%D0%B8%D0%BE%D0%BD%D0%B0%D0%BB%D0%B8%D1%81%D1%82%D0%B8%D1%82%D0%B5/", "text": "\n                    БГ председателството е минирано заради участието на националистите във властта. Това бе основното послание на лидера на ДПС Мустафа Карадайъ, който прочете декларация от името на групата. По думите му това е изключително важен за страната момент, но ще го посрещнем разделени, конфронтирани и бедни. Причина за това според него е формулата на управление и включването на националистите в нея. Според  Карадайъ политиката на омразата и разединението продължава. ГЕРБ не успя да прочете правилно резултатите от вота и предложи неудачна формула, заяви лидерът на ДПС. Според него ГЕРБ са излъгали избирателите, загърбили са европейските ценности, а в резултат на участието на националистите в правителството  се минира БГ председателството, а държавността и демокрацията са застрашени.\n\nСвидетели сме на лоши послания от страна на управляващите към обществото и Европа. Пример за това е настаняването на национализма в дома на символа на демокрацията \"Раковски\" 134, заяви Карадайъ , визирайки новината, че  партията на Валери Симеонов – НФСБ ще се настани в централата на СДС.\n\nГЕРБ не могат да оценят сериозността на ситуацията., обясни той и предупреди, че е недопустимо да се управлява на принципа \"проба - грешка\". А отдалечаването от нормалността трупали негативен заряд в обществото. Демокрацията не е диктат на мнозинството, а баланс между институциите, каза още Карадайъ. ДПС ще остане в историята с етническия модел и приноса си за членството на България в ЕС и НАТО, заключи Карадайъ.\n                    ", "date": "2017.12.21", "title": "ДПС: БГ председателството е минирано заради националистите"}
{"url": "http://www.monitor.bg/a/view/65892-%D0%9D%D0%A1-%D0%BE%D1%82%D0%BC%D0%B5%D0%BD%D0%B8-%D0%BC%D0%BE%D1%80%D0%B0%D1%82%D0%BE%D1%80%D0%B8%D1%83%D0%BC%D0%B0-%D0%B7%D0%B0-%D0%BD%D0%BE%D0%B2%D0%B8-%D0%BB%D0%B5%D0%BA%D0%B0%D1%80%D1%81%D1%82%D0%B2%D0%B0/", "text": "ГЕРБ към опозицията: Заигравате се със страховете на хората, БСП и ДПС: Не сте си научили урока \n                    Народното събрание отмени мораториума за нови лекарства. С пълно единодушие депутатите подкрепиха отпадането на параграф 6 от закона за бюджета на НЗОК за 2018 година, с който бе въведено ограничение за финансиране на нови молекули. Промените бяха гласувани на две четения. При първото гласуване своя вот \"за\" дадоха 197 от народните представители, а при второто четене това направиха 192 депутати. \nВъпреки пълният консенсус, който бе договорен само ден по-рано, темата пак стана повод за политическо противоборство. Председателят на ПГ на ГЕРБ Цветан Цветанов призова депутатите и опозицията за смирение преди дебатите, като увери, че това решение е да се успокоят всички пациенти и граждани. \nНа свой ред Нигяр Джафер от ДПС обясни, че депутатите са направили абсолютен прецедент, а именно да отменят текст от закона за НЗОК само ден след като е обнародван в Държавен вестник. Тя припомни, че първоначалният текст е бил противоконституционен и е щял да задължи изпълнителната власт да заобиколи закона като създаде комисии към МЗ, който да дават парите за тези нови молекули. Според нея обаче така цените на новите лекарства щели да са много по-високи, отколкото ако те са финансирани от НЗОК. Джафер обясни, че резерва на касата е бил намален от 10 на 3 % и вече е около 80 млн. лева. Ако пък за новите лекарства трябва да се плати около 50 млн. лева, то вече имаме бюджет на касата, който е на минимума. Тя попита депутатите дали са готови да си вземат поуки за своите действия и предупреди, че не може да се говори за консенсус, когато има допусната грешка и тя трябва да се замаже. \nВ отговор Вежди Рашидов от ГЕРБ пък обвини опозицията, че се заиграва със страховете на хората. \"Спрете да правите политика от всичко преди Коледа\", заяви той и поясни, че всичко се прави в името на хората. \"Не е хубаво да се правят такива внушения, обърна се той към опозицията. \nЛидерът на БСП Корнелия Нинова пък заяви, че управляващите правят промяна не защото са сгрешили, а под натиска на обществото. По думите й ГЕРБ не си признават, че са сгрешили и не са си научили урока. \"Това е урок за всички, но и за тези 126 тази зала, че не трябва да се гласува механично\", каза тя. Според нея днес се възстановява една справедливост, а другите думи за ред и урок. \nЦветанов пък отново припомни, че е призовал да няма политически заряд в изказванията и обвини БСП , че отново се опитват да ги вкарат в полето на противопоставянето. \"Всички знаем, че има изтичане на средства от здравната система\", каза той и допълни, че именно затова са предприели този подход за по-добър ред, който обаче да не е за сметка на онкоболните. ПО думите му за това гарантирал и самият здравен министър Кирил Ананиев. През последните дни обаче техните усилия били насочени към това да се постигне консенсус и партиите да не се заиграват със страховете на хората. \nШефът на правната комисия Даниал Кирилов пък призова Нинова да направи сравнителен анализ между генерични лекарства и непатентни международни наименования. При анализа си тя да каже още защо последните не са патентовани и процедурата за тях не е завършила.Кирилов помоли Нинова публично да каже, че позицията й не е била формирана заради някакво влияние и от други интереси. \n\"Не съм била права, че сме постигнали консенсус и сте си научили урока\", каза на свой ред Нинова и отрече БСП да се заиграва със страховете на хората. \n \n                    ", "date": "2017.12.21", "title": "НС отмени мораториума за нови лекарства"}
{"url": "http://www.monitor.bg/a/view/52424-%D0%9E%D0%B1%D1%81%D1%8A%D0%B6%D0%B4%D0%B0%D1%82-%D0%BD%D1%8F%D0%BA%D0%BE%D0%BB%D0%BA%D0%BE-%D0%B2%D0%B0%D1%80%D0%B8%D0%B0%D0%BD%D1%82%D0%B0-%D0%B7%D0%B0-%D0%BF%D0%BE%D1%81%D0%BB%D1%83%D1%88%D0%B0%D0%BD%D0%B8%D0%B5-%D0%BD%D0%B0-%D0%B0%D1%80%D1%85%D0%B8%D0%BC%D0%B0%D0%BD%D0%B4%D1%80%D0%B8%D1%82-%D0%A1%D0%B8%D0%BC%D0%BE%D0%BD/", "text": "Басарбовският скален манастир остава със същото ръководство\n                    Ще предложим няколко варианта за послушание на дядо Симон в нашата епархия и не мога да ги кажа, преди да съм разговарял с него, заяви днес пред журналисти Русенският митрополит Наум. Очаква се в събота архимандрит Симон да пристигне в Русе, след като преди дни Светият Синод на Българската православна църква го освободи от длъжността игумен на Бачковския манастир и реши да го изпрати в Русенската епархия.\n\n„Трябва да се намери най-оптималният вариант, в който отец Симон ще бъде полезен за епархията. Имаме неговото уверение, че където епархийското ръководство прецени, че ще бъде най-полезен, той като монах и като духовник ще се подчини и ще приеме с радост възложеното му послушание”, допълни митрополит Наум.\n\nНа въпрос дали Басарбовският скален манастир ще има нов игумен, владиката бе категоричен, че засега там няма да има промяна. Под ръководството на временно изпълняващия длъжността игумен отец Алеко ще продължат дейностите по довършване на стенописите и подкуполното пространство на манастирския храм.\n\nПо думите на дядо Наум в епархията има много места, където има нужда от инициативни хора като архимандрит Симон. „Като игумен на Бачковския манастир той направи много, надявам се, че и тук ще бъде полезен”, допълни владиката. Той каза, че имат голяма нужда от свещеници. В общо 230-те енории служат едва 100 свещеници, от които 20 са пенсионери.\n                    ", "date": "2017.12.21", "title": "Обсъждат няколко варианта за  послушание на архимандрит Симон"}
{"url": "http://www.monitor.bg/a/view/75753-%D0%A6%D0%B0%D1%80-%D0%91%D0%BE%D1%80%D0%B8%D1%81-%D0%86%D0%86%D0%86-%D1%80%D0%B0%D0%B7%D0%BF%D0%BE%D1%80%D0%B5%D0%B4%D0%B8%D0%BB-%D0%B4%D0%B0-%D1%81%D0%B5-%D0%B2%D1%8A%D0%B7%D1%81%D1%82%D0%B0%D0%BD%D0%BE%D0%B2%D0%B8-%D0%BA%D1%8A%D1%89%D0%B0%D1%82%D0%B0-%D0%BD%D0%B0-%D0%AF%D0%B2%D0%BE%D1%80%D0%BE%D0%B2/", "text": "\n                     \n\n \n\nЛично цар Борис ІІІ е разпоредил да бъде възстановена родния дом на поета Пейо Яворов, която била полуразрушена от страховитото земетресение отпреди 9 десетилетия/ на 14 април 1928 година/, припомня уредникът къщата – музей в Чирпан и изследовател на жизнения и творчески път на лирика-харамия Тодор Иванов.\n\nТози факт е малко известен и ще бъде по-широко огласен на предстоящите 50-ти юбилейни Яворови дни, които ще започнат на 13 януари догодина. 7 000 семейства от Чирпан и съседния град Първомай /тогава Борисовград/ са останали без покрив на главите си.Земните трусове, които продължили до 25 април включително са засегнали 240 селища, включително и Пловдив.\n\n107 са загиналите мъже, жени и деца, над 500 са били ранените.Цели три години е продължила дейността по възстановяването на разрушените сгради,създаден е бил всенароден комитет за набиране на помощи. С помощта на чешкия журналист Владимир Сис е организирал кампания в родината си, от която са били събрани 160 000 крони.\n\nТазгодишните Яворови дни в Чирпан са посветени на 140-та годишнина от рождението му, по този повод до няколко дни ще бъде издаден нов сборник „Аз не живея, аз горя“ с негови стихове в превод на руски, полски, сръбски и арменски език, сред преводачите е председателят на Съюза на писателите в Армения Едвард  Милитосян.\n\nПо предварителна информация точно той ще запали факела пред бюст-паметника на Яворов в двора на дома му. Час по-късно огънят ще бъде запален и пред паметника в градския парк от президента Румен Радев.\n\nСъщата вечер ще стане известен и десетият лауреат  на учредената преди половин век национална литературна награда „Яворов“, в момента вървят номинации от жури с председател Пламен Дойнов, зам. председател на Сдружението на писателите в България.\n\nНаградата беше връчена за последно преди 5 години на поета Калин Донков, сред носителите й са  Павел Матев, Христо Фотев, Валери Станков и др.\n\nВ програмата на честванията е предвидена научна конференция, там ще бъде представеня книгата на Иван Мешеков „Пейо Яворов-поет-богоборец“.На финала ще бъде отчетен и националният конкурс за рисунка  „Недорисуван свят“, посветен на художничката Василия Стоилова.\n\n \n                    ", "date": "2017.12.21", "title": "Цар Борис ІІІ разпоредил да се възстанови къщата на Яворов   "}
{"url": "http://www.monitor.bg/a/view/18166-%D0%A1%D0%BE%D1%84%D0%B8%D1%8F-%D0%BF%D1%80%D0%BE%D0%B4%D0%B0%D0%B4%D0%B5-%D0%B4%D0%B5%D0%BB%D0%B0-%D1%81%D0%B8-%D0%B2-%D0%9E%D0%B1%D1%89%D0%B8%D0%BD%D1%81%D0%BA%D0%B0-%D0%B1%D0%B0%D0%BD%D0%BA%D0%B0/", "text": "\n                    Столичният общински съвет гласува доклада за приватизацията на Общинска банка. На заседание общинарите решиха 67,6% от капитала на банката да отиде в ръцете на регистрираният в Лихтенщайн фонд \"Новито опортюнитис\". Компанията бе единственият кандидат за приватизацията на банката и ще преброи на общината 45,6 млн.лв. “За” продажбата гласуваха 45 общински съветници, против бяха 9, нито един не се въздържа. „ След решението на СОС ще бъде сключен договор, при който трябва да се изплатят 20% от сумата. След това има срок, в който кандидатът трябва да осигури становище от КЗК и БНБ и след което може да се финализира процедурата“, обясни Николай Стойнев от ГЕРБ.  По думите му срокът е около 60 дни за отговор на БНБ. „Ако по някакъв начин не се получи положително становище от страна, няма да се стигне до финализиране на процедурата“, каза Стойнев.\nПротив продажбата на активите се обявиха съветниците от БСП, защото според тях банката е в добро финансово състояние  и може да сключи по-добра сделка.\n\n\n                    ", "date": "2017.12.21", "title": "СОС одобри приватизацията на Общинска банка"}
{"url": "http://www.monitor.bg/a/view/74721-%D0%9F%D0%BE-%D0%B5%D0%B4%D0%B8%D0%BD-%D0%BF%D1%81%D0%B8%D1%85%D0%BE%D0%BB%D0%BE%D0%B3-%D0%BD%D0%B0-400-%D1%83%D1%87%D0%B5%D0%BD%D0%B8%D1%86%D0%B8/", "text": "\n                    Директорите на училища и детски градини ще разкриват приоритетно места з психолози, педагогически съветници или социални работници. В детските градини 1 щатна бройка ще бъде разкривана при над 250 деца, а в училищата при над 400 ученици. Това стана ясно след като Министерството на образованието и науката и националното представителство на синдикалните организации подписаха Анекс към Колективния трудов договор за системата на народната просвета.В документа е договорено, че с отпуснатите със Закона за държавния бюджет за 2018 г. средства за системата за предучилищно и училищно образование трябва да се осигури увеличението на минималната работна заплата за страната, както и вноските за фонд \"Пенсии\" за 2018 г. Със средствата по старндарти пък директорите ще разкриват новите места за психолози и педагогически специалисти. Също така школските шефове ще трябва да увеличат с 0,5% средствата за диференцирано заплащане за постигнати добри резултати на преподавателите.\n\nАко училищата са получили повече пари с новата формула за разпределение на средствата за делегираните бюджети и имат остатък, ще трябва да увеличат индивидуалните работни заплати на служителите, да им дават допълнително възнаграждение за участие в екипите по обхват и приобщаване на децата в училище и за провеждане на допълнително обучение на ученици, които имат трудности в клас.\n\nВ Анекса към Колективния трудов договор е разписано още, че право да получават средства за обезщетения при пенсиониране от Националната програма „Оптимизация на училищната мрежа“ вече ще имат и центровете за подкрепа на личностното развитие. \n\n\n \n\n\n \n                    ", "date": "2017.12.21", "title": "По един психолог на 400 ученици "}
{"url": "http://www.monitor.bg/a/view/49176-%D0%9C%D0%B0%D1%81%D1%83%D0%B4-%D0%B8-%D0%A2%D0%B5%D1%80%D0%B5%D0%B7-%D0%BE%D1%82%D0%B8%D0%B2%D0%B0%D1%82-%D0%B2-%D0%9F%D0%B0%D0%B7%D0%B0%D1%80%D0%B4%D0%B6%D0%B8%D0%BA/", "text": "Шефката на \"Дивите животни\" Любомила Кривошиева искала да ги гледа в серия по \"National Geographic\"\n                    С 20 гласа за, пет против и четирима въздържали се Общинският съвет в Разград даде съгласието си да бъде прехвърлено чрез дарение на Община Пазарджик правото на собственост върху два екземпляра от вида  Lion (Panthera Leo) - лъвчетата Терез и Масуд. За взимане на решение трябваха 17 гласа, а точката за малките големи котки се превърна в акцент на сесията на Общинския съвет в Разград в четвъртък следобед, като дебатите по нея продължиха близо час и половина, като на моменти се стигна до грубости и обиди в пренията между съветниците. Неколцина от групата на БСП и изключената от ГЕРБ Милена Орешкова се превърнаха в адвокати на неправителствен център от Холандия, който няколко дни след искането на Община Пазарджик също депозирал желание да изнесе животните в Холандия.\nСагата с Масуд и Терез започна през нощта на 8 декември, когато дошли на бял свят с още едно лъвче, но то починало. Първоначално мислели, че оцелелите са момченце и момиченце, затова им дали и такива имена, но впоследствие се оказало, че и двете котки са мъжки. Тъй като майка им ги отхвърлила още на следващия ден се наложи да бъдат настанени в частна клиника в София. Още тогава започнали плановете за бъдещото им изнасяне в център в Западна Европа.\nТъй като в Разград няма условия за отглеждане на лъвчетата, а и зоокътът няма нужния лиценз, започнало търсене на нов дом за Масуд и Терез. На 5 декември желание да приеме като дарения двете лъвчета изразил кметът на Пазарджик.\nСпоред проучването, което направили и в Разград, пазарджишкият зоопарк \"Острова\" има добър опит в отглеждането, включително и в създаването на условия за размножаване на този вид едри хищници от рода котки. Там се отглеждат и тигри, а през 2016 година са родени 4 тигърчета, подарени впоследствие на три зоопарка в страната. Евентуалният нов дом на Терез и Масуд отговаря както на минималните изисквания на националното ни законодателство за съществуването на зоопарк, така и на европейските стандарти и има лиценз от МОСВ още от 2009, като през 2015 е прелицензиран.\nВеднага след оповестяването на дневния ред на заседанието от 21 декември т. г., когато се появила точката за лъвчетата, започнала серия от атаки срещу проекторешението в интернет форуми и телевизии. \"Нашите проблеми започнаха в момента, в който ръководството на Община Разград отказа да предоставя лъвовете по някакви начини, които заобикалят закона. Ще спазим закона на българското законодателство\" - каза от трибуната в сесийна зала кметът на Разград д-р Валентин Василев, без да уточнява какви са били предложенията. \nПредложение всъщност още в началото на сесията направиха трима представители на НПО, които получиха правото преди определянето на дневния ред да направят изявления по точката с лъвчетата. В полза на заминаването на животните за Холандия се изказаха шефът на \"Четири лапи\" Явор Гечев, Ирена Райчева от лудогорска организация за защита на животните и шефката на \"Дивите животни\" Любомила Кривошиева.\nГечев разказа, че \"лапите\" имали подписан с общината на 9 ноември мемораднум за лъвовете от Разград. Впоследствие кметът Василев потвърди, че в този меморандум влизало и търсене на нов дом на разградските мъници, но това не означавало, че общината не може да им търси дом и самостоятелно. \"Моите съмнения са, предполагам много от вас знаят, че има сериозен натиск да заминат именно към Пазарджик, всички знаят откъде идва този натиск, лично моите съмнения са, че те няма изобщо да стигнат до зоопарка в Пазарджик, а в някой частен дом като домашни любимци.\" - опита се да убеди съветниците Гечев, без да озвучи съмненията си.\nФиналът беше оставен за Любомила Кривошиева, която разказа, че е от организацията, която от три месеца се грижи за малките Масуд и Терез. \"За да бъдат преместени в който и да е зоопарк нашият доброволец, който вече три месеца 24 часа дава живота си за тях ще трябва да живее с тях в клетката. Сами разбирате, че това не е възможно.\" - разплака се за първи път по време на изказването си Кривошиева. Финалните сълзи бяха за финала: \"Моля ви да завърши тази история по възможно най-добрия начин, а той е да отидат в спасителен център, а след като станат самостоятелни да заминат за Южна Африка в така известния на всички \"Lions Rock\", който гледаме по \"National Geographic\". И един ден, надявам се, да гледаме филм за тях.\" - разчувства се шефката на \"Дивите животни\".\n\"Днес като общински съветници трябва да сме наясно, ако позволим лъвчетата да отидат в неправителствена организация ще бъде незаконно. Това е общинска собственост и начинът, по който може да бъде дарена е само на друга зоологическа градина или спасителен център. Нямаме право да ги предоставяме на неправителствена организация.\" - категорична беше общинската съветничка Надежда Радославова, която в продължение на две години до миналата сесия беше и председател на Общинския съвет. Тя също вкара емоционален момент в иначе законосъобразните си аргументи, като каза, че \"лъвът е символ на Република България и, ако някой има амбицията да изнесе всички лъвове от България, мисля си, че дори и заради това не би трябвало да го подкрепим.\"\n \n                    ", "date": "2017.12.21", "title": " Масуд и Терез отиват в Пазарджик "}
{"url": "http://www.monitor.bg/a/view/21367-%D0%9F%D0%BB%D0%BE%D0%B2%D0%B4%D0%B8%D0%B2%D1%87%D0%B0%D0%BD%D0%B8-%D0%BF%D1%8A%D0%BB%D0%BD%D1%8F%D1%82-%D0%BD%D0%B0%D0%B9%D0%BC%D0%BD%D0%BE%D0%B3%D0%BE-%D0%BA%D0%BE%D1%84%D0%B8%D1%82%D0%B5-%D0%B7%D0%B0-%D1%81%D0%BC%D0%B5%D1%82/", "text": " Изхвърляме двойно повече боклук от румънците\n                     \n\nПловдивчани са рекордьори по изхвърлен боклук у нас, показват данни на Националния статистически институт (НСИ) за 2016 г. За година един жител на града под тепетата е пълнил контейнера за смет средно с 543 кг, което е с 23 кг повече спрямо 2015 г. На второ място по количество боклуци се нареждат софиянци, които за година са пълнили кофите с 527 кг., което е с 46 кг повече спрямо 2015 г. Трети по изхвърлени отпадъци са жителите на София област, които обаче преди 2 години са водели класацията с 533 кг боклук на калпак. Най-пестеливи откъм съдържание в контейнерите пък се оказват жителите на Враца, които през миналата година са генерирали средно по 245 кг смет.\n\nСтатистиката показва, че през миналата година българинът е генерирал средно по 406 кг, или\n\n \n\nс 13 кг по-малко по-малко спрямо 2015 г.\n\n \n\n„Намалената покупателна способност е основна причина за спада на генерираните отпадъци“, обясниха от Министерството на околната среда и водите (МОСВ).\n\nДанните на Евростат показват, че по отношение на количеството изхвърлен боклук българите са под средното ниво за Европейския съюз. По последни данни през 2015 г. в Европа един човек е генерирал по 476 кг. Най-големите „производители“ на боклук са били жителите на Дания, където един човек хвърлял по 789 кг, следвани от Кипър, Люксембург и Малта с над 620 кг на човек. На дъното на класацията са румънците, които пълнили контейнерите средно с по 247 кг на човек, следвани от поляците и чехите, които пък са генерирали под 300 кг боклуци годишно.\n\nОт НСИ отчитат и спад на предадените за депониране битови отпадъци. През 2015 г. от 61.6% от сметта е била предадена на депо, докато през миналата година делът на отпадъците, откарани на сметище е била 48 на сто. През миналата година у нас са работели 125 депа, като част от тях обслужват няколко общини. В края на миналата година 99,7% от населението е било обхванато от системите за сметосъбиране.\n                    ", "date": "2017.12.21", "title": "Пловдивчани пълнят  най-много кофите за смет"}
{"url": "http://www.monitor.bg/a/view/21169-%D0%97%D0%B0%D1%80%D0%B5%D0%B6%D0%B4%D0%B0%D1%82-%D0%B1%D0%B0%D0%BD%D0%BA%D0%BE%D0%BC%D0%B0%D1%82%D0%B8%D1%82%D0%B5-%D1%81-%D0%BF%D0%BE%D0%BB%D0%BE%D0%B2%D0%B8%D0%BD-%D0%BC%D0%B8%D0%BB%D0%B8%D0%B0%D1%80%D0%B4-%D0%B7%D0%B0-%D0%BF%D1%80%D0%B0%D0%B7%D0%BD%D0%B8%D1%86%D0%B8%D1%82%D0%B5/", "text": " Дежурни екипи ще следят за проблеми 6000 устройства\n                    Банкоматите ще бъдат заредени с около половин милиард лева по време на почивните дни по Коледа и Нова година, показаха изчисления на „Монитор“. Родните трезори уверяват клиентите си, че са създали стриктна организация с екипи, които ще зареждат периодично машините и ще следят наличностите по време на празниците.Според данни на Българската народна банка (БНБ) към средата на годината в страната има 5827 ATM устройства. Източник на „Монитор“ съобщи, че всеки един банкомат ще бъде напълнен с около 100 бона, а машините, от които освен да се тегли може и да се внася, ще бъдат заредени със 75-80 хил. лева. Така, ако сметнем общия брой на АТМ-те по максималната възможна сума, се оказва, че близо 580 хил. лева ще бъдат на разположение на обществото.„Нормално е в края на годината да има завишен брой тегления и плащания, тъй като това е времето, в което хората се готвят да посрещнат празниците. Наличието на повече почивни дни също е предпоставка за увеличаване на трансакциите. Подготвени сме да обслужим увеличения обем трансакции“, казаха от една от банките.От друга банкова институция пък заявиха, че е създадена организация за бързо отстраняване на технически неизправности по банкоматите и своевременно зареждане в зависимост от оборотите на теглене.Трезорът дори пазел исторически данни за необходимите обороти по време на празници, както и кои дни и банкомати са по-натоварени и на база на анализа на тези данни ще бъдат предотвратени всякакви проблеми и неудобства за клиентите.Освен с пари в брой сънародниците ни ще пазаруват и с кредитни и дебитни карти, което пък е допълнително улеснение, ако не сме имали време да си изтеглим кеш. Проблем е обаче, когато даден търговец не разполага с ПОС терминал и задължително трябва да му платим с традиционните банкноти.По време на миналогодишния празничен декември максималната стойност за разплащане през системата за брутен сетълмент в реално време RINGS в заявка на участник за сетълмент е била за 22,4 млн. лева, а минималната дебитна позиция на банков клиент в заявка за сетълмент е бил на стойност 1,86 лева. RINGS е платежна система за брутен сетълмент в реално време, организирана и поддържана от БНБ. През нея се обработват само плащания в национална валута и всички плащания на стойност на или над 100 000 лв., плащания на клиенти на банките без ограничение в размера, ако са инициирани към системата по желание на банковия клиент, както и плащания въз основа на заявки за сетълмент и по сделки с ценни книжа. През последния месец на миналата година обработените плащания през RINGS са 90 129 броя, показват данните на централната банка.Среднодневната бройка на плащанията за периода възлиза на 4292, като на 23 декември през платежната системата са минали пиковите 6610 трансакции.Стойността на обработените плащания е над 54 млрд. лева, като среднодневната стойност на периода е 2,5 млрд. лева. Най-много обработени плащания са минали през системата за брутен сетълмент в реално време във времето от 8 до 12 часа.\n\n\n                    ", "date": "2017.12.21", "title": "Зареждат банкоматите с  половин милиард за празниците"}
{"url": "http://www.monitor.bg/a/view/89897-%D0%97%D0%B0%D1%89%D0%B8%D1%82%D0%BD%D0%B8%D0%BA-%D0%BD%D0%B0-%D0%92%D0%B0%D1%81%D0%B8%D0%BB%D0%B5%D0%B2-%D0%BE%D0%BF%D1%80%D0%BE%D0%B2%D0%B5%D1%80%D0%B3%D0%B0-%D0%A4%D1%80%D0%BE%D0%B3%D0%BD%D1%8E%D0%B7/", "text": "\n                    Фабриката за фалшиви новини катастрофира в собствените си лъжи. При това разобличена не от друг, а от защитник на един от менторите си - Цветан Василев. В интервю за телевизията BiT, чиито основни лица са финансирани от банкера беглец с парите, откраднати от него от КТБ, консултант към кантората, наета от Василев да го представлява по иска му срещу Делян Пеевски по Глобалния акт „Магнитски“ - JWI, опроверга статия отпреди няколко дни на сайта „Фрогнюз“. В началото на месеца интернет страницата на агент Академик на ДС Огнян Стефанов обяви помпозно, че папката по закона „Магнитски“ вече била в Белия дом. В интервюто обаче Клифърд Карчмър – съветник в JWI, е признал, че „случаят все още е в Министерството на финансите и Държавния департамент“. Репликата му бе преразказана от интервюиралата го журналистка Ралица Василева, явно, за да не се набива на очи, че всъщност опровергава медия, финансирана от същия човек, който е наел и JWI. Самото интервю пък е взето набързо, за да се омаловажи статия на топ US разследваща журналистка – Сюзан Кийтинг, в изданието US World News & Report и интервюто й пред „Телеграф“, в които тя бе категорична, че Цветан Василев използва акта „Магнитски“ като последен отчаян опит да се спаси от делото срещу себе си у нас и наказателното преследване за „обира на века“. В опит да я опровергае обаче Карчмър сипе неистина след неистина, като първо се опитва да омаловажи експертизата на „бащата на валутния борд“ Стив Ханке, а след това заявява, че досиетата за отпуснатите кредити липсвали, тъй като ГДБОП бил нахлул в банката. Истината обаче е, че ГДБОП не е влизал в КТБ – досиетата бяха иззети от БНБ.\n                    ", "date": "2017.12.21", "title": "Защитник на Василев опроверга „Фрогнюз“"}
{"url": "http://www.monitor.bg/a/view/37679-%D0%9E%D1%81%D0%B5%D0%BC-%D0%BD%D0%BE%D0%B2%D0%B8-%D1%81%D0%BF%D0%B5%D1%86%D0%B8%D0%B0%D0%BB%D0%BD%D0%BE%D1%81%D1%82%D0%B8-%D0%B2-%D0%A1%D0%BE%D1%84%D0%B8%D0%B9%D1%81%D0%BA%D0%B8%D1%8F-%D1%83%D0%BD%D0%B8%D0%B2%D0%B5%D1%80%D1%81%D0%B8%D1%82%D0%B5%D1%82/", "text": "\n                    Осем нови специалности разкрива Софийския университет (СУ) през следващата 2018 – 2019 академична година. Те са „Учител по природни науки в основна степен на образование“, „Философия“ на английски език, „Комуникационен мениджмънт“, „Компютърно инженерство“, „Публични информационни системи“, „История и чужд език“ (английски или френски език), „География и английски език“ и „Африканистика“ на английски език. Това съобщиха от висшето училище. На заседание на Академичния съвет на СУ са приети и документите за кандидатстудентската кампания през 2018 г. Приемът на заявления за явяване на изпити за първата и втората кандидатстудентска сесия започва на 19 февруари 2018 г. Крайният срок е 9 март за първия тур и 18 май за втория. Таксата за явяване на изпит е 30 лв.\n\nПървата изпитна сесия ще се проведе в неделните дни в периода 18 март - 22 април., а втората - в съботните и неделните дни от 27 май до 24 юни.\n\n Кандидат-студентите отново ще имат възможност да подадат документи онлайн, на място в Софийския университет или в бюрата на фирмите в страната. Зрелостниците могат да заплатят и таксите за явяване на изпит и за участие в класирането онлайн, в случай че регистрирането им е изцяло чрез онлайн системата за кандидатстудентската кампания.\n\n За поредна година документите за класиране ще се приемат онлайн. Резултатите от първото класиране ще бъдат обявени на 10 юли, на второто на 17 юли, а на третото – на 24 юли.\n\nЗа пет от общо 117 специалности матурата няма да служи за вход вместо изпит. Това са регулираните специалности „Право“, „Медицина“ и „Фармация“ и две от специалностите във Факултета по журналистика и масова комуникация – „Журналистика“ и „Връзки с обществеността“.\n\n \n                    ", "date": "2017.12.21", "title": "Осем нови специалности в Софийския университет "}
