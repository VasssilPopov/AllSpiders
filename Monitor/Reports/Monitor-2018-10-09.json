{"url": "https://www.monitor.bg:443/bg/a/view/puskat-zadyrjanija-za-ubijstvoto-na-viktorija-rumynec-146488", "text": "Пускат на свобода задържания за убийството за 30-годишната Виктория Маринова румънски гражданин. Това стана ясно от думите на директора на областната дирекция на МВР в Русе старши комисар Теодор Атанасов. По-рано пред деня той съобщи за задържан за 24 часа румънски гражданин, който имал и украински паспорт, но каза, че не е заподозрян, а само се проверява алибито му. „Нямаме други факти и обстоятелства, които можем да оповестим. При получаване на нова информация ще ви уведомим официално“, беше лаконичен шефът на русенската полиция. Няколко часа журналисти от български и чуждестранни медии чакаха през сградата на областната дирекция на МВР в очакване да бъде съобщена официална информация във връзка с разследването на жестокото убийство на Виктория Маринова. Говорителят на главния прокурор Румяна Арнаудова тръгна към Русе, щом стана ясно, че има задържан. Тя пристигна към 15,00 часа. В Русе е целият щаб по разследването, в който е и министърът на вътрешните работи Младен Маринов. Журналистите очакваха изявление от Арнаудова, но тя си тръгна към 20,00 часа през служебния вход, без да разговаря с тях. Информацията за напредък в разследването през целия ден бе противоречива. Първоначално се разбра за заподозрян мъж от ромски произход, който живеел в Русе и избягал зад граница. Говореше дори за група от хора, които са задържани. В ранните следобедни часове старши комисар Атанасов съобщи за румънския гражданин. „Монитор“ научи, че човекът се е разхождал безцелно в района, където е станало убийството, и затова е бил задържан от полицаите, за да се изясни какво прави там. При разпитите обаче се оказало, че няма съпричастност към извършеното престъпление.", "date": "2018.10.09", "title": "Пускат задържания за  убийството на Виктория румънец"}
{"url": "https://www.monitor.bg:443/bg/a/view/skot-istuud-ocharovan-ot-bylgarija-146437", "text": "„България е очарователна страна. Наистина се радвам, че имам възможността да снимам филма „Преден пост“ по книгата на Джейк Тапър тук.“ С тези думи Скот Истууд изрази възхищението си от престоя си у нас, който продължава вече близо месец. Синът на легендарния режисьор Клинт Истууд слага униформата на небезизвестния сержант Клинтън Ромеша, участвал в битката на американски войници с 400 талибани в Афганистан през октомври 2009 година. От сета Истууд-младши е сред малцината актьори, които дават на феновете си в социалните мрежи поглед „зад кулисите“. Когато не е зает на снимачната площадка, Скот се отдава на засилена рехабилитация. Причината – той пристигна у нас с фрактура на крака, заради която когато камерата не върти, се разхожда и с ортеза на глезена. Две седмици след като започна работата си по „Преден пост“ в София, звездата от „Сноудън“ посрещна и нов член на семейството си. Актьорът стана чичо, след като по-малката му сестра Франческа роди момченце от приятеля си Александър Рейт. Бебето носи името Титан. Междувременно стана ясно, че в София за „Преден пост“ е пристигнал и самият Тапър, а с него успя да се срещне министърът на туризма Николина Ангелкова. Очаква се съвсем скоро работата на терен за филма да приключи, като от дни другата звезда в продукцията – Орландо Блум, не се намира на българска територия. Припомняме, че близо месец преди да започнат снимките към лентата, режисьорът Род Лури бе у нас, за да проследи изграждането на цял военен лагер в студията на „Ню Бояна“ специално за нуждите на продукцията. В нея с участие се разписва и синът на Мел Гибсън – Майло.", "date": "2018.10.09", "title": "Скот Истууд очарован от България"}
{"url": "https://www.monitor.bg:443/bg/a/view/pastirite-s-dnevnik-po-vreme-na-pasha-146454", "text": "При свободно отглеждане на открито земеделските стопани ще трябва да водят дневник при извеждане на животните дневна паша в близост до животновъдния обект. В него ще се вписва броят им по вид и категория с дните и часовете на извеждане. Това е записано в публикуваните в „Държавен вестник“ и влезли в сила промени в наредба на земеделското министерство за прилагане на мярка 14 „Хуманно отношение към животните“ от Програмата за развитие на селските райони за периода 2014 - 2020 г. В редакцията на нормативия документ записано още, че въпросният дневник се заверява от регистрирания ветеринарен лекар в началото и в края на периода на извеждане. Наполовина се намалява мястото за отглеждане на крави над 24 месеца, като вместо по 6,6 кв. м в помещение и още толкова на двора, се позволява площта да бъде само на едно от двете места. Същото се отнася и за определените по 7,7 квадрата за отглеждане на биволици над 24 месеца. Стопаните обаче ще трябва да осигурят не по-малко от 10 на сто по-голяма площ от тази, за да получат финансиране по мярката. При ежегодното изготвяне на план-програма за изпълнение на дейностите, за които кандидатстват за подпомагане стопаните няма да са задължени да дават данни за ушните марки на отглежданите от тях животни. В него ще се посочва животновъдният обект, в който се извършват дейностите за осигуряване на свободна подова площ, и включва данни за броя на животните по вид и категория. Земеделските стопани могат да поискат прекратяване на поет ангажимент, като подадат в съответната областна дирекция на ДФЗ - РА, заявление за доброволен отказ по образец, утвърден от изпълнителния директор фонда, и възстановят получената до момента финансова помощ. Доброволният отказ обаче няма да се одобрява, когато земеделският стопанин: е уведомен за установени нарушения и неспазване на изисквания по подадено заявление за плащане през годината на подаване на заявлението за доброволен отказ, уведомен е, че заявлението му за плащане е избрано за извършване на проверка на място или не е възстановил получената финансова помощ по мярката. С промените в наредбата е записано още, че към заявлението за подпомагане или при заявяване на нов животновъден обект към изпълняван ангажимент се прилага и становище по утвърден образец, издадено от директора на съответната областна дирекция по местонахождение на животновъдния обект на БАБХ.", "date": "2018.10.09", "title": "Пастирите с дневник по време на паша"}
{"url": "https://www.monitor.bg:443/bg/a/view/pyrvi-arest-za-smyrtta-na-viktorija-obnovena-146483", "text": "Първи арест за смъртта на 30-годишната тв водеща Виктория Маринова бе извършен в Русе три дни след зверското престъпление. Полицията е арестувала румънски скитник от украински произход заради убийството на телевизионната водеща Виктория Маринова, но засега скитникът не е заподозрян, а само задържан за проверка на алибито му. \"Има задържан, чието алиби изясняваме. Той не е заподозрян в извършването на престъплението, тъй като изясняването продължава и към момента\", обяви шефът на областната дирекция на полицията старши комисар Теодор Атанасов. Разследващите проверяват хора, които са склонни към извършването на такива престъпления, уточни полицейският шеф. Атанасов допълни, че в Русе работи целият щаб за разследване на жестокото престъпление, в който е и вътрешният министър Младен Маринов. Самият Маринов ден по-рано обяви, че издирваният профил е на човек с ясно изразени психически проблеми и силно изразен сексуален нагон. Според неофициална информация разследващите са задържали група лица и в момента ги разпитват. Говорителят на главния прокурор Румяна Арнаудова пристигна в Русе и се очаква да направи официално съобщение за заподозряния. Малко преди новината за задържането на чужденеца да се появи в медиите пък близките на зверски убитата Виктория Маринова и колегите й от телевизия TVN призоваха за търпение. Те вярват, че полицията е на финалната права да разкрие извършителя. „Молим Ви, не прибягвайте до никакви крайни мерки!!! Така няма да помогнем, а напротив. Ще има време за гняв! Просто нека не е днес! Във връзка с анонсирания в социалните мрежи протест с блокиране на движението в района на Дунав мост тази вечер в 19,00 часа заявяваме, че сме категорично против подобни действия! Едва ли и Виктория би желала подобно нещо!“, се казва в съобщението, изпратено до журналистите. От полицията в Русе обявиха телефон за сигнал от граждани, които имат информация за извършеното тежко криминално престъпление. Всеки, който знае нещо, може да се обади на 0889 56 24 07, написаха в страницата на телевизията близките на убитата тв водеща. За днес сутринта в социалните мрежи бе планирано и „гражданско претърсване“ на района около местопрестъплението, но полицията не позволи това да се случи, а дълга ивица от бетонната алея бе отцепена с полицейска лента. Четирима-петима души слязоха да претърсват мястото край Дунав под отсечката, но полицаи ги призоваха да не правят това. Полицейската лента остана на бетонната алея на кея през целия ден и хората не можеха да преминат оттатък. Рибари, които често идват на това място, казаха, че са виждали Виктория да тича и друг път. Момичето правело впечатление с красотата си. Казаха също, че в района има много съмнителни лица като наркомани, клошари. Намирали лодките си счупени, а сутрин събирали празни бутилки от бира. Хората смятат, че убийството на Виктория е тежък криминален случай и се надяват полицията много бързо да задържи убиеца. Районът около лобното място на Виктория край бетонната алея на кея на Дунав от рано сутринта във вторник бе пълна с журналисти от български и световни медии – Франс прес, Ройтерс и други чуждестранни издания. Сред тях бе и словашкият журналист Томаш Василко от словашкия вестник „Дневник“. „Ние имахме през февруари убийство на разследващ журналист. Знаете историята с Ян Куцияк, нали? Чухме, че версията за убийството на Виктория е свързано с работата й и че тя е била разследващ журналист, затова дойдох в Русе. Темата за нас е интересна“, каза Василко. Журналистът беше прочел, че в Русе не стават често убийства, а тези, който са, са от битов характер. Интересуваше се от работата на Виктория и какви са били темите на предаването й. Румънски журналист пък заяви пред „Монитор“, че е разбрал, че задържаният мъж не е румънски гражданин с украински паспорт, а е роден в Молдова, който има молдовско и румънско гражданство. „Молдовяните получават много лесно румънско гражданство“, обясни журналистът. Бруталното престъпление предизвика реакцията дори на генералния секретар на ООН Антониу Гутериш. Той призова в понеделник вечерта \"правителствата да гарантират, че извършителите на подобни престъпления срещу журналисти - като изнасилването и убийството на българската журналистка Виктория Маринова, ще бъдат наказани\". Председателят на 73-тото заседание на Общото събрание на ООН Мария Еспиноса Фернанда Гарсес също осъди убийството на Маринова. Тя изрази и сериозна загриженост от изчезването на саудитския журналист Джамал Кашоги. Германското правителство също остро осъди убийството в България и го определи като \"брутално и ужасно\". Говорител на германското външно министерство каза, че е наложително \"да има бързо разследване и ужасното събитие да бъде разкрито колкото се може по-бързо\", заяви във вторник говорителят на германското външно министерство Кристофер Бергер.", "date": "2018.10.09", "title": "Първи арест за смъртта на Виктория (ОБНОВЕНА)"}
{"url": "https://www.monitor.bg:443/bg/a/view/oditori-pensioneri-zaverjavali-otchetite-na-donev-146482", "text": "Одитори на пенсионна възраст са заверявали годишните финансови отчети на фирмите на фармацевтичния бос Огнян Донев. Това стана ясно в СГС по време на делото срещу изпълнителния директор на „Софарма“ и финансовия шеф на компанията Борис Борисов за укриване на данъци в размер на 63 млн. лв. 82-годишният свидетел Стефан Дамянов разказа пред съда, че за първи път бил одитор на „Елфарма“ през 2001 година, после прекъснал за известно време и продължил да одитира, включително през 2017 година. Дамянов трудно чуваше въпросите, които му задаваха страните по делото, а често пъти пък казваше, че не разбира какво го питат. С дружни усилия съдът, прокуратурата и защитата на подсъдимите успяха да му зададат все пак въпроси за работата му като одитор. Дамянов заяви, че нищо не помни за заверката на отчета на дружеството през 2006 година, но увери, че спазвал международните одиторски стандарти и се съобразявал със счетоводната политика на фирмата. Одиторът на фирма „Телсо“ Трифон Рахнев също се оказа на преклонна възраст. При повторния му разпит пред съда той често се отклоняваше от отговора на зададения въпрос и се налагаше да му напомнят какво го питат. Одиторката на „Софарма“ Валя Йорданова пък обясни, че нямали задължение да проверяват дали записването във всяка клетка на отчета е правилно. Тя заяви, че не помни финансовите отчети на „Софарма“ за 2006 година и 2008 година.", "date": "2018.10.09", "title": "Одитори пенсионери заверявали отчетите на Донев"}
{"url": "https://www.monitor.bg:443/bg/a/view/da-stypish-na-dynoto-146480", "text": "Когато преди около 20-ина години тогавашните управляващи се заеха да правят здравна реформа у нас, ни убеждаваха, че тя е наложителна, защото болниците ни били на ръба на оцеляването. Нямало как да издържат финансово. Изведнъж започнахме да си носим чаршафи от вкъщи, памук, да купуваме обезболяващи. И като че ли от тогава все слушаме как парите ще следват пациента. Години наред продължаваме да чакаме качествено здравеопазване, а то все още е мираж. А като обърна поглед назад, май нищо не се е променило. Може да се убедите сами. Спомнете си как отново преди около двадесет години ни се заговори за парамедици, електронно здравеопазване, издъхващите болници... Днес няма никаква промяна. Отново слушаме дебати за реформа. И отново само за пари. Модели, финансиране, доплащане... никой не споменава качество и това е страшното. Болниците още са на ръба на оцеляването и издъхват. И всеки те гледа в джоба. А съгласете се не е нормално едно раждане в България да ти струва 13 500 лева. Чак звучи нереално. Вярно е, че всеки родител дава мило и драго за детето си, но пък това е прекалено. А у нас наистина има лечебни заведения, които прибират пари по няколко „пътечки“ и накрая искат и на ръка от пациента. Признавам, че в някаква степен дори се срамувам да пиша това и ми е тъжно, защото за мен да си лекар е мисия. И у нас наистина има блестящи специалисти. За съжаление обаче потъват в общото блато и заради черните овце в гилдията поставят всички под общ знаменател. Жалко, нали? Но действителността у нас е такава. Все се надяваме на някаква реформа, която едва ли не да изчисти помията в здравеопазването. Но уви, това все не се получава. И тези дни отново ни говорят за пари. Но докато болниците ни продължават да са търговски дружества и за тях да е важна най вече печалбата, качеството все ще остава назад. Защото лекарите трябва да си изработят заплатите. В 99% дебатите за здравеопазване се изчерпват с това, че са нужни още пари. А когато пациентът постъпи в болница, му се говори най вече за доплащане. В същото време се чудиш има ли нужда да избираш екип, защото май ситуацията все е една и съща и като че ли разчиташ на късмета да попаднеш на читав лекар, който не гледа на теб само като на касичка. Та докато си говорим предимно за пари, а не за качество, едва ли ще има промяна. Отново ще плащаме по няколко пъти за едно и също нещо, отново ще си носим от вкъщи памука и чаршафите и все ще говорим за нуждата от реформа. И това е безумното. 20 години и сякаш никаква промяна. Тогава ни казваха, че ще избираме добрите болници, а тези с некачествено обслужване сами ще изпаднат от пазара. Преценете обаче дали това е така. Защото май вече сме на дъното и вече няма на къде.", "date": "2018.10.09", "title": "Да стъпиш на дъното"}
{"url": "https://www.monitor.bg:443/bg/a/view/papata-u-nas-dogodina-obzor-146484", "text": "Подготвя се посещение на папа Франциск в България и Румъния през следващата година, съобщи испанското издание „Periodista digital”, както и медии в северната ни съседка, цитирани от италианската преса. Според публикуваната от тях информация визитата ще се състои през май, като по време на двудневния си престой у нас Светият отец щял да бъде в София и в Пловдив. Служители в посолството ни в Рим коментираха, че по организирането на посещение на папата в страната ни се работело отдавна и то щяло да бъде оповестено, когато му дойдело времето. Тласък на работата по осъществяването на пасторалната визита на папа Франциск у нас била дала официалната покана за това, която му отправи тази година българският премиер Бойко Борисов. Иначе, информацията в чуждата преса можела да бъде възприета като „дим“ от вече „подкладния огън“ от дипломациите на Ватикана и на нашата страна за осъществяване на събитието. В същото време във вторник президентът Румен Радев се срещна на „Дондуков“ 2 с апостолическия нунций в България Анселмо Гуидо Пекорари, като двамата обсъдили именно възможността за посещение папата у нас, съобщиха от прессекретариата на държавния глава. До този момент Светият престол не е съобщил официално за готвено посещение на папа Франциск в България и Румъния в началото на май следващата година, подчерта пред „Монитор“ пък говорителка на пресслужбата на Ватикана. В МВнР нямало все още постъпила информация от Ватикана за това кога е удобно да бъде осъществена предстоящата визита на главата на Римокатолическата църква. Богдан Паташев, генерален секретар на Междуобредната епископска конференция на Католическата църква у нас също обясни, че няма информация, че Негово Светейшество ще бъде в България точно през май. От 24 май миналата година обяви била в ход подготовка за визитата му. Единственото, което се знае, че се напредва в подготовката й, допълни Паташев. Не ни е съобщено, че папа Франциск ще идва през месец май догодина, коментира и отец Благовест Вангелов от Католическата църква от източен обред в България. Той уточни обаче, че още преди пет години по време на Ad limina Apostolum (посещение на епископи при папата) тримата католически епископи му отправили покана да посети страната ни. Франциск ще бъде вторият папа, посетил България след Йоан Павел II, който бе у нас през май 2002 година. Междувременно пък всички италиански медии съобщиха, че севернокорейският лидер Ким Чен Ун е отправил официална покана до Светия отец да посети страната му. Поканата щяла да бъде предадена на папата от президента на Южна Корея Мун Дже-Ин, който ще посети Ватикана и Италия между 16 и 18 октомври. Като удобен за това посещение месец се сочел отново май догодина.", "date": "2018.10.09", "title": "Папата у нас догодина (ОБЗОР)"}
{"url": "https://www.monitor.bg:443/bg/a/view/nikolaj-nankov-podade-ostavka-kato-deputat-146479", "text": "Николай Нанков е подал оставка като народен представител, съобщи БГНЕС. Бившият министър на регионалното развитие и благоустройството се върна в Народното събрание като депутат от групата на ГЕРБ, след като освободи министерския пост заради тежката катастрофа край Своге, отнела живота на 20 души. Постът му наследи доскорошният народен представител от партията Петя Аврамова, а заради катастрофата заедно с Нанков си тръгнаха министрите на вътрешните работи и транспорта Валентин Радев и Ивайло Московски. Оставката на Нанков е залегнала като първа точка в програмата за работа на парламента в сряда, мотивите ѝ обаче засега остават неизвестни.", "date": "2018.10.09", "title": "Николай Нанков подаде оставка като депутат "}
{"url": "https://www.monitor.bg:443/bg/a/view/davat-evtini-krediti-za-sanirane-na-kyshti-146485", "text": "Северна България има достъп до над 210 млн. лв. под формата на нисколихвено кредитиране от Оперативна програма „Региони в растеж“ 2014-2020 г. Средствата се предоставят от „Регионален фонд за градско развитие“ на Фонда на фондовете за развитие на културни и исторически обекти, подобряване на градската среда и енергийна ефективност на еднофамилни жилищни сгради. Това обяви заместник- министърът на регионалното развитие и благоустройството и ръководител на ОПРР Деница Николова, която стартира във Видин информационна кампания на МРРБ за популяризиране на инвестициите в туризма и градската среда, предоставяни чрез финансовите инструменти по програмата. Във форума се включиха и заместник-министрите на туризма и на културата – Ирена Георгиева и Амелия Гешева, представители на Фонда на фондовете, експерти от Министерството на регионалното развитие и благоустройството и др. Участие взеха и кметът на Видин инж. Огнян Ценков, областният управител Албена Георгиева, народният представител Владимир Тошев и др. Общо 353 млн. лв. са средствата по ОПРР, разпределени в три фонда, финансиращи 39-те големи града на страната. Средствата се разпределят за проекти, водещи до подобряване на градската среда, модернизация на градския транспорт, спортна инфраструктура, обекти в сферата на културата, изграждане на проекти, генериращи приходи и допълващи развитието на градовете като паркинги, лунапаркове, басейни и т.н. Основна е подкрепата за културно-историческото наследство като потенциал за икономически растеж чрез повишаване на туристопотока. Ще се финансират исторически и културни обекти с национално и световно значение, за да може регионите да разкрият потенциала на местното културно наследство. „Нисколихвеното кредитиране предоставя повече възможности и стимули“, посочи зам.-министър Николова и изброи някои от тях като удължен период от 20 години за възвращаемост, по-ниска лихва, гратисен период за плащане и др.  Николова съобщи, че много важен елемент е достъпът на гражданите до нисколихвено кредитиране на мерки за енергийна ефективност на еднофамилни жилищни сгради. Заместник-министърът отбеляза, че сега действащите програми за енергийна ефективност са насочени основно към многофамилни и обществени сгради, като сега за първи път се дава възможност и за собствениците на еднофамилни жилища. „По този начин освен, че подобряваме енергийната ефективност на сградите и тяхното експлоатационно състояние и визия, подобряваме и околната среда, намалявайки отделянето на фини прахови частици от горенето на твърдо гориво, което е сериозен проблем за градовете. Важно условие е да бъде изяснена собствеността на сградите“, посочи Николова. Зам.-министър Ирена Георгиева заяви, че чрез финансовите инструменти регионите имат възможност да подобрят туристическата инфраструктура, да разкрият потенциала на нови проекти и да предоставят нови услуги. Тя напомни, че Министерството на туризма работи активно за насърчаване на регионалния с туризъм и популяризиране на възможностите за развитие на регионалната туристическа инфраструктура, чрез интегрирани проекти за опазване и популяризиране на културното наследство. Зам.-министър Амелия Гешева обобщи, че финансовите инструменти дават възможност за това 1600 национални културни обекта, част от които от световно значение, да бъдат реставрирани и социализирани като обекти за културно-исторически посещения. Според данните на Министерството на културата Видин има сериозен потенциал в това отношение. За последната година всички обекти на Регионалния исторически музей бележат 40% ръст на посещенията. Тя подчерта, че министерствата на културата и на регионалното развитие и благоустройството са положили сериозни усилия за изчистване на процедурите, за да се улесни работата на всеки бенефициент. Кметът на община Видин инж. Огнян Цеков изрази задоволство от факта, че информационната кампанията на трите министерства стартира от Видин, като регион с богато културно-историческо наследство. Той напомни, че в града се намират два от най-посещаваните туристически обекта в страната, а в последните години се развива и богата културно-фестивална програма. Той напомни нуждата от инвестиционни проекти в туризма, които генерират икономика и нови работни места и развиват предприемачеството. Кметът съобщи, че община Видин смята да кандидатства за финансиране с два проекта чрез финансови инструменти, включващи консервация и реставрация на крепостта „Баба Вида“ и синагогата. С проекти ще се кандидатства пред Фонда за градско развитие, като пълните условия за кандидатстване ще бъдат обявени в края на октомври и началото на месец ноември.  По-късно днес Деница Николова участва в среща на тема “Визия за развитие на област Видин до 2030 г.“. Пред участниците в нея заместник-регионалният министър представи проекта за промени в Закона за регионалното развитие, предложения вариант за ново статистическо райониране на страната и очакванията за финансирането на мерки в следващия програмен период на ЕС. Зам.-министър Николова подчерта, че страната ни ще получи повече средства от европейските фондове за периода 2021-2027 г. „В тази връзка новият модел на регионална политика е в синхрон с очакваните изисквания на бъдещото финансиране от ЕС, но в никакъв случай не е изграден за целите само на това финансиране“, коментира Николова. По думите й една от ключовите промени в ЗРР е възможността за засилване на регионалното ниво за избор на бъдещите проекти. По този начин общини, областни управи, бизнес, неправителствени организации, заедно ще могат решават за инвестициите в региона, съобразени с местните специфики, приоритети и потенциали за развитие. „Не се предвижда определянето на градове - центрове, които да имат административни функции в новите райони, както и не се предвижда промяна на административното устройство по отношение на общини и области“, категорична бе зам.-министърът. Ще бъдат намалени стратегическите документи, визиращи регионалното развитие, защото в момента те са над 370 на брой и практически са трудноизпълними. На регионално ниво ще има регионален план за пространствено и стратегическо планиране, който ще има за цел да покаже приоритетите на региона,  специфичните нужди и възможности за развитие. Амбицията е със създаването на дългосрочен модел в регионалната политика да се намалят дисбалансите между регионите, които към момента са съществени.", "date": "2018.10.09", "title": "Дават евтини кредити за саниране на къщи"}
{"url": "https://www.monitor.bg:443/bg/a/view/strojat-magistrala-struma-vyrhu-arheologicheskite-razkopki-146486", "text": "Автомагистрала \"Струма\" край Благоевград няма да бъде измествана и трасето й ще премине през археологическите разкопки, за които се предполага, че представляват древното селище \"Скаптопара\". Това обяви министърът на културата Боил Банов след срещата си в Благоевград с кмета на града Атанас Камбитов. Археологическият обект обаче в голямата си цялост ще бъде запазен, а най-ценните открития, сред които гробница и църква, ще бъдат изместени встрани от магистралата. След това разкопките ще продължат, като целта е да се изгради цялостен завършен туристически обект. За да се стига до него ще се изгради допълнителна отбивка от магистралата, а парите за по-нататъшните разкопки ще осигури Министерството на културата.", "date": "2018.10.09", "title": "Строят магистрала „Струма“ върху археологическите разкопки"}
{"url": "https://www.monitor.bg:443/bg/a/view/bolnica-iztochi-13-500-lv-za-rajdane-146487", "text": "Болници взимат пари за едно и също лечение на пациент от три места. Веднъж от Националната здравноосигурителна каса (НЗОК) по съответната клинична пътека, втори път от застрахователен здравен фонд, ако болният има полица в него, и трети път искат пари за доплащане от близките, установи проверка на „Монитор“. Така акушеро-гинекологична болница в София е взела 13 500 лева за раждане. Парите са за дейности, които се плащат както от Националната здравноосигурителна каса, така и от частен здравно-застрахователен фонд. Отделно от това от съпруга са поискали пари за консумативи. Това съобщи председателят на Асоциацията на дружествата за доброволно здравно застраховане д-р Мими Виткова. Например анестезията, която е 650 лева и се поема от касата, е калкулирана и по линия на частния фонд, посочи тя едно от дублиращите се плащания. След няколкогодишни дела фондът е осъдил въпросната АГ болница, която възстановява сумите заедно с лихвите.", "date": "2018.10.09", "title": "Болница източи 13 500 лв. за раждане "}
{"url": "https://www.monitor.bg:443/bg/a/view/uraganyt-majkyl-priblijava-kym-florida-146478", "text": "Ураганът \"Майкъл\" се усили до буря от втора категория и продължава да се придвижва към северозападната част на американския щат Флорида, предаде АП. Националният център по ураганите заяви, че \"Майкъл\" е на 635 километра южно от град Панама, Флорида. Бурята е придружавана от ветрове със скорост до 155 километра в час. Тя се движи на север-северозапад с около 19 километра в час и сутринта беше над южната част на Мексиканския залив. Задължителни евакуации са разпоредени за голяма част от крайбрежието на Северозападна Флорида. Очаква се ураганът да достигне бреговете на Флорида утре, след което да премине над щатите Алабама, Джорджия, Северна и Южна Каролина.", "date": "2018.10.09", "title": "Ураганът \"Майкъл\" приближава към Флорида"}
{"url": "https://www.monitor.bg:443/bg/a/view/vynshno-uraganyt-majkyl-priblijava-florida-bylgarite-da-sledvat-ukazanijata-na-mestnite-vlasti-146481", "text": "Ураган от 2-ра степен по 5-степенната скала на „Сафир-Симпсън” приближава североизточните части на щата Флорида, съобщиха от пресцентъра на Министерството на външните работи. Очаква се бурята да достигне бреговете на Флорида преди обяд на 10 октомври, със силни ветрове със скорост над 150 км/ч на места и проливни дъждове в продължение на следващите два, три дни.  По информация на посолството ни във Вашингтон в Алабама и в 35 окръга на Флорида е обявено извънредно положение. Освен тях засегнати ще бъдат и щатите Джорджия и Южна Каролина. Властите призовават гражданите да се запасят с храна и вода, медикаменти за спешна помощ, зарядни за мобилните телефони, както и да се осведомят къде са най-близките помещения за подслон. Във Флорида са издадени заповеди за задължителна евакуация на бариерни острови, мобилни жилища и ниско разположени райони. Във връзка с горното Министерството на външните работи препоръчва на всички български граждани, намиращи се в районите, през които се очаква да премине стихията да се информират за развитието на ситуацията и да следват стриктно указанията на местните власти. При необходимост от съдействие, наши сънародници могат да се свържат с посолството във Вашингтон на телефон: +1 (202) 387-5770 или +1 (202) 387-0174, да потърсят съдействие от най-близкото представителство на друга държава-членка на ЕС или най-близкия пункт на Червения кръст (https://www.redcross). Актуална информация относно развитието на обстановката може да бъде намерена на https://www.nhc.noaa.gov/", "date": "2018.10.09", "title": "Външно: Ураганът „Майкъл“ приближава Флорида, българите да следват указанията на местните власти"}
{"url": "https://www.monitor.bg:443/bg/a/view/selsko-shkolo-plashta-9-bona-za-uvolnena-nezakonno-direktorka-146469", "text": "Близо 9 бона ще трябва да изплати от делегирания си бюджет обединеното училище „Христо Ботев“ в село Опан за обезщетяване на незаконно уволнената дисциплинарно директорка Златина Инджова. Административният ръководител на школото е бил отстранен със заповед на началника на РУО-Стара Загора от 27 февруари т.г. след проверка по сигнал, който така и не бил предоставен на потърпевшата, става ясно от публикуваното решение на районния съд от 8 октомври. В хода на откритото си заседание съдът е отхвърлил всички аргументи за дисциплинарката, нещо повече, изяснил е че при съставянето на самата заповед не са спазени елементарни изисквания като посочване на конкретни дати за провиненията на директорката. По силата на съдебното решение Инджова трябва да бъде възстановена на работното си място, като за 6 месеца от времето през което е бил безработна трябва да й бъдат 6743,64 лв. плюс законните лихви за  периода от подаване на исковата молба до 27 август т.г. На малко над 305 000 лв. възлиза бюджетът на ОУ „Христо Ботев“ за предходната 2017 г. Сред аргументите за уволнението й е записано, че Инджова е допуснала просрочени задължения в размер на 323. Съдът обаче е приел, че тази сума значително по-малка /под 1 000 лв/ и е  в резултат на неизпълнено от страна на кмета на община Опан решение на местния парламент. Според кмета на община Опан Генчо Колев съдебното решение за възстановяването на директорката със сигурност ще бъде обжалвано на следваща инстанция. Началникът на РУО – Стара Загора Татяна Димитрова заяви, че не е запозната с решението на съда и тепърва ще решава как да постъпи. Училището си имало назначен директор – титуляр. Решението на съда може да бъде обжалвано в 15 – дневен срок.", "date": "2018.10.09", "title": "Селско школо плаща 9 бона за уволнена незаконно директорка"}
{"url": "https://www.monitor.bg:443/bg/a/view/trakologyt-prof-marazov-e-udostoen-s-nagradata-d-r-ivan-seliminski-146467", "text": "  Известният с пиетета си към историята на траките историк проф. д–р Иван Маразов е тазгодишният носител на специалната награда за принос и постижения в опазване културно-историческото наследство на Сливен и региона на името на д-р Иван Селимински. Известният с пиетета си към историята на траките историк проф. д–р Иван Маразов е тазгодишният носител на специалната награда за принос и постижения в опазване културно-историческото наследство на Сливен и региона на името на д-р Иван Селимински. Призът ще бъде връчен на Димитровден, когато е празникът на Сливен.Лауреатът е роден през 1942 година в айтоското село Пирне, възпитаник е на факултета по теория и история на изкуството при института „И. Репин“ в Санкт Петербург. Бил е директор на Института за изкуствознание при БАН, основател е на департамента по изкуствознание при Нов български университет. Министър на културата в правителството на Жан Виденов /1996-1997 г./ Под негово ръководство са провеждани различни научни форуми, организирани от сливенския исторически музей, работил е на терен в региона по проучване на скални светилища от късножелязната епоха. Наградата на името на д-р Селимински е учредена през далечната 1981 година, сред нейните носители са историкът акад. проф. Димитър Косев,литературоведът  чл. кор. проф. Ефрем Карамфилов,сливенският митрополит Йоаникий и др. По време на празниците в Сливен ще бъде връчена и наградата „Добри Чинтулов“, чийто тазгодишен носител е сценографът Иван Савов, а историческият музей ще приеме името на дипломата д-р Симеон Табаков /1880-1918/, който е автор на тритомна история на Града на 100-те войводи.", "date": "2018.10.09", "title": "Тракологът проф. Маразов е удостоен с наградата „Д-р Иван Селимински“"}
{"url": "https://www.monitor.bg:443/bg/a/view/bolnica-plashta-12-bona-za-remont-na-deseto-kopche-146463", "text": "Близо 12 000 лв ще трябва да заплати старозагорската УМБАЛ „Проф. д-р Стоян Киркович“  за „ремонт на 10-то копче - нервно отделение, периферен сектор\" по силата на решение на състав на старозагорския районен съд от 8 октомври т.г. Ремонтът според ищеца, едноличен търговец „Алекс Г. Халил“ е бил извършен през вече далечната 2008 година, но и до сега болницата не плащала за него въпреки съставените тогава и в последствие протоколи за приемане на свършената работа. На цели 11 страница съдът обяснява, че зад странното „10-то копче“ всъщност стоят строително ремонтни операции-поставяне на фаянсови и теракотени плочи, ъгли, шпакловки и направа на замазки“, както и че междувременно на няколко пъти се променяло цялото ръководство на държавната болница. Пак там се обяснява, че контролът върху дейността на ремонтчиците се осъществял от медицинска сестра в отделението. Същият ремонт бил съвсем отделен от изпълнявани други дейности от същата фирма по силата спечелена поръчка за над 148 бона по онова време. 20 лв ще трябва да плати едноличният търговец на директора на болницата проф. Йовчо Йовчев за направените от него разходи по делото. Решението може да бъде обжалвано на следваща съдебна инстанция, но едва ли изходът по делото ще бъде по-различен, коментират юристи. УМБАЛ „Проф. д-р Стоян Киркович“ е сред държавните болници с най-големи задължения, които надхвърлят 20 млн лв.", "date": "2018.10.09", "title": "Болница плаща 12 бона за ремонт на \"десето копче\""}
{"url": "https://www.monitor.bg:443/bg/a/view/lubov-mejdu-redovete-v-gradskata-gradina-146466", "text": "До края на октомври в Градската градина в София може да бъде разгледана фотоизложбата „Любов между редовете”, която предшества старта на международния кино-литературен фестивал „Синелибри”. След оспорван фотоконкурс авторитетно жури избра 18 творби на млади фотографи с интересен и неочакван поглед върху темата. Автори на отличените снимки са Пламен Янков, Гергана Курукювлиева, Алиса Димитрова, Владимир Михайлов, Владислава Григорова, Вяра-Мария Миланова, Велиана Кашева, Павел Вълчев, Корнелия Георгиева, Даниел Георгиев, Десислава Игнатова, Ирен Георгиева, Диляна Петрова и Николина Караганчева. Журито в лицето на Жаклин Вагенщайн, Гергана Мудова, Георги Лозанов, Ивайло Петров и куратора Мариета Ценова бе впечатлено от креативността на участниците, затова е избрало не 10, а 18 творби. Снимката „Лейди и скитникът“ на Гергана Курукювлиева бе най-високо оценена от журито и авторката получи награда камера за моментални снимки и очаква пълно техническо обезпечаване за реализация на свой самостоятелен фотографски проект, осигурено от фотографа Ненчо Балкански.", "date": "2018.10.09", "title": "„Любов между редовете“ в Градската градина"}
{"url": "https://www.monitor.bg:443/bg/a/view/britanskijat-ministyr-po-sigurnostta-ima-verojatnost-ot-himichesko-napadenie-146477", "text": "Възможността за терористично нападение с химически или биологически оръжия се приближава, заяви британският държавен министър за сигурността и икономическата престъпност Бен Уолъс, цитиран от Ройтерс. \"Виждам заговори, при които единственото ограничение за амбицията на нашите противници е тяхното въображение\", каза Уолъс на конференция по сигурността в Лондон. \"В момента, когато говоря, терористите продължават да проучват нови начини да ни убиват по нашите улици: химическите и биологическите оръжия се придвижват по-близо. Те разработват по-добър арсенал. Трябва да сме подготвени за деня, който може да дойде на нашите улици тук\", заяви той. Миналата година във Великобритания бяха извършени пет нападения, които властите определиха като терористични и при които загинаха 36 човека. Четири от тях бяха дело на ислямистки бойци. Според полицията са осуетени други 17 заговора, а националното ниво на заплаха остава \"сериозно\", което означава, че се смята, че има голяма вероятност за нападение. \"Тези неща се използват на бойното поле, а това, което се използва на бойното поле, в крайна сметка ще бъде приспособено за употреба на родна земя\", каза ръководителят на полицейските сили за борба с тероризма Нийл Басу по повод коментара на Уолъс за химическите и биологическите оръжия. \"Затова той е също толкова загрижен, колкото мен, че това са заплахи, които трябва да приемаме много сериозно, и трябва да направим така, че да сме правилно подготвени, за да противодействаме на тази заплаха\", заяви Басу. Британските служби за сигурност се тревожат от хората, които напускат Великобритания, за да се бият за \"Ислямска държава\" в Ирак и Сирия, а после се връщат и донасят познанията, които са придобили на бойното поле. Уолъс каза, че около 900 британци са отишли да се сражават в Сирия и Ирак. Малко под половината от тях са се върнали, а над 150 са загинали.", "date": "2018.10.09", "title": "Британският министър по сигурността: Има вероятност от химическо нападение"}
{"url": "https://www.monitor.bg:443/bg/a/view/prijatel-na-otrovitel-na-skripal-provalil-ruskite-hakerski-ataki-146471", "text": "Приятел на Чепига, работещ като втори секретар в руското посолство в Холандия, е провалил операцията на руските хакери в Хага. Това написа британският в. \"Телеграф\".  Виновникът е полковникът от ГРУ Константин Бахтин, който организирал операцията, но не спазил и елементарните правила за нелегалната агентурна дейност. Участниците говорили по собствените си телефони, които вероятно били подслушвани и всички подробности около самата акция били споменавани открито. Британският в. „Стандарт“ пък написа, че след среща с руския президент Владимир Путин 62-годишният генерал полковник и шеф на ГРУ Игор Коробов е бил много разстроен. Причината за това бил провалът на операцията. Разкритите агенти дори били запитани защо не са носили направо шапки будьоновки. Официално Москва заяви, че руската страна е готова да обсъжда с британските власти информацията, отнасяща се до твърденията на инициативната група \"Белингкет\" (Bellingcat) за установяване на истинската самоличност на руснаците, заподозрени по делото за отравянето на бащата и дъщерята Скрипал. На 5 септември британската премиерка Тереза Мей информира британския парламент за изводите на разследването, като каза, че за покушението с отровното вещество \"Новичок\" срещу семейство Скрипал на 5 март 2018 г. са заподозрени двама руснаци с паспорти на имената на Александър Петров и Руслан Боширов, които британските спецслужби смятат за агенти на руското военно разузнаване (ГРУ). В края на септември вестник \"Дейли телеграф\" съобщи, че под името Руслан Боширов се крие 39-годишният полковник Анатолий Чепига, носител на руски държавни награди. Според вестника тази информация е била разкрита чрез следствието, проведено съвместно с \"Белингкет\".", "date": "2018.10.09", "title": "Приятел на отровител на Скрипал провалил руските хакерски атаки "}
{"url": "https://www.monitor.bg:443/bg/a/view/2-5-mlrd-lv-za-horata-s-uvrejdanija-prez-2019g-146474", "text": "2.5млрд. лв. ще струват всички политики за хората с увреждания през 2019г. Това каза финансовият министър Владислав Горанов след подписването на плана за действие по приемане на законодателството за хората с увреждания. Подписите си на него поставиха и социалният министър Бисер Петков, омбудсманът Мая Манолова, майките на деца с увреждания и национално представителните организации. В тези 2.5 млрд. лв. влизат и допълнително обещаните 150 млн. лв. от премиера Бойко Борисов. Финансовият министър каза още, че за да се стигне до консенсус през последните два дни са водени множество разговори. Според него всички страни са направили отстъпки, за да може реформата да започне възможно най-бързо. „Управляващите ще търпят гнева на хората с увреждания, ако нарушат нещо от постигнатите договорки“, подчерта още Горанов. От 1 септемвеи догодина 86 000 души ще имат право на имат личен асистент. От възможността ще могат да се възползват децата с 50 на сто трайни увреждания, както и възрастните с 90% инвалидност и нужда от чужда помощ, обясни социалният министър. Към момента услугата „Личен асистент“ се ползва от 15 000 души. Според проектозакона месечно те ще имат право на асистент по 168 часа или това са по 8 часа на ден. Този, който полага грижи за тях пък ще бъде здравно и социално осигуряван за сметка на държавата. Добавката от 90 лв. за чужда помощ се запазва, като тези, които са избрали да се възползват от асистента няма да я получават. Вместо това тя ще се приспада от ресурса, които трябва да отдели държавата за часовете на домашния помощник. В проектозакона за хората с увреждания се предвижда да бъде заложена и комплексна индивидуална оценка, която ще определя потребностите и часовете за ползване на личната помощ. Методиката за индивидуалната оценка трябва да е готова до 1 април, от когато ще могат да се подават и заявления за помощи по новия ред. До създаването на специализирания орган за хората с увреждания оценката ще се извършва от специализирани отдели към дирекциите на Социално подпомагане. От началото на следващата година пък ще влезе в сила месечната финансова подкрепа, която трябва да замени интеграционните добавки. Тя ще се определя като процент от линията на бедност, която за 2019г. е определена да бъде 348 лв. Изпълнението на задълженията на изпълнителната власт по законите ще бъдат координирани от МС. Според плана за действие двата законопроекта за личната помощ и за хората с увреждания трябва да бъдат разглеждани в пакет. В четвъртък те ще бъда обсъдени на националния съвет за интеграция на хората с увреждания, а следващия вторник на тристранка. Целта е още на 17 октомври да бъдат гласувани на Министерски съвет, а на 19 октомври в Народното събрание. Въпреки подписания план за действие, майките на деца с увреждания обещаха, че няма да спрат с протестите си, докато двата закона не бъдат приети. Още утре в 17:30 ч. пред сградата на правителството те ще се съберат да изразят недоволството си от досегашните действия на управляващите.", "date": "2018.10.09", "title": "2.5 млрд. лв. за хората с увреждания през 2019г. (ОБНОВЕНА)"}
{"url": "https://www.monitor.bg:443/bg/a/view/sjankata-na-soros-nad-syda-za-pravata-na-choveka-146465", "text": "Сянката на Джордж Сорос се простира върху номинациите за нови съдии в Европейския съд за правата на човека в Страсбург, написа френското издание „Valeurs“. Според изданието, основателят на Отворено общество лобира за свои хора в съда за правата на човека. Както пише изданието, цитирайки познавач на отношенията в Съда в Страсбург, „Сорос инвестира в малки държави, тъй като гласът им в обществените организации тежи толкова, колкото и гласът на големите като Франция и Германия например, а така е по-лесно да влияе на важни решения“. Тази година трябва да бъдат избрани кандидати от Норвегия, Турция и Албания. Според „Valeurs“, двама от тримата кандидати на Албания са заемали важни позиции в мрежата на „Отворено общество“. Организацията е инвестирала 130 милиона евро в Албания през последните 25 години. Според цитирания източник на “Valeurs”, „Отворено общество“ контролира редица филиали и организации като Human Rights Watch или Amnesty International. Европейският съд за правата на човека има 47 съдии, по един от всяка страна-членка на Съвета на Европа. Според изданието, в момента от избраните съдии близки до Сорос са например българинът Йонко Грозев, избран през 2015 г., хърватката Ксения Туркович, избрана през 2013 г. и румънката Юлия Антонела Моточ. Всички те са работили или в „Отворено общество“ или в организации близки до фондацията на Сорос, завършва изданието.  ", "date": "2018.10.09", "title": "Сянката на Сорос над съда за правата на човека"}
{"url": "https://www.monitor.bg:443/bg/a/view/ministyr-angelkova-se-sreshtna-s-turisticheskija-biznes-v-sauditska-arabija-146476", "text": "Министърът на туризма Николина Ангелкова се срещна с инвеститори от Саудитска Арабия и представители на Националния туристически комитет. Домакин на дискусията в Рияд бе д-р Сауд Ал Масхари, генерален секретар на Съвета на саудитските камари, съобщиха от ресорното ведомство. Българският министър е на работно посещение в страната по покана на Негово Кралско Височество Султан бин Салман бин Абдулазиз Ал Сауд - принц на кралството и председател на Комисията по туризъм и национално наследство на държавата. В делегацията са и представители на българския туристически бизнес. България е конкурентно място за чуждестранни инвестиции, защото предлага благоприятна данъчна среда и насърчава чрез законодателството си такива проекти. Осигурени са правителствени стимули, социална сигурност, имаме високообразовани експерти, както и квалифицирана работна ръка, заяви министър Ангелкова. Тя подчерта, че туризмът е приоритетен сектор за българското правителство и е сред структуроопределящите отрасли на икономиката. Благодарение подкрепата на премиера Бойко Борисов бе създадено самостоятелно Министерство на туризма, коментира министър Ангелкова и допълни, че секторът се развива устойчиво, като през последните три години отбелязва рекордни резултати за цялата си история. Близо 7 млн. чуждестранни туристи са избрали дестинация България за първите осем месеца на 2018 г., което е ръст от почти 6 на сто спрямо същия период на предходната година. Над 2 млрд. евро са приходите от международен туризъм у нас за първите седем месеца от настоящата година - над 8% повече в сравнение с тези месеци на 2017 г. Министърът отбеляза и ръстовете на туристите между двете държави, постигнати през последните 2 г. През 2017 г. 1143 туристи от Саудитска Арабия са посетили България. За първите 8 месеца от 2018 г. те са вече 946, което е ръст от 13,4% спрямо същия период на миналата година. Също през 2017 г. 267 българи са пътували до арабската страна като крайна дестинация и това е с 13,1% повече спрямо 2016-а. Министър Ангелкова презентира пред саудитския бизнес създадената от Министерството на туризма Карта на инвестиционните проекти в България, в която са включени предимно общински проекти с възможност за публично-частно партньорство. Те са в диапазон за инвестиции от 500 хил. до 200 млн. щатски долара и включва идеи за изграждане на СПА центрове в различни общини. Вложенията в строеж на луксозни 4- и 5-звездни хотели, към които Саудитска Арабия проявява подчертан интерес, са важна предпоставка за привличане на висок клас туристи. Това прави дестинацията конкурентоспособна и търсена от много чуждестранни гости, подчерта министърът. Тя отбеляза още, че България е сред най-богатите страни в Европа по брой артефакти, и обърна внимание, че от създаването си туристическата администрация подкрепя бизнеса в усилията му да превърне страната в целогодишна дестинация. Министерството насърчава реализацията на кадрите в туризма чрез партньорството си с водещи университети като Софийския и УНСС, акцентира българският министър. Сред основните приоритети на правителството е развитието на инфраструктурата, което също привлича много инвестиции. Друг важен акцент в работата ни е развитието на специализирания туризъм. Създадохме 8 културно-исторически дестинации и в процес на финализиране са 12 кулинарни и 7 балнео- и СПА дестинации, които покриват територията на страната и ще стимулират целогодишния приток на туристи по тези маршрути, поясни министър Ангелкова. Тя посочи още, че в Регистъра на туристическите фестивали и събития, поддържан от министерството, са включени над 1800 прояви, които се радват на голям интерес сред туристите. България е и сред водещите страни в Европа по източници на минерални води. Ето защо е голям потенциалът за двустранното сътрудничество в модернизацията на съществуващи и създаване на нови центрове за рехабилитация, включително на базата на минерални ресурси, стана ясно от думите й. Генералният секретар на Съвета на саудитските камари д-р Сауд Ал Масхари поздрави страната ни за постиженията й в туризма и икономическите сфери, като подчерта, че сред бизнес средите в Саудитска Арабия интересът към партньорства с български предприемачи се увеличава. Домакините изтъкнаха, че за тях България е страна с динамично икономическо развитие, в която те виждат потенциал за привличане на много инвестиции. Такива проекти са възможни в хотелиерството, хранителната индустрия, инвестиции в рехабилитационни и терапевтични центрове за СПА услуги.", "date": "2018.10.09", "title": "Министър Ангелкова се срещна с туристическия бизнес в Саудитска Арабия"}
{"url": "https://www.monitor.bg:443/bg/a/view/vtori-sme-v-regiona-po-ryst-na-kitajski-turisti-146473", "text": "България се нарежда на второ място в региона по посещаемост от китайски туристи, пишат в специализирания сайт TTRWeekly. Данните са от статистика на Европейската туристическа комисия, която е отчела 4% ръст на азиатските посетители за периода януари-август. Данните сочат още, че за първите 4 месеца на 2018 г. ръстът е бил в размер от 9,5%, а през втората половина на периода е спаднал на 2,2%. За момента китайските резервации на Стария континент също отбелязват ръст с 4,7% в сравнение с миналата година, a пък за останалата част от света те са нараснали с 3,6%. За страните от региона на Централна и Източна Европа, Естония и България отчитат най-голям ръст със съответно 45,3% и 43,4%. След тях се нарежда Унгария с малко над 20%. Най-много посещения от китайци в Южна Европа са отчетени в Хърватия, където само за периода май-август броят им се увеличил с 46.2% и се очаква за септември-декември да надвиши две трети. Като причина за растежа се посочва тазгодишната кампания, която насърчава туризма между ЕС и Китай и има за цел да представи Европа като привлекателна дестинация за отдих. София пък взима второ място в класацията за чуждестранни посещения за 2017 година. Това сочат резултатите от Глобалния индекс на най-посещаваните градове на Mastercard, обявиха от компанията. Ръстът спрямо 2016 г. е 15,2%. Челната позиция е за Истанбул (16,8%), а след нас се нареждат Лисабон (14,6%), Париж (13,1%), Мюнхен (12,9%) и Варшава (12,3%). По отношение на ръста на чуждите туристи, пренощували в София в периода 2009-2017 пък се нареждаме на пето място в Европа след Букурещ (10,3%), Лисабон (10,6%), Минск (10%).", "date": "2018.10.09", "title": "Втори сме в региона по ръст на китайски туристи"}
{"url": "https://www.monitor.bg:443/bg/a/view/8-ot-10-bylgari-izkarvat-do-hiljadarka-146464", "text": "Осем от десет българи изкарват до хилядарка на месец, стана ясно по време на кръгла маса „Неравенства и бедност в България“. По данни на Евростат 78% от нашенците заработват до 1000 лв. или това означава над 2 млн. и 300 души. Около 400 хил. души пък живеят с доходи между 1000 и 200 лв. Също толкова българи са с доходи под линията на бедност, която за тази година е 321 лв. „Убедена съм, че България има бъдеще и ние трябва да погледнем как и по какъв начин бедните хора да бъдат подпомогнати чрез социалната система“, каза заместник-социалният министър Султанка Петрова. Затова и бил разработен законът за предприятията от солидарната и социална икономика, който през септември бе приет на първо четене от НС. „Един такъв закон би могъл да даде голяма възможност за включване на уязвимите групи на пазара на труда. Чрез него ние разширихме групите, които могат да бъдат заети на пазара на труда в социалните предприятия - младежи до 29г., хора в предпенсионна възраст, родители на деца с увреждания, хора с увреждания. Тя призна още, че проблем със социалните услуги все още имало, но той бил по-скоро на местно ниво и социалното министерство прави всичко възможно, за да го преодолее. По думите на президента Румен Радев хиляди български деца били лишени от възможността за образование и адекватна грижа, и най-вече от възможността да развият своите заложби и талант - което е всъщност огромната трагедия на бедността. У нас съществували финансови, икономически, социални и здравни неравенства, добави още Радев.", "date": "2018.10.09", "title": "8 от 10 българи изкарват до хилядарка"}
{"url": "https://www.monitor.bg:443/bg/a/view/zakonyt-na-arhimed-kato-psihotrilyr-146458", "text": "Законът на Архимед не предлага еднозначни решения, когато действа не във физическа среда, а в деликатната и взривоопасна сфера на човешките отношения. Затова след премиерния спектакъл на Малък градски театър „Зад канала“ по едноименната пиеса на каталунеца Жузеп Мария Миро си тръгваме с повече въпроси, отколкото отговори. Режисьорът Стилиян Петров е създал по текста, преведен от Нева Мичева, разтърсващ психологически трилър, който в симбиоза с отличните актьори Пенко Господинов и Ирини Жамбонас (и убедителните в поддържащите образи Петър Калчев и Христо Пъдев) забива ножа до дръжката в сърцето на зрителя. „Законът на Архимед“ поставя под лупа – без доказателства и логични доводи зад всяко, често невинно и добронамерено действие, да се „привижда“ сексуално посегателство, а най-безобидните жестове на съпричастие да се разчитат като извращение от лицемерната политическа хиперкоректност. Жорди (Пенко Господинов) е треньор по плуване и веднъж, за да успокои малко момче, което се страхува от водата подобно на него самия в детството, го прегръща и целува. Дребната на пръв поглед ежедневна случка, предадена от хлапетата като по „развален телефон“, отприщва подозрения и гняв у родителите. Наред с този план – почти сатиричен, ако го гледаме през призмата на някои скорошни събития, широко тиражирани в световните медии, се надигат сенките на сериозни екзистенциални казуси. Какво ни струва в днешния свят спонтанността? Можем ли да си позволим безнаказано да прекрачим границата на здравословната дистанция и отчужденост към сърдечната близост, която неизменно ще изглежда съмнителна в очите на тълпата? А ако обектът е дете, с чиято крехка душа човек трябва да е много внимателен – и в проявите на обич, и в насъскването на омраза? Можем ли да бъдем себе си в среда, в която всички мимикрират под маски в името на социалното интегриране? А ако самият Жорди навремето е имал нужда някой да го приласкае и подкрепи, за да пропъди страховете му?... Лека полека героят на Пенко Господинов от симпатичен непускист и шегаджия с малко разпасано чувство за хумор в перфектното изпълнение на актьора се превръща в подгонен дивеч, в трагичен герой, чиито живот ще се обърне. Скелети от гардероба в покъртителен монолог изважда с драматична овладяност и хладната и строга в началото управителка на басейна – великолепната и тук Ирини Жамбонас. Структурата на представлението е изградена от сцени, всяка следваща от които ни връща малко назад и ни отвежда малко по-далеч, за да подхвърли нови двусмислени подробности, над които да си блъскаме ума в търсенето на отговори. Но ясни отговори няма: финалът остава отворен и всеки зрител сам решава кое за него е приемливо и кое не, докъде се простират границите на неговото доверие към многоликата човешката природа. Ефектните костюми в спектакъла са на Елица Георгиева, сценографията – на Венелин Шурелов, музиката – на Мишо Шишков-син. Пиесата на Миро „Законът на Архимед“, която се поставя за пръв път у нас, е наградена с Premi Born de Teatre 2011, а авторът е сред асовете на каталунската „нова вълна“ в драматургията, водена от известния Жорди Галсеран.  ", "date": "2018.10.09", "title": "„Законът на Архимед“ като психотрилър"}
{"url": "https://www.monitor.bg:443/bg/a/view/djokovich-opasno-blizo-do-federer-i-nadal-146455", "text": "Трикратният шампион Новак Джокович (Сър) се класира за третия кръг на турнира по тенис от сериите \"Мастърс\" в Шанхай с награден фонд $7 млн. Поставеният под номер 2 Джокович стартира с успех в основната схема с 6:3, 7:5 срещу французина Жереми Шарди. Сърбинът не допусна пробив в мача, а на три пъти спечели подаването на съперника си, за да запише 14-а поредна победа в Тура. За място на четвъртфиналите Джокович ще срещне победителя от мача между 16-ия поставен Марко Чекинато (Ит) и Хьон Чун (Реп. Корея). Сърбинът ще измести Роже Федерер от второто място в световната ранглиста, ако достигне до финала в Шанхай. Ако спечели 32-а титла в сериите \"Мастърс\", той ще се доближи само на 35 точки от лидера в класацията на АТР Рафаел Надал (Исп). През този сезон Ноле спечели “Уимбълдън“ и US Open. Грузинецът Николоз Басилашвили също продължи добрата си серия с успех в първия кръг с 6:2, 6:2 над Денис Шаповалов (Кан). Следващият му съперник ще бъде номер 4 Александър Зверев (Гер). Австралиецът Матю Ебдън изненада поставения под номер 6 Доминик Тийм (Ав) и се класира за третия кръг след успех с 6:4, 6:7(8), 7:6(4).", "date": "2018.10.09", "title": "Джокович опасно близо до Федерер и Надал"}
{"url": "https://www.monitor.bg:443/bg/a/view/sprjaha-makgregyr-da-se-bie-6-meseca-146451", "text": "Конър Макгрегър (21-4) няма право да се бие в октагона в галавечер на UFC до 6 ноември тази година, стана ясно от традиционните медицински забрани след събитията от най-популярната ММА верига. За разлика от него, шампионът Хабиб Нурмагомедов (28-0) не фигурира в листа, което отново показва колко убедителна е била победата на руснака. Битката между двамата счупи рекорда за най-гледан ММА мач в историята. Досегашното постижение за платена галавечер по правилата на смесените бойни изкуства беше 1,65 мил. абонати за реванша между ирландеца и Нейт Диас. Цената на прякото излъчване беше $55 за SD и $65 за HD качество. \"Много съм доволен. Не успяхме да направим 3 милиона продажби, но сме доста над два милиона. Това е прекрасен резултат за бойните спортове\", коментира босът на UFC Дейна Уайт. Очакваните приходи от срещата вероятно ще задминат $150 млн.", "date": "2018.10.09", "title": "Спряха Макгрегър да се бие 6 месеца"}
{"url": "https://www.monitor.bg:443/bg/a/view/kompanii-za-kiber-sigurnost-opasnostta-ne-e-otminala-146453", "text": "Компании за киберсигурност от целия свят като Symantec и Касперски предупреждават, че руските хакери са разработили вируси, който могат да поразят не компютри на правителства и организации, но и на обикновените хора. Според тях опасността от руските хакери не е отминала. Според експертите по киберсигурност, запознати с руските хакерски организации като „гражданската“ Турла, са открили, че те разпространяват почти идентичен код като този на хакерите, работещи за руското разузнаване Fancy Bear. Експертите от Касперски също са установили, че ай пи адресите, в които се целят хакерите от ГРУ и от Турла са едни и същи, а центърът, от където се координират нападенията, е в Централна Азия. Според Symantec руснаците събират разузнавателни данни от различни структури в Европа и Южна Америка, включително правителства, военни обекти, посолства и \"добре познати международна организация\". Групата използва общ набор от инструменти за провеждането на своите кампании, въпреки че от скоро разширява инструментариума си, а атаките й стават далеч по-трудни за отблъскване. Хакерите разчитат основно на двустепенна инфекция със зловреден софтуер. Троянският кон, наречен Sofacy (известен още като Seduploader), извършва първоначалното разузнаване и изтегля друг злонамерен софтуер, докато трети такъв, известен като SofacyX (X-Agent), изнася информацията от засегнатия компютъра. За по-продължителни кампании групата разчита на руткита Lojax, който е насочен към UEFI платформите - основа на много съвременни компютри.", "date": "2018.10.09", "title": "Компании за кибер сигурност: Опасността не е отминала"}
{"url": "https://www.monitor.bg:443/bg/a/view/sreshta-na-vyrha-za-emblemata-na-cska-146456", "text": "Утре (сряда, б.р.) ще има яснота за казуса с активите и емблемата на фалиралото дружество ЦСКА и ще се разбере дали фирмата „Ред Енимълс“, зад която стоят сегашните шефове на „червените“, ще плати 8-те милиона лева. Всички на „Армията“ чакат решението на мажоритарния акционер Гриша Ганчев, който се прибира от чужбина и единствено от него зависи дали ще си спази обещанието и ще плати парите. Към момента настроенията в агитката са категорични, че сумата трябва да бъде платена. В противен случай ултрасите плашат с бунтове и размирици, както и бойкот на мачовете на ЦСКА. От няколко дни темата за активите и емблемата е номер 1 за „червена“ България, а от клуба запазват мълчание. Липсва каквато и да е информация, като всички очакват собственика, за да се внесе яснота по съдбовния казус. Крайният срок за плащането на парите е до 17 часа в четвъртък. Ако дотогава липсва сумата, по закон, право да вземе активите на ЦСКА има втората по големина оферта – тази за 2,1 милиона лева, зад която стои подвизаващият се във Втора лига ЦСКА 1948, който пък също има претенции да е наследник на автентичния „армейски“ отбор.", "date": "2018.10.09", "title": "Среща на върха за емблемата на ЦСКА"}
{"url": "https://www.monitor.bg:443/bg/a/view/poslanikyt-na-sa-sht-v-oon-podade-ostavka-146459", "text": "Ники Хейли е подала оставка като посланик на САЩ в ООН, съобщи Ройтерс, цитирайки информиран източник. Според BBC решението й да се оттегли е дошло изненадващо за администрацията на президента Доналд Тръмп. Хейли представлява Съединените щати в ООН от януари 2017 г., като преди това е била губернатор от Южна Каролина. Президентът Тръмп обяви в Twitter, че се готви за \"важен анонс с моята приятелка посланик Ники Хейли в Овалния кабинет\". Тръмп съобщи, че е приел оставката на Ники Хейли като посланик на САЩ в ООН. Тя ще напусне този пост в края на годината, предаде Ройтерс. Той добави, че тя му е казала преди шест месеца, че в края на тази година или след двугодишен период от поемането на поста ще напусне, за да има повече време за личните си дела.  Според него Ники Хейли е свършила невероятна работа. Тръмп изрази надежда Хейли да се върне в администрацията на различна позиция. Хейли заяви, че няма да се кандидатира за президент на изборите през 2020 г., а ще води кампания в подкрепа на американския лидер. По-рано днес неправителствената организация Citizens for Responsibility and Ethics призова да се проведе разследване на седем частни полета на Хейли през 2017 г., които са били заплатени от бизнесмен от Южна Каролина. Полетите са били между Вашингтон, Ню Йорк и три града в Южна Каролина. Според организацията полетите са на стойност 24 000 долара.", "date": "2018.10.09", "title": "Посланикът на САЩ в ООН Ники Хейли подаде оставка"}
{"url": "https://www.monitor.bg:443/bg/a/view/hvanat-s-droga-za-4-5-mln-lv-tiradjija-skluchi-sporazumenie-146461", "text": "  Хванат да превозва нелегално в специално направени тайници хероин за над 4,5 млн лв водач на турски ТИР призна вината си и постигна споразумение с наблюдаващия прокурор , по силата което ще прекара 7 години и 6 месеца зад решетките.   Хванат да превозва нелегално в специално направени тайници хероин за над 4,5 млн лв водач на турски ТИР призна вината си и постигна споразумение с наблюдаващия прокурор , по силата което ще прекара 7 години и 6 месеца зад решетките. 48-годишният Джем Джесур е бил задържан на влизане от Турция в България рано заранта на 24 август м.г. При огледа на камиона и ремаркето, в два привързани с кожени каиши под рамата сака са били намерени 100 половинкилограмови пакета с общо 49,7 кг хероин на стойност по цени на съдебната система 4 478 914 лв.В съседство с торбите пак така завързани с колани „висели“ и  двама иракчани / / Омар Й., на 42 год. и Мохамед И., на 20 год./. В кабината на камиона пък бил 32-годишният турски гражданин Гюркан К.. Тримата чужденци са нямали легални документи за самоличност. В хода на досъдебното производство Джесур направил пълни самопризнания: дрогата била предназначена за получател в крайната точка на маршрута му – Амстердам, въпреки че по документи натоварените в камиона му стелажи били за Румъния. Иракчаните и сънародника си пък взел „на стоп“. За това му престъпление състав на районния съд в Елхово е постановил условна присъда. Не са били установени доказателства за причастността на останалите чужденци към нелегалното вкарване на дрогата, уточниха от прокуратурата. Освен престоя в затвора при първоначален строг режим Джем Джесур е осъден да заплати и 200 000 лв глоба.", "date": "2018.10.09", "title": "Хванат с дрога за 4,5 млн лв тираджия сключи споразумение"}
{"url": "https://www.monitor.bg:443/bg/a/view/icko-finci-i-liza-boeva-tyrsjat-ubijcite-na-romeo-i-julieta-146462", "text": "Лекция спектакъл и онлайн курс по Шекспировата пиеса „Ромео и Жулиета“ ще представи именитият актьор Ицко Финци в Сити Марк Арт център на 14 октомври от 19 ч. Според Финци, в този театрално-литературен формат ще погледнем под необичаен ракурс към вечната любовна история на двамата младежи от Верона, обезсмъртени от Уилям Шекспир. Той поема предизвикателството да се впише в своеобразния експеримент лекция-театър като режисьор, който разяснява на своите актьори (публиката) своя поглед и към друго вечно шекспирово заглавие - \"Хамлет\". Относно „Ромео и Жулиета“ доц. д-р Лиза Боева, житейската половинка на Ицко Финци и водеща на събитието, казва: „Опитваме да покажем, че извън добре познатия има и друг ключ към тази трагична любовна история. Ние я третираме като история на престъпление и имаме всички основания да разглеждаме всички действащи лица като заподозрени. Извън описаните в курса 9 криминални литературни схеми ние смятаме, че Шекспир е измислил друга, собствена схема. Така сюжетът се превръща в чисто криминален“...  ", "date": "2018.10.09", "title": "Ицко Финци и Лиза Боева търсят убийците на Ромео и Жулиета"}
{"url": "https://www.monitor.bg:443/bg/a/view/galerija-arhivi-predstavja-hudojnika-na-duha-146460", "text": "Изложба „Художник на духа. 130 години от рождението на Борис Георгиев от Варна“ се открива утре в 16.30 ч. в галерия „Архиви“. Творецът е известен с портретите си на световноизвестни личности като Алберт Айнщайн, Махатма Ганди, Петър Дънов, Владимир Димитров-Майстора и др. Изкуството на този възпитаник на европейските художествени школи показва неговия идеализъм и големия му талант на портретист, получил световно признание. В историята на българското изкуство от ХХ в. Георгиев е фигура, обединила народния дух с универсалните стремежи на човечеството. Критиците сравняват работите му с постиженията на италианските ренесансови майстори на живописта, но подчертават, че неговите над 500 картини се отличават със собствен стил и светоусещане. В организираната от Държавна агенция „Архиви“ и Градска художествена галерия „Борис Георгиев“ - Варна с участието на Националната галерия, СГХГ, и архив „Виржиния Джакомети Георгиев” юбилейна изложба за първи път се излагат архивни материали от ЦДА: документи, писма, фотографии и публикации за Борис Георгиев. Чрез тях се открояват важни събития в живота на художника, отражение на развоя на европейското изкуство и родното изкуство след 30-те години на ХХ в. По-рано, в 16 ч. в Деня на българските архивисти 10 октомври, председателят на ДАА доц. д-р Михаил Груев ще представи новата дигитална колекция „Българска фотография“. Ще бъде обявена публично богата палитра от фотоматериали в обем от 682 албума, запечатали основни моменти от обществено-политическия, социално-икономическия и културния живот на страната, както и важни лица и събития от цялостната българска и световна история. Фотодокументите се съхраняват в ЦДА и към днешна дата вече са дигитализирани над 92 000 страници от албумите. Потребителите ще имат възможност да разгледат справочния апарат за над 2 млн. черно-бели негатива на бившето предприятие „Българска фотография“.  ", "date": "2018.10.09", "title": "Галерия „Архиви“ представя Художника на духа"}
{"url": "https://www.monitor.bg:443/bg/a/view/vseki-treti-bylgarin-e-visshist-146450", "text": "27,8%, или всеки трети наш сънародник на възраст 25 - 64 г. е завършил висше образование, сочи анализ на Евростат за нивото на образование в ЕС през 2017 г. По данни на НСИ населението на България е 7 050 034, което означава, че университет са изкласили 1 959 909 души. Това е с 5,4% повече спрямо 2007 г., когато завършилите са били 22,4%. Най-много висшисти у нас има в район Югозападен, където са концентрирани 39,2%, или 768 284-ма души. Това е нормално, тъй като в района попадат всички университети в София, както и тези в Благоевград. На второ място по брой завършили висше образование е район Южен централен, където 32,4 на сто (635 010 души) от населението на възраст 25 - 64 г. са придобили степен от университет. На трето място пък се нарежда район Североизточен, където с висше са 26,9% - 527 215 души. След тях се нареждат Северна и Югоизточна България и Северен централен район с по 23% - 450 779 души, Южен централен с 22,2% - 435 099 души, и Югоизточен с 21,7% - 425 300 души. В дъното на класацията попада район Северозападен, където едва всеки пети е завършил университет. Там съгражданите ни на възраст между 25 и 64 години, които са придобили диплома от университет, са 19,9% - 390 021 души. Според статистиката на Евростат за изминалата година около 31,4% от жителите на Европейския съюз на възраст 25 - 64 г. са притежавали висше образование. Това е със 7,9% повече спрямо 2007-а, когато са били 23,5%. Най-много региони с висшисти има във Великобритания, която държи 4 от местата в топ 5. Във Вътрешен Лондон-Запад завършилите университет са най-много – 71,7%. На второ място е район Вътрешен Лондон-Изток“, където са 60,2% от висшистите. Топ 3 се допълва от белгийския район Валон, в който висшистите сред населението на възраст 25 - 64 г. са 57,1%. Останалите региони на Великобритания, които попадат в топ 5, са в районите Западен и Северозападен Лондон и този на Оксфорд,където висшистите са съответно по 55 и 53,9 процента. Топ три на европейските държави с най-висока концентрация на завършилите университет се оглавява от Финландия - 43,7%, Великобритания и Норвегия - с по 43 на сто. При съседите ни в Гърция има най-много придобили висше. Там 31% от трудоспособното население на възраст 25 - 64 г. са завършили университет. В другата ни южна съседка – Турция, имат по-нисък процент на висшисти спрямо България. Там само 18,6% са придобилите диплома от университет. В Румъния пък са с процент по-малко – 17,6%.", "date": "2018.10.09", "title": "Всеки трети българин  между 25 и 64 години с висше (ОБНОВЕНА)"}
{"url": "https://www.monitor.bg:443/bg/a/view/studenti-izljazoha-na-bdenie-v-pamet-na-ubitata-veronika-146444", "text": "Студенти от Великотърновския университет излязоха на бдение в памет на убитата русенска жрналистка Вероника Маринова. Повечето от студентите бяха бъдещи хора на перото и микрофона от специалността „Журналистика и връзки с обществеността”. Те издигнаха плакат с надпис „Проблеми се решават с думи, не с кръв” и направиха пърформанс, като очертаха два символични трупа и написаха „Свобода на словото!”. Накрая запалиха свещи в памет на убитата телевизионна водеща. В бдението се включи и ректорът на ВТУ, проф. Христо Бонджолов.", "date": "2018.10.09", "title": "Студенти излязоха на бдение в памет на убитата Вероника "}
{"url": "https://www.monitor.bg:443/bg/a/view/bojsa-ostava-na-svoboda-bil-bashta-i-neosyjdan-146446", "text": "Бившият съпруг на фолдивата Емилия Красимир Димов-Бойса остава на свобода под парична гаранция от 1500 лева, въпреки протеста на прокуророти от Свиленград. Бизнесменът е обвинен в кражбата на супер скъп японски трактор \"Кубота\" на цена около 100 хил. лева. Машината изчезна в края на август от нивите край село Студена, а на 28-и септември Бойса беше арестуван и обвинен в кражбата на трактора. Машината вече беше открита от полицията във ферма край Тополовград. След ареста си Бойса беше пуснат под гаранция от 1500 лева на свобода. Прокуратурата в Свиленград обаче протестира мярката като много лека. На делото в Окръжния съд в Хасково обвинителите поискаха Бойса да бъде арестуван за постоянно, защото престъплението, в което е обвинен е тежко. Предвиждало се затвор до 15 години, ако се докаже вината му, а освен това имало опасност той да се укрие или да извърши друга беля. Друг аргумент беше, че той движи често с криминално проявени лица.  Защитата на Бойса изтъкна, че фирмата на семейството му е арендатор на близо 1000 декара лозя край Свиленград и той има добри доходи. Освен това обвиняемият в момента имал щастлив брак и малки деца, за които да се грижи. Познавал различни хора, но никога не бил осъждан, а от 13 години не бил и обвиняван в нищо. Окръжният съд оцени семейните ангажименти и чистото съдебно минало на бившия на Емилия. Така магистратите от Хасково потвърдиха гаранцията от 1500 лева и Бойса си тръгна свободен към къщи, вместо окован към следствения арест.  \"Никога не съм бил крадец и не смятам да ставам на 40 години. Обвинен съм несправедливо\", каза той след делото.", "date": "2018.10.09", "title": "Бойса остава на свобода, бил баща и неосъждан"}
{"url": "https://www.monitor.bg:443/bg/a/view/zastreljaha-17-godishno-momche-v-gora-kraj-montana-146442", "text": "Криминално проявен и осъждан условно за притежание на наркотици мъж на 38 години от Монтана е задържан за убийството на 18-годишния Гошко Г.Б. от ромския квартал на Монтана \"Огоста\", станало към 13 часа днес в гора край града. Това съобщиха от Областната дирекция на МВР в Монтана. Задържаният е открит недалеч до мястото на престъплението, след претърсване на гората и местността на убийството \"Пъстренеца\" със следови кучета, извикани за случая от поделението за обучение на водачи на следови кучета в Берковица. В колата на задържания е намерен газов пистолет, но все още не е ясно дали е стреляно с него. Убийството е станало към 13 часа днес, когато Гошко Б. и неговият дядо Г.Г. /58 г./ събирали дърва и косели трева в гориста местност до някогашно летище край Монтана. От някъде проехтели три изстрела и един от куршумите улучил младежа в главата. Той паднал и издъхнал на място. В момента се правят балистични експертизи за установяване оръжието на престъплението и аутопсия на трупа, предаде БТА. Установява се дали задържаният е собственик на гората, дали е нает от собственика за охраната й или пък случайно е минавал от там. В квартал \"Огоста\" има засилено присъствие на полиция и жандармерия и към момента няма инциденти, обявиха от полицейската дирекция в Монтана.", "date": "2018.10.09", "title": "Задържаха 38-годишен за убийството на младежа в гората (ОБНОВЕНА)"}
{"url": "https://www.monitor.bg:443/bg/a/view/pak-pogvat-mesi-za-prane-na-pari-146443", "text": "Футболната суперзвезда Лионел Меси отново е подозиран за укриване на данъци чрез благотворителната си фондация, пише испанското издание El Confidencial. Това става в дните, когато другата голяма звезда на световния футбол Кристиано Роналдо е в центъра на скандал с изнасилване. Според информацията, съд в Буенос Айрес е получил жалба за незаконни дейности на организацията на футболиста на “Барселона” в териториите на Аржентина и Испания. Твърди се, че фондацията е получила огромни средства от частни дарители и фирми за реализирането на различни хуманитарни проекти, но никаква дейност по тях не е извършена. В същото време в периода 2012-14 г. парите са били превеждани в офшорни сметки в различни държави в света. Както е известно, Меси вече имаше проблеми с данъчните власти. През миналата година той постигна споразумение и получи 21 месеца условна присъда и глоба от 2,1 милиона евро заради неплатени налози за периода 2007-09 г. Според испанското законодателство присъдите до две години за икономически престъпления винаги са условни.", "date": "2018.10.09", "title": "Пак погват Лео Меси за пране на пари"}
{"url": "https://www.monitor.bg:443/bg/a/view/levski-objavi-vojna-na-spekulantite-146445", "text": "Ръководството на „Левски“ обяви война на всички търговци, които използват неправомерно клубната емблема и продават артикули, които не са с официалния бранд на „сините“. От „Герена“ дадоха старт на кампанията още на домакинството със „Славия“ този уикенд, като под прицел бяха всички спекуланти в района около стадион „Георги Аспарухов“, където по традиция се разпъват сергии с шалове и фланелки на „сините“, които нямат нищо общо с тези, произведени от 26-кратните шампиони. „Започваме битка, за чийто успешен край ще имаме нужда и от помощта на привържениците. Фалшивите артикули ощетяват не само клуба, но и всички фенове. Затова от тук нататък ще бъдем в борбата си срещу тези злоупотреби и ще разчитаме на всички „сини“ сърца да ни помогнат, като ни изпращат сигнали“, разкриха за „Монитор“ от „Герена“. „Сините“ се заканват, че ще използват всички законови мерки, за да защитят интереса си, а тази събота за контролата с „Локомотив“ (София) се подготвят много нови изненади за феновете. Футболистите ще подновят пълноценни занимания утре, след като бяха пуснати в тридневна почивка. На линия за двубоя ще е вратарят Божидар Митрев, който вече е напълно си в рамото и се очаква да играе в приятелския мач, който ще се проведе на стадион „Георги Аспарухов“  в събота от 17 ч. Аут от сметките са контузените нападатели Серджиу Буш и Ривалдиньо, а бразилският таран Луан Виана може да направи неофициален дебют за „сините“. Голмайсторът Станислав Костов пък се превърна в българина с най-резултатен старт в първенството с екипа на „Левски“ от сезон 2006/2007 година. Тогава за последно след първите 11 мача от елита на България роден играч имаше осем гола с фланелката на 26-кратните шампиони, като това бе Георги Иванов-Гонзо.", "date": "2018.10.09", "title": "„Левски“ обяви война на спекулантите"}
{"url": "https://www.monitor.bg:443/bg/a/view/bfs-mymri-bosa-na-carsko-selo-146441", "text": "Дисциплинарната комисия на БФС излезе с позицията относно инцидента след двубоя ЦСКА 1948 - “Царско село“ (1:1). Инцидентът се случи на стълбището на Националния стадион след края на мача, когато Стойне Манолов е опитал саморазправа с Кирил Котев. В опита си да го удари, Манолов е одрал врата на бившия защитник. \"След проведени разговори с Котев и с началника на направление на охранителна полиция СДВР-МВР Борислав Мойров комисията отчете, че действията на Стойне Манолов са в разрез с етичните норми на поведение и предложи на Дисциплинарната комисия към БФС да вземе отношение по казуса. ДК на свой ред наказа “Царско село” с имуществена санкция в размер на 1250 лв. за саморазправа със служебни лица от отбора-домакин. Независимо от решението на Кирил Котев да не подава жалба пред органите на реда, Българският футболен съюз категорично изразява възмущението и несъгласието си с подобни прояви и още веднъж подчертава, че евентуални бъдещи такива ще бъдат санкционирани съобразно дисциплинарния правилник на централата\", пише в позицията на БФС след инцидентите в понеделник вечерта.", "date": "2018.10.09", "title": "БФС мъмри боса на „Царско село“"}
{"url": "https://www.monitor.bg:443/bg/a/view/zatisnatoto-ot-futbolnata-vrata-momche-se-podobrjava-146447", "text": "Състоянието на 14-годишното момче, което бе затиснато от футболна врата на игрище в Пазарджик преди две седмици, се подобрява. Това съобщи кметът на местната община Тодор Попов и уточни, че всяка седмица в града се инспектират спортните и детските площадки и отговорните служители му докладват всеки петък. Градоначалникът подчерта, че голяма част от ползвателите на спортните съоръжения в града не се стремят да запазят базата, а напротив – ежедневно се чупят както катерушки, така и спортни уреди. Няколкократно са били крадени мрежи, врати, кошове за баскетбол, парчета от успоредки, врати за вход към самата площадка, а най-често обект на вандалщина са пейките и кошчетата за смет. Безследно изчезнали са и люлките, които са били поставени на детската площадка на ул. „Димчо Дебелянов“ след облагородяването на района. Поне четири коша в централната градска част са станали обект на агресия само за два месеца. Според Попов поддържането на вече изградените места за спорт, отдих и развлечения, понякога надхвърли сумите по тяхното изграждане.", "date": "2018.10.09", "title": "Затиснатото от футболната врата момче се подобрява"}
{"url": "https://www.monitor.bg:443/bg/a/view/suhija-smenja-autori-nachelo-na-ludogorec-146448", "text": "Ръководството на „Лудогорец“ обяви официално треньорска рокада в тима. Досегашният бразилски наставник Пауло Аутори отстъпва мястото си на асистента Антони Здравков-Сухия, който ще дебютира начело на шампионите в мача от Лига Европа срещу АЕК (Ларнака). Рокадата ще се осъществи веднага след дербито с „Левски“ на 20 октомври. От „Лудогорец“ изтъкнаха, че раздялата с Аутори става по негово желание, като бразилецът е изтъкнал лични причини. Часове преди обявяването на новината обаче някои от най-големите медии в Южна Америка съобщиха, че спецът се е разбрал с колумбийския гранд „Атлетико Насионал“ и заради това ще напусне България. Нещо повече – вече е ясен един от неговите помощници. Става дума за Виктор Аристисабал, който е бивш национал на Колмубия, като е участвал на две световни първенства 1994 и 1998 г., а освен това е победител в Копа Америка за 2001 г. Раздялата между Аутори и „Лудогорец“ бе въпрос на време, въпреки че спецът се ползваше с подкрепата на шефовете. Провалът в атаката на Шампионската лига, както и двете загуби в Лига Европа обаче сериозно разклатиха позициите му. Аутори не се радва на одобрение от феновете, защото наложи дефанзивен стил на игра, който се различава доста от изискванията на запалянковците. Интересното е, че на заседанието на Управителния съвет беше взето решение за още една раздяла. Тръгва си дългогодишният спортен директор Методи Томанов. Раздялата идва заради „структурни и организационни промени”. \"Управителният съвет на Клуба благодари на Томанов за всеотдайната работа през годините. Той е с основна заслуга за селекцията в “Лудогорец” от средата на 2011 година и има съществен принос за успехите на клуба в българското първенство и на европейската сцена”, информират от клуба. Според неофициална информация Томанов е поел вината за неособено успешните трансфери в последно време. Очаква се в близките дни „орлите“ да обявят името на заместника му.", "date": "2018.10.09", "title": "Сухия сменя Аутори начело на „Лудогорец“"}
{"url": "https://www.monitor.bg:443/bg/a/view/myri-promenja-stila-na-kazahstan-146449", "text": "Станимир Стоилов разкри, че ще промени стила на игра на Казахстан в предстоящите мачове от Лигата на нациите. „В последния мач видях, че тимът е променил своето поведение. Сега трябва да поправим и резултатите. Длъжни сме да подобрим завършващата фаза на атаките и да играем по-надеждно в защита“, коментира Стоилов. Отборът на Казахстан ще се изправи срещу Латвия и Андора в Лигата на нациите.", "date": "2018.10.09", "title": "Мъри променя стила на Казахстан"}
{"url": "https://www.monitor.bg:443/bg/a/view/spipaha-pijan-djigit-s-3-7-promila-alkohol-146440", "text": "Пиян до козирката шофьор беше спипан да кара автомобил в село Драганово. В понеделник в 15,20 ч. на територията на селото полицейски автопатрул спира за рутинна проверка лек автомобил „Фолксваген Поло”, управляван от 61-годишен мъж от Горна Оряховица. При теста дрегерът безмилостно отчел рекордните 3,73 промила алкохол. Водачът е отказал кръвна проба. Задържан е за срок до 24 часа. Същия ден, но в 22,18 ч. при посещение на пътно произшествие станало между павликенските села Михалци и Мусина, е установено, че 56-годишен руснак се е забил с колата си в крайпътния скат. При направената проверка „братушката” се оказал с 1,28 промила. Взета му е проба за допълнителен лбораторен химически анализ.", "date": "2018.10.09", "title": "Спипаха шофьор с 3,7 промила алкохол"}
{"url": "https://www.monitor.bg:443/bg/a/view/ubiecyt-ot-dylgopol-bil-invalid-i-se-zashtitaval-ostaviha-go-zad-reshetkite-146431", "text": "Мартин П. е с 96% инвалидност, поради слепота с едното око и една обездвижена ръка. Това стана ясно при гледането на мярката му за неотклонение в Окръжен съд – Варна във връзка с убийството в Дългопол на млад мъж, който преди години живеел с дъщеря му на семейни начала. Въпреки, че Мартин сам се предал, съдът му определели постоянна мярка „задържане под стража“. Според хронологията на събиията във фаталния ден, 6 октомври, в здравния пункт в Дългопол е потърсил помощ млад мъж, след като бил намушкан с нож. Малко по-късно пострадалият е починал там. След извършеното престъпление 55-годишният Мартин сам се е предал в местния полицейски участък. Той признал, че е намушкал с нож бившия мъж на дъщеря си. Престъплението, в което е обвинен е тежко, умишлено и се наказва с лишаване от свобода за срок от 10 до 20 години, коментират магистрати. В съдебната зала стана ясно, че 55-годишният Мартин бил в дома си и готвел, когато бившият мъж на дъщеря му нахлул със сила и започнал да го удря и рита. Между двамата отдавна имало конфликт, тъй като убитият Стефан С. обвинявал Мартин за влошените отношения и раздялата с жена му, от която имат две деца. По-възрастният Мартин държал нож в ръката си и при опит да се защити, намушкал по-младия си опонент веднъж, но фатално. „Мартин не е правил опит да се укрие, не е заличавал следи, дори е оставил ножа на масата и сам се е предал на органите на реда. Считаме, че правната квалификация е неточна, тъй като обвиняемият и викал и търсил помощ, не е търсена агресия“, посочи адвокатът на задържания. От Варненската прокуратура уточниха, че все още не е готово освидетелстването на Мартин за нанесените му травми от жертвата и се надяват това да стане през следващата седмица. Пред Варненския окръжен съд беше представена и информация за предишно условно осъждане на Мартин през 2016 г. за вещно укривателство, като деянието е извършено в рамките на изпитателния срок. Като разгледа събраните до момента материали от досъдебното производство, съдът прие, че предвид тежестта на престъплението, предходната съдимост в изпитателния срок, както и наличието всички данни за извършване на деянието, в което е обвинен Мартин и му определи мярка за неотклонение „задържане под стража“. Определениeто на Окръжен съд – Варна може да бъде обжалвано и протестирано на следващата апелативна инстанция.", "date": "2018.10.09", "title": "Убиецът от Дългопол бил инвалид, оставиха го зад решетките "}
{"url": "https://www.monitor.bg:443/bg/a/view/48-ot-upravitelite-izbjagvat-profilaktikata-na-tehnikata-146439", "text": "48% от фасилити мениджърите (управителите) на сгради пренебрегват редовната поддръжка профилактиката на инсталациите и чакат нещо да се повреди за да бъде поправено. Останалите обаче акцентират на нея. Това сочи национално проучване за ползване на ФМ услуги, проведено сред най-големите компании в сферата на управлението на имоти в София, проведено в периода май-юли от Българската фасилити мениджмънт асоциация (БГФМА), представено днес. Проучването сочи още, че поддръжката на сградни инсталации е най-често търсената услуга от собствениците и наемателите на сгради в столицата. Според анкетираните управители на фирми за ФМ на нея се пада 80% от заявките. На второ място е сградната поддръжка и на трето - почистването. По нататък с една трета дял е охраната и безопасността и снегопочистването и ИТ поддръжката - с по една десета. Управление на отпадъците и планиране на пространството пък си поръчват едва по 6,7% от собствениците или наемателите. Според рах. Валери Левиев, член на УС на БГФМА, последната услуга е много актуална в момента. „В кол центровете от 5-6 квадрата на човек от персонала доскоро, вече се падат по 12-14 кв. м и дори до 18 кв. м, заедно с общите части“, обясни той и добави, че ИТ фирмите също предпочитат все по-големи офиси. Цената е най-важната за близо 77% от възложителите на ФМ услуги, сочи още проучването. 6,7% от анкетираните обаче са посочили, че изобщо не е важна. За други 73,3% от тях е важно спазването на предварително определените срокове, за две трети - бързината на изпълнение на поръчката, а за 63,3% - качеството. За половината от компаниите поръчващи ФМ услуги е най-важна възможността за постоянен контакт с обслужващата фирма и нейните служители да са професионалисти. Между 36,7% и 40% от възложителите пък държат преди това да са работили със същата фирма или да имат препоръки за нея. Най-често подписваните договори между собствениците (наемателите) на сгради с фирми за фасилити мениджмънт е от 1 до 3 години, като на тях се пада дял от 63,3%, сочат още данните на анкетата. С по 20% са тригодишните и договорите за 1+1 година. Най-много 23% са наетите на едногодишни договори. 56,7% от обслужващите фирми търсят обратна връзка с клиентите си веднъж на няколко месеца, два пъти годишно - 13,3%, 16,7% - веднъж годишно, а 6,7% - по рядко. 13,3% от анкетираните ФМ компании признават в анонимната анкета, че поне по веднъж са им били прекратявани договорите. От асоциацията отчитат още, че едва 6% от инвеститорите в бизнес сгради се съветват с ФМ експерти по време на проектирането за бъдещата й поддръжка. Друга една пета от тях го правят по време на изграждането й. В проучването се отчита още и дял от 87% на положителното възприятие за ФМ бизнеса в страната през последните няколко години.", "date": "2018.10.09", "title": "Половината управители избягват профилактиката на техниката"}
{"url": "https://www.monitor.bg:443/bg/a/view/sydjat-bivshi-shefove-na-vrachanskoto-bolnica-za-prisvojavane-146428", "text": "Делото срещу бившите шефове на врачанската болница Орлин Цветков и Светозар Луканов и срещу началника на отделението по съдова хирургия д-р Румен Цветанов тръгна в районния съд. Тримата са обвинени в присвояване на повече от 32 000 лева в полза на лекар фантом, който никога не е работил в отделението по съдова хирургия, но е получавал заплата. По време на разследването е установено, че за разкриването на отделението е трябвало да бъдат назначени двама лекари с призната специалност по съдова хирургия, които да са на трудов договор. Тъй като във Враца имало само един – д-р Румен Цветанов, бройката била попълнена от д-р Халил Мехмед от Шумен. Между март 2013 г. и декември 2015 г., когато изпълнителни директори са били Орлин Цветков и Светозар Луканов, по сметките на шуменския лекар са изплатени над 32 000 лева. Според прокуратурата наказателната отговорност и за тримата е в това, че са съставяли документи с невярно съдържание – ведомости за заплати и графици за дежурства, в които д-р Мехмед фигурирал, макар че не е стъпвал във врачанската болница. По време на заседанието стана ясно, че болницата няма да предяви граждански иск срещу тримата, тъй като д-р Халил Мехмед не е теглил сумата и я е възстановил по сметките на болницата и на практика няма финансова щета за лечебното заведение.  Наказателен съдебен състав към районния съд прие искането на защитата за следващото заседание да бъде представена съдебно-икономическа експертиза за приходите на болницата в периода, в който Цветков и Луканов са я оглавявали и да бъдат допуснати за разпит двама нови свидетели - докторите Рангел Якимов и Ева Ралчева.", "date": "2018.10.09", "title": "Съдят бивши шефове на врачанската болница за присвояване"}
{"url": "https://www.monitor.bg:443/bg/a/view/karajancheva-obsydi-s-iranskija-si-kolega-zadylbochavaneto-na-energijnite-vryzki-146430", "text": "Възможностите за задълбочаване на транспортната и енергийната свързаност между България и Иран обсъди шефката на НС Цвета Караянчева със своя ирански колега д-р Али Лариджани. Двамата разговаряли в рамките на Третата среща на председателите на парламенти от Европа и Азия, която се провежда в турския град Анталия, съобщиха от пресцентъра на НС. „Отбелязах, че страната ни отдава голямо значение на връзките си с Иран, тъй като те са важен компонент от външноикономическата политика на България в азиатския регион“, написа пък самата Караянчева в профила си във Фейсбук. По време на разговорите и двете страни изтъкнали взаимния си интерес от реализирането на различни инфраструктурни и енергийни проекти. Като пример в тази насока било дадено разработването на новия мултимодален транспортен коридор „Персийски залив – Черно море”, който трябва да свърже Иран, Армения, Грузия и България и който може да бъде използван и за пренос на втечнен газ. „Сътрудничеството в областта на търговията с втечнен газ може да стане една от най-силните сфери на съвместна ни дейност“, обявил на свой ред Лариджани. На срещата било отбелязано, че е налице нереализиран потенциал на търговско-икономическите отношения между двете държави, като Караянчева и д-р Лариджани се обединили около мнението, че трябва да се положат сериозни усилия, за да се възползваме от възможностите за засилване на двустранния стокообмен. В тази връзка двамата коментирали възможността за провеждането на съвместен бизнес форум между България и Иран. Лариджани предложил събитието да бъде организирано от търговските камари на двете страни, като на свой ред държавните органи на България и Иран също ще съдействат за провеждането на този форум. „Между България и Иран традиционно има изключително дълбоки и основани на взаимно уважение отношения. Важна роля за надграждането на тези отлични двустранни връзки има парламентарното сътрудничество. Ето защо оценяваме високо активизирането на политическия диалог на най-високо ниво между България и Иран“, посочила още Караянчева.", "date": "2018.10.09", "title": "Караянчева обсъди с иранския си колега задълбочаването на енергийните връзки"}
{"url": "https://www.monitor.bg:443/bg/a/view/nemski-zavod-za-auspusi-naema-1000-rabotnici-146435", "text": "Немска компания ще инвестира 15 млн. евро и ще разкрие 1000 нови работни места край Ловеч. „VOSS Automotiv“ планира да стартира производство на ĸoмпoнeнти и cиcтeми зa изпycĸaтeлнaтa cиcтeмa нa aвтoмoбилитe до шест месеца. Това стана ясно по време на официалното представяне на компанията в България, на което присъства министърът на икономиката Емил Караниколов. По време на събитието министър Караниколов връчи на шефовете на компанията удостоверение за предварителна административна помощ, с него на инвеститора ще бъде оказано пълно съдействие за получаване на документи, необходими за издаване на сертификат за клас на инвеститор. Икономическият министър изтъкна, че над 170 фирми оперират в страната, произвеждайки компоненти и системи за водещите международни автомобилни марки. „Броят на заетите в сектора продължава да нараства, като надхвърля 40 хиляди, това са хора, които работят не само в този сектор, но и в свързаните към него“, допълни той. Заводът на VOSS Automotive в село Баховица, община Ловеч, ще бъде разположен на около 15000 кв. м. Компанията ще произвежда компоненти за автомобилната индустрия в бившия завод на \"Литекс моторс\". B пocлeднитe мeceци пpeдпpиятиeтo aĸтивнo нaбиpa пepcoнaл, ĸaтo пъpвитe eĸипи вeчe ca изпpaтeни зa oбyчeниe в Гepмaния. Сред основните клиенти на концерна са Volkswagen и дъщерните му MAN и Audi, както и GM, Chrysler, Navistar и др. Beчe ca пopъчaни чиcтo нoвитe мaшини, c ĸoитo щe бъдe oбopyдвaнa нoвaтa фaбpиĸa. Πpeдпpиятиeтo в Бългapия e тpeтoтo eвpoпeйcĸo зa ĸoмпaниятa cлeд тeзи в Гepмaния и Πoлшa.", "date": "2018.10.09", "title": "Немски завод за ауспуси наема 1000 работници"}
{"url": "https://www.monitor.bg:443/bg/a/view/popeto-bil-naj-goljamata-greshka-na-spartak-m-146433", "text": "Сайтът business-gazeta.ru посвети обширен материал на един от най-добрите български футболисти Ивелин Попов. Попето, който в момента е на лагер с националния отбор преди мачовете с Кипър и Норвегия, все по-рядко попада в стартовия състав на “Спартак” (Москва), а през изминалия уикенд изобщо не се появи в игра при драматичната победа с 3:2 срещу „Енисей” на Петър Занев. Изданието засипва с критики нападателя и дори твърди, че връщането му от „Рубин“ в „Спартак“ е най-голямата грешка на московския гранд за тази година. „За позицията, на която играе българинът, има адски много кандидати и това изяжда шансовете му да бъде титуляр. При така създалата се ситуация най-добрият вариант и за клуба, и за самия играч е раздяла през зимата. Попов изобщо не трябваше да бъде връщан, но „Рубин“ нямаше как да плаща годишната му заплата от 1.8 милиона евро“, пише авторът на статията. За разлика от неволите си в „Спартак“ обаче, Ивелин Попов остава твърд титуляр в националния отбор под ръководството на Петър Хубчев и се очаква да изведе с капитанската лента тима в предстоящите мачове от Лигата на нациите.", "date": "2018.10.09", "title": "Попето бил най-голямата грешка на „Спартак“ (М)"}
{"url": "https://www.monitor.bg:443/bg/a/view/andjelina-djoli-se-vze-s-kianu-rijvs-146434", "text": "След краха на брака й с Брад Пит, Анджелина Джоли се насочи към друг холивудски ас - Киану Рийвс. Според редица чужди медии, звездите въртят тайна любовна афера още от миналото лято. Близък до 54-годишния актьор твърди, че той дори общува с шестте деца на Бранджелина. Киану е добър, честен и отговорен, а това са онези качества, които Анджи иска да притежава мъжът до нея\", коментира източника. Предполага се, че искрите помежду им са пламнали през 20017 година, когато Джоли и наследниците й се преместиха да живеят в съседство с майката на Рийвс. Източника казва още, че майката е много доволна от евентуалната си бъдеща снаха. Сайтът Gossip Cop съобщава, че се е свързал с приближени до 43- годишната актриса, които отричат слуховете. Все пак папараци уловиха Рийвс в дома на екранната Злодеида, което може да подсказва за нещо повече от приятелски отношения между двете звезди.", "date": "2018.10.09", "title": "Анджелина Джоли се взе с Киану Рийвс"}
{"url": "https://www.monitor.bg:443/bg/a/view/54-dushi-dariha-kryv-za-postradali-v-katastrofa-146436", "text": "За по-малко от две денонощия 54 човека се отзоваха на призива за кръводаряване за пострадалите от катастрофата край Ново село в неделя. Това се случва за първи път в последните няколко години. Още вчера 36 човека са преминали през кръв центъра на МОБАЛ „Д-р Стефан Черкезов“, а днес преди обяд са се отзовали още 18. Веднага след тежкият инцидент, началникът на реанимацията на МОБАЛ „Д-р Стефан Черкезов“, д-р Сибила Маринова, призова в личния си профил във Фейсбук всеки, който може да дари, тъй като болницата има спешна нужда от кръв от всички групи. Само за няколко часа постът й обиколи социалната мрежа и беше споделен близо 1000 пъти. По думите на д-р Маринова, тъй като групите „АБ“ и „А“ са изключително редки, болницата винаги има нужда от тях. Ръководството на болницата и лекарите благодарят на всеки, който се отзовал и е кръводарил. Бременната жена, която е пострадала най-тежко при катастрофата все още е с опасност за живота и остава в реанимацията на болницата. Съпругът й е с гръдна травма, но е стабилизиран. Другата жена, която е травма на лицев череп, вчера е била транспортирана в Пирогов, а най-леко пострадалият е напуснал болницата по собствено желание.", "date": "2018.10.09", "title": "54 души дариха кръв за пострадали в катастрофа"}
{"url": "https://www.monitor.bg:443/bg/a/view/semejstvo-v-meksiko-prizna-za-20-ubijstva-146438", "text": "В Мексико задържаха двойка, докато транспортира части от човешко тяло в бебешка количка, която признава, че е убила 20 души, обяви главният следовател по случая, цитиран от АФП. Прокурорът на щата Мексико Алехандро Гомес заяви, че мъжът също е признал, че е изнасилил някои от жените и е продал части от телата им. Мъжът и жената бяха арестувани в четвъртък в Екатепек, засегнато от насилие предградие североизточно от Мексико сити. Властите подозираха, че двойката е убила 10 души. Мъжът даде подробности за тези 10 убийства и разкри пред разследващите, че с жена си са убили още 10 души, добави Гомес. Прокуратурата се опитва да установили дали показанията на мъжа са истина или се опитва да се покаже като \"психопат\" или \"сериен убиец\", каза прокурорът. \"Той описа това по напълно естествен начин...Бих казал, че изглеждаше щастлив от това, което е направил. Той иска хората да видят снимката му, да знаят името му. Очевидно бих определил този човек като убиец, сериен убиец\", отбеляза Гомес в интервю за местното радио Formula. Двойката също призна, че е продала двумесечно бебе на една от жертвите на друга двойка, която също е арестувана, пише в. „Ел Универсал“. Арестуваните са идентифицирани като Хуан Карлос Н. и Патрисия Н. Двойката има три деца, включително бебе. Когато властите претърсили техните две къщи, те открили човешки останки в кофи с цимент и пликове в хладилник. През миналата година в Мексико са регистрирани 28 702 убийства.", "date": "2018.10.09", "title": "Семейство в Мексико призна за 20  убийства"}
{"url": "https://www.monitor.bg:443/bg/a/view/schupiha-styklata-na-dva-avtobusa-vyv-varna-sled-strelba-po-tjah-146421", "text": "Два автобуса на градския транспорт във Варна са със счупени стъкла, след като неизвестни лица стреляли с въздушна пушка по тях. Това съобщи изпълнителният директор на общинската фирма „Градски транспорт\" ЕАД-Варна, инж. Злати Златев. Инцидентите са станали през почивните дни на един от най-оживените булеварди в града. Полицията разследва случаите. За щастие няма пострадали. Единият от шофьорите разказа, че изпълнявал курс по линия 17 към центъра на града, когато в района на Спортната зала чул силен пукот. Веднага спрял автобуса и видял, че две от стъклата са счупени. Обадил се на телефон 112. „Ако имаше пътници, можеше да ударят някой пътник. Вече ни е страх да отворим прозореца. Не дай си Боже да ни ударят по време на движение, можем да направим беля, да блъснем автобуса и пътниците да пострадат“, коментира той пред БНТ. Това не е първият случай на посегателство върху автобуси на градския транспорт във Варна. През април, т.г. неизвестни счупиха стъклата на четири от тях. „Надявам се полицията да вземе сериозни мерки, защото това е много опасно. Представете си, че на седалката има дете и какво може да стане, ако го удари - каквото и да е, камък или съчма“, коментира инж. Злати Златев. Щетите за общинската фирма „Градски транспорт“ са големи, защото всяко едно от стъклата струва около 2 хиляди лева. Докато пристигнат стъклата от фирмата-производител в Полша, те ще бъдат заменени със стари. Ощетени са и пътниците, тъй като са повредени два от най-новите автобуси, доставени наскоро във Варна.  ", "date": "2018.10.09", "title": "Счупиха стъклата на два автобуса във Варна "}
{"url": "https://www.monitor.bg:443/bg/a/view/kmet-i-obshtinski-syvetnik-jynat-kanabis-146423", "text": "Кметът на криводолското село Добруша Ивайло Илиев е спипан да бере съцветия от канабис. Редом с него в плантацията се трудил и общинският съветник от Либерален алианс Ивайло Вълков от село Галатин. Двамата са били изненадани от ченгета по време на специализирана операция, проведена по сигнал, че в землището на селото двамата отглеждат индийски коноп. Униформените чакали на пусия повече от денонощия преди да хванат двамата на местопрестъплението. Те заели позиции в 7 часа сутринта в неделя и закопчали „плантаторите” 25 часа по-късно. Наркотикът е отглеждан на площ с радиус около 65 метра, съобщиха от областната дирекция на МВР във Враца. Открити и иззети са 137 растения от рода на конопа с размери от 1,07 до 2,50 м. Растенията са били засадени в саксии и кошчета, вкопани в почвата. От тях са иззети 76,660 кг. зелена листна маса и около 800 грама сух канабис. В района са намерени и иззети предмети и химически препарати, използвани при отглеждане на растенията. По актуалните цени у нас сухата дрога върви по 15 000 лева за килограм, а на Стария континент – по 10 000 евро. Експерти пресмятат, че от насажденията си местните управници е можело да припечелят към 100 бона, тъй като от 100 растения излиза 7 килограма сух канабис. 44-годишният Ивайло Иванов бе отстранен от поста, заради влязла в сила присъда за незаконно оръжие. Но се яви на частичните избори точно преди две години и съселяните му отново го избраха за кмет. Той и 54-годишният му ортак са задържани в районното управление във Враца. Срещу тях е образувано досъдебно производство. Това е шестата плантация с канабис разкрита от полицията в община Криводол само за месец.", "date": "2018.10.09", "title": "Кмет и общински съветник жънат канабис"}
{"url": "https://www.monitor.bg:443/bg/a/view/rumjana-arnaudova-pytuva-kym-ruse-ochakva-se-da-syobshtjat-za-zapodozrjan-146418", "text": "Има задържан за убийството на журналистката Виктория Маринова. Разследващите са задържали група лица и в момента ги разпитват. Говорителят на главния прокурор Румяна Арнаудова пристигна в Русе и се очаква да направи официално съобщение за заподозрения. Според неофициална информация задържаните са няколко. Заподозреният в извършване на престъплението обаче е избягал зад граница през ГКПП „Дунав мост“ в Румъния, а оттам към вътрешността на Европа. Става въпрос за мъж от ромски произход , който живеел в Русе. В дома му са намерени някои вещи на убитата. Директорът на областната полиция на МВР в Русе старши комисар Теодор Атанасов обаче коментира преди малко пред журналисти, че има задържано лице - румънски гражданин с украински произход, за 24 часа, като той не е заподозрян, а само се проверява неговото алиби. Атанасов допълни, че в Русе работи целият щаб за разследване на жестокото престъпление, в който е и вътрешният министър Младен Маринов.", "date": "2018.10.09", "title": "МВР със заподозрян за убийството на Виктория (ОБНОВЕНА)"}
{"url": "https://www.monitor.bg:443/bg/a/view/25-po-chist-vyzduh-v-sofija-bez-pechki-na-dyrva-146420", "text": "С 25% ще се изчисти въздуха в София, ако домакинствата, използващи твърдо битово гориво изберат друга алтернатива, с която да се топлят. Това става ясно от анализ на Енергийна агенция – Пловдив, поръчан от Столичната община и представен на комисията по околна среда. В момента на дърва и въглища в столицата се отопляват 55 хиляди домакинства. „Московска“ 33 иска да кандидатства по оперативна програма за подмяна на печките на твърдо битово гориво, което е част от цялостната стратегия на общината за подобряване на качеството на въздуха. Най-много семейства отопляващи се на дърва и въглища са в районите „Нови Искър“ и Панчарево, следвани от „Кремиковци“. В „Красна поляна“, където всяка зима има недоволство от живущите, че се изгарят всякакви боклуци в квартал „Факултета“, отопляващите са на твърдо битово гориво са 3432 домакинства. От анализа става ясно още, че 41% топлещите са на дърва са биха инвестирали до 500 лв., за да преминат на друг топлоизточник. 20% са готови да заделят и над 1000 лв., а едва 14% от домакинствата не биха дали нита една стотинка, за да си сменят източника на топлина. Междувременно общински съветници от БСП и Политическа група 5 поискаха в София да се проведе референдум за изграждане на инсталацията за RDF горене на отпадъци на площадката на „Топлофикация“. През май Столичния общински съвет одобри теглене на заем от европейска банка за 67 млн. евро за изграждане на инсталацията. Тя е част от третата фаза на Интегрирания проект за управление на отпадъците в столицата. Социалистите смятат, че инсталацията трябва да е на територията на завода за боклук, защото така ще се спестят и транспортни разходи. От Група 5 пък са на мнение, че с изграждането й ще се замърси повече въздуха. Председателят на СОС Елен Герджиков, че хората искащи допитване преди време са гласували положително за триетапния проект за интегриране на боклука.", "date": "2018.10.09", "title": "25% по-чист въздух в София без печки на дърва"}
{"url": "https://www.monitor.bg:443/bg/a/view/4000-bjagat-za-90-000-lv-v-maratona-na-sofija-146432", "text": "Над 4000 души се очаква да застанат на старт в неделя, 14 октомври, когато ще се проведе 35-ото издание на Софийския маратон, обявиха организаторите. Заявка за участието си на официалния сайт са направили 1300 души за дистанцията от 10,550 км, 1000 за тази от 21,095 км и 550 в класическата дисциплина от 42,195 км. Още над 700 души са проявили желание да участват в масовия старт на 3 км, като тук се очаква и да има най-голямо увеличение на бройката на състезателите до деня на старта. Както и през миналата година, състезателите в трите основни дистанции ще бягат по добре познатия 10-километров маршрут със старт-финал пред националния стадион \"Васил Левски\". За целта улиците в района на маратона - бул. \"Евлоги Георгиев\", бул. \"Патриарх Евтимий, бул. \"Витоша, бул. \"България\", бул. \"Петко Каравелов\", бул. \"Арсеналски\" и бул. \"Черни връх\", ще бъдат затворени за движение за автомобили и градския транспорт между 9 и 15:30 часа, като полицията ще започне да обезопасява трасето още от 6 часа в неделния ден. \"До момента имаме записани участници от рекордните 48 страни“, похвали се председателят на Столичния общински съвет Елен Герджиков. В надпреварата ще участват 35 елитни бегачи, като четирима от тях имат времена под 2 часа и 12 минути. Общият награден фонд тази година е около 90 000 лв. 60 000 от тях са за призьорите в отделните дистанции, като победителите на 42,195 км ще получат по 8000 лв. Още 20 000 лв. е големият джакпот за победителите във веригата от маратони у нас, и приблизително 1000 лв. ще са в предметни награди. Комисар на международната федерация ще присъства на маратона, като ще трябва да прецени дали той ще получи оценка \"бронз\" по лейбъл системата на ИААФ. \"Всяка столица има своя маратон и смея да твърдя, че нашият става с всяка година все по-добър. Много пъти съм заявявал, че победата за нас ще бъде, когато хората излязат по улиците, за да подкрепят участниците, а не да се оплакват от това, че в неделния ден има няколко затворени улици по центъра\", каза президентът на БФЛА Добри Карамаринов. Стартът на маратона ще бъде даден точно в 10:00 часа. Бягащите на полумаратона стартират в 10:10, а тези на 10,550 км - в 10:20 часа. Масовият старт на 3 км е в 9:40 часа. Маршрутът на маратона може да видите на този линк -  ", "date": "2018.10.09", "title": "4000 бягат за 90 000 лв. в маратона на София"}
{"url": "https://www.monitor.bg:443/bg/a/view/ruski-futbolisti-prebili-ministerski-slujiteli-video-146422", "text": "Скандал разтърси руския футбол два дни преди мача с Швеция от турнира Лига на нациите. Футболистите Александър Кокорин и Павел Мамаев са нападнали и пребили чиновник от Министерството на промишлеността и търговията на страната вчера сутринта в кафене в центъра на Москва, съобщи първо каналът Mash в социалната мрежа Telegram. Кокорин е нападател на „Зенит“ (Санкт Петербург), а Мамаев играе като полузащитник във ФК „Краснодар“. Малко по-късно пресслужбата на самото учреждение потвърди, че в инцидента са пострадали двама техни служители, а не един. Но пък и след това беше уточнено, че все пак пострадалият е само един и става дума за директора на дирекция автомобилна промишленост Денис Пак. Главното управление на МВР за Москва е открило процедура за установяване на инцидента и наказване на виновните. Самите Кокорин и Мамаев не са извикани в националния отбор, а по-късно по темата взе отношение и министърът на спорта на страната Павел Колобков, цитиран от ТАСС. Той заяви, че двамата вече никога няма да бъдат извикани под флага на Русия и посъветва собствениците на клубовете да проверят детайлно какви играчи ангажират. За двамата приятели това не е първо подобно изпълнение. През 2016-а година след провала на Русия на европейското първенство във Франция двамата блеснаха във видео, в което се вижда как се забавляват в скъпарски нощен клуб в Монте Карло. На фона на химна на Руската федерация двамата разнасят бутилки шампанско на стойност 500 евро едната. След това двамата се извиниха за поведението си.", "date": "2018.10.09", "title": "Руски футболисти пребили министерски служители (ВИДЕО)"}
{"url": "https://www.monitor.bg:443/bg/a/view/sydjat-recidivist-za-grabej-na-zlaten-lanec-ot-turist-na-zlatnite-146426", "text": "С обвинителен акт на Окръжната прокуратура във Варна, за грабеж на златен ланец на съд бе предаден 31-годишният Муйдин Х. Престъплението по член 199, ал. 1, т. 4 от НК е опасен рецидив, уточняват от Прокуратурата. На 7 май тази година, около полунощ, подсъдимият се запознал с руски турист в курорта Златни пясъци. Между двамата започнал разговор и Григорий купил две бири и почерпил събеседника си. По настояване на подсъдимия, двамата отишли до магазин за хранителни стоки в комплекса, близо до хотел „Хавана“. Там руският турист попаднал в компанията на непознати, за които Муйдин обяснил, че са негови колеги. 31-годишният мъж забелязал златния ланец на врата на руския турист и когато Григорий тръгнал към хотела си, Муйдин решил да го изпрати. На неосветено място той издебнал нищо неподозиращия турист и го ударил с юмрук. Жертвата паднала на земята, а нападателят бързо свалил златния ланец и побягнал. На следващия ден бижуто било продадено в заложна къща. След като данните на подсъдимия били сверени, служителят съставил заложен билет на Муйдин, като вписал имената, адреса и ЕГН-то му. Проведените оперативно-издирвателни дейности установили извършителя на грабежа. В заложната къща доброволно предали златния ланец с тегло 5 грама и на стойност над 300 лева, който бил върнат на пострадалия руски турист. Подсъдимият Муйдин е осъждан многократно, съобщиха от Прокуратурата. Последната му присъда влязла в сила в средата на 2011 год. и обуславя квалификацията на грабежа, представляващ опасен рецидив. Присъдата му била постановена от Варненския окръжен съд, като 31-годишният мъж е бил осъден на лишаване от свобода за повече от 1 година ефективно. Муйдин е бил задържан под стража с определение на Варненския окръжен съд на 11 май тази година. В момента е във Варненския затвор.         ", "date": "2018.10.09", "title": "Съдят рецидивист за грабеж на златен ланец от турист на Златните "}
{"url": "https://www.monitor.bg:443/bg/a/view/migranti-napraviha-improviziran-lager-v-solun-146419", "text": "Мигранти от импровизиран лагер в Солун, които спяха по пейките и тревните площи на площада в центъра на града, бяха преместени с полицейски автобуси в близкия център за бежанци, предаде АП. Не е ясно обаче дали в препълнения лагер има място за нови обитатели. Преди да бъдат извозени с автобуси, мигрантите почистиха площада. Никос Рагос, регионален координатор за Северна Гърция от министерството за миграционна политика, каза за Асошиейтед прес, че броят на новопристигащите мигранти в Солун е голям и това създава проблеми при издаването на документи. Десетки мигранти, сред които и малки деца, досега чакаха пред полицейското управление, което се намира на площада, да бъдат задържани, за да могат властите да им издадат необходимите документи за престой и да започне процедурата по предоставяне на убежище. Гърция се мъчи да се справи с огромния брой кандидати за убежище, продължаващи да пристигат от Турция на фона на отказа на други страни от ЕС да приемат бежанци. Полицията съобщи, че миналия месец в Солун са били арестувани 35 души, заподозрени за транспортиране на 1821 мигранти до града, което е с 60 процента повече в сравнение с предходния месец. Миналата седмица генералният секретар на правозащитната организация Амнести интернешънъл Куми Найду посети пренаселен мигрантски лагер на гръцкия остров Лесбос, който бе остро критикуван от правозащитници. Той описа условията там като \"ужасни\" и призова за спешна евакуация на мигрантите на континента преди настъпването на зимата.", "date": "2018.10.09", "title": "Мигранти направиха импровизиран лагер в Солун "}
{"url": "https://www.monitor.bg:443/bg/a/view/blagoevgradchani-shte-stradat-oshte-njakolko-sedmici-146425", "text": "Вижда се краят на мащабните ремонти, които започна кметската управа на Благоевград преди близо една година. Кметът д-р Атанас Камбитов посочи датата 28 ноември като краен срок за приключване на проекта.  „Ремонтът на площадното пространство в центъра на Благоевград приключва в края на октомври, ремонтът беше абсолютно наложителен, тъй като на много места под плочките се отварят огромни ями, изключително опасни особено при по- голямо натоварване. Над 30 години, когато е построен в този вид площад „Георги Измирлиев“ не бяха правени сериозни ремонти“, каза градоначалникът. Не се сменят само плочките, прави се хидроизолация, както основно се ремонтират фонтаните и подплощадното пространство. Поради постоянните течове магазините под площада, наричани от жители и гости на града малкото НДК, бяха изоставени, а след ремонта тази зона отново ще се оживи. В цялата централна градска част ще бъде монтирано художествено осветление. Градоначалникът съобщи още, че всички строителни обекти вървят в срок, а ремонтът на ул. “Марица” приключва в края на годината. На мястото на изкоренените над 40-годишни дървета, които застрашаваха минувачите, ще бъдат засадени нови фиданки. 13 177 504,12 лв струва цялата сметка по грандиозните ремонти в Благоевград. Парите са осигурени по оперативната програма „Региони в растеж“ и с евродофинансиране. В момента тече процедура за избор на изпълнител за внедряване и поддържане на система за електронно видеонаблюдение в Благоевград. Видонаблюдението ще обхване абсолютно цялата територия на града, и в централна градска част, както и в кварталите. Идеята е след самото изграждане Центърът за наблюдение да бъда предаден на полицията и органите на реда да осъществяват контрол, каза кметът Камбитов. Той поясни, че самата система отговаря на най-високите изисквания. Тя ще бъде с максимален брой функции, като ще има и опция за проследяване на регистрационни номера, които ще се снемат при нарушение или ПТП, както и възможност за управление в кризисни ситуации. До 18 декември ще бъде завършено и депото за отпадъци и към днешна дата няма индикации, че този срок няма да се спази. Каза накрая кметът д-р Атанас Камбитов.", "date": "2018.10.09", "title": "Площадът в Благоевград готов до ноември  "}
{"url": "https://www.monitor.bg:443/bg/a/view/sem-pusna-televizijata-na-bsp-146427", "text": "На свое заседание днес Съветът за електронни медии (СЕМ) е одобрил регистрацията на телевизията на БСП - Българска свободна телевизия, съобщиха от пресцентъра на партията. Четирима от съвета са гласували \"за\", а един е бил против. Решението влиза в сила след 14 дни, ако през този период не бъде обжалвано във ВАС. БСП внесе документите за регистрация на 27 септември. Разглеждането им обаче бе отложено заради задължения към НАП, като в последствие стана ясно, че неплатена сума е от 2 лева и 63 стотинки. На 6 октомври \"Българска свободна медия\" ЕООД - дружеството, което подаде документи за регистрация на Българска свободна телевизия, изпрати удостоверение, издадено от НАП, с което показва, че няма задължения към държавата. През март пък финансирането на партийната телевизия беше одобрено от Националния съвет на соцпартията. Междувременно днес от БСП се срещнаха със сдружението на общинските болници заради предстоящият вот на недоверие. Само преди ден лидерът на БСП Корнелия Нинова обясни, че ще предприемат друг подход и социалстите започват извънпарламентарни консултации относно мотивите, като целта е не само да търсят подкрепа за вота, но и да представят своята идея за здравна реформа. След срещата си с представили на сдружението на общинските болници, Нинова обясни, че са единодушни, че сегашното състояние на здравеопазването е катастрофално. По думите й предложенията на ГЕРБ не са рефрома в здравния модел, а промяна на финансирането и търсене на източници за дофинансиране чрез събиране на нова здравна застраховка. „Смятаме, че това ще натовари най-бедните и затруднени хора, които и сега трудно имат достъп до здравеопазване\", каза Нинова. Соцлидерът обясни, че са получили подкрепа и одобрение на основата част от своите идеи в своята „Визия за България“, относно здравната реформа. От сдружението ще представят и писмено становище, които червените ще ползват после при мотивите за вота на недоверие. Наред с това те обсъдили и идеята след като държавата дава стипендиите, то след това студентите да се задължават да работят у нас поне 5 години. Обсъдили и високите цени на лекарствата, като от сдружението приели добре предлжението за намаляване на ДДС-то за медикаментите и окрупняването на поръчките за лекарства. Нинова припомни, че сега всяка болница прави свои търгове, което пък води до скок на цените. Именно затова те искат общ централизиран механизъм за поръчка на лекарствата. Предложихме нашия вариант, който е реформа на регионален принцип. Навлязохме в детайли и за заплатите на лекарите, каза още Нинова. На свой ред д-р неделчо Тотев, който е шеф на сдружението обясни, са изказали опасенията си по предложенията на МЗ за задължително здравно застраховане. Той подчерта, че общинските лечебни заведения подкрепят повечето от идеите на червените от \"Визия за България\" в частта за здравеопазването и са удовлетворени от срещата си с левицата. Нинова пък уточни, че и предстоят и други срещи, като последната е в понделник в 10.00 часа. Именно затова вотът на недоверие ще бъде внесен същият ден следобед. Със 79 гласа няма как да свалим правителството, каза Нинова, но уточни, че вотът е форма на дебат. Търсим подкрепа от гилдията и обществото, заяви соцлидерът по повод факта, че няма да водят консултации с партии в НС. Тя даде да се разбере, че с ДПС имат коренно различна визия за развитие на здравеопазването. Те настояват за демонополизация на здравната каса. Нашата политика не е такава. Мнозинството изчерпа парламента като начин за водене на истински дебати и това е една от причините да водим извънпарламентарни консултации\", допълни Нинова. ", "date": "2018.10.09", "title": "СЕМ пусна телевизията на БСП"}
{"url": "https://www.monitor.bg:443/bg/a/view/blizkite-na-viktorija-prizovaha-za-tyrpenie-146410", "text": "Близките на зверски убитата Виктория Маринова и колегите й от телевизия TVN призоваха за търпение. Те вярват, че полицията е на финалната права да разкрие извършителя. „Молим Ви, не прибягвайте до никакви крайни мерки!!! Така няма да помогнем, а напротив. Ще има време за гняв! Просто нека не е днес! Във връзка с анонсирания в социалните мрежи протест с блокиране на движението в района на Дунав мост тази вечер в 19,00 часа, заявяваме, че сме категорично против подобни действия! Едва ли и Виктория би желала подобно нещо!“, се казва в съобщението, изпратено до журналистите. От полицията в Русе обявиха телефон за сигнал от граждани, които имат информация за извършеното тежко криминално престъпление. Всеки, който знае нещо, може да се обади на 0889 56 24 07. Тази сутрин полицията не позволи на граждани да претърсят района край Дунав, където бе открито тялото на 30-годишната красавица. Днес за 10 часа бе организиран обход на района, за да се търсят още следи и улики, които евентуално са били пропуснати от разследващите. Това обаче не се случи, защото дълга ивица от бетонната алея бе отцепена с полицейска лента. Четирима-петима души слязоха да претръсват мястото край Дунав под отсечката, но полицаи ги призоваха да не правят това.", "date": "2018.10.09", "title": "Близките на Виктория призоваха за търпение"}
{"url": "https://www.monitor.bg:443/bg/a/view/pokazaha-repliki-na-originalni-statii-za-batak-i-za-rusko-turskata-vojna-146411", "text": "Реплики на вестник „Московски ведомости“ от 1877 г. и на „Дейли нюз“ от 1876 г. бяха показани на пресконференция на 46-и Добрички пехотен полк. Оригиналите се намират в архива на Санкт Петербург и в кралската библиотека в Лондон.  На първа страница на „Московски ведомости“, броя от 13 април 1877 г. е Постановлението на руския император Александър втори, с което той обявява война на Турция за освобождението на братята славяни. В „Дейли нюз“ пък са публикувани статии за зверствата в Батак. 46-и Добрички пехотен полк е участвал от началото на годината до сега в 12 исторически възстановки. Сред тях са мащабният фестивал в Москва „Времена и хора“, провел се през август. В този форум участват най-добрите 300 групи в света, подчерта д-р Добрин Добрев, председател на клуба. В нощта на музеите в Каварна за първи път в България оживяха три армии от Втората световна война- българската, Вермахта и Червената армия. Този период е най-сложният за възстановка и детайлизация, заради скъпото въоръжение и униформи. На 27 октомври  46-и Добрички пехотен полк е домакин на петия по ред национален турнир по стрелба с историческо оръжие. Ще се стреля с преднопълнещо оръжиее в 5 дисциплини, обясни д-р Добрев. Това са стрелба с кремъчен пистолет, с капсулен пистолет, с капсулен револвер, с кремъчна пушка и с капсулна пушка. Очаква се в турнира тази година да има и международно участие. Ще се стреля от 25 метра, време 2 мин. За изстрел. Задължително условие за участниците е облеклото им да съответства на епохата на оръжието им. Една реплика на такова оръжие струва от 400 лв. до 2 500 евро, в зависимост от качеството и материалите, с които е произведено. На 1 декември 46-и Добрички пехотен полк ще участва и в битката на тримата императори Наполеон Бонапарт, Александър Първи и Франц Йосиф Първи. Възстановката ще се проведе в близост до Бърно – на Аустерлиц – там, където реално в битка са се срещнали френската, руската и австро унгарската армия, битка, в която Наполеон побеждава. Очакват се около 1 200 – 1 500 учаастници. 46-и Добрички пехотен полк ще пресъздава 10-и егерски батальон от армията на Франц Йосиф Първи. Възстановчиците от Добрич ще стрелят с нарезни пушки, които са с 4 пъти по-силна далекобойност, а егерите са предшественици на снайперистите.", "date": "2018.10.09", "title": "Показаха реплики на оригинални статии за Батак и за Руско – Турската война"}
{"url": "https://www.monitor.bg:443/bg/a/view/land-rover-napravi-unikalen-vsydehod-za-chervenija-kryst-146409", "text": "Уникален всъдеход Land Rover Discovery постъпи на активна служба в автопарка за спешни животоспасяващи случаи на Червения кръст. Специално създаденият Discovery ще осигурява жизненоважен поглед от високо чрез специализиран дрон, както и надземна помощ, за да може да достигне до всяка една точка в качеството си на мобилен команден център към екипите на австрийския Червен кръст за справяне при бедствия. Автомобилът е продукт на 18-месечното сътрудничество между Land Rover Special Vehicle Operations и австрийския Червен кръст, като е разработен на базата на оригиналния концептуален всъдеход Project Hero. Специалният Discovery притежава най-модерно комуникационно оборудване, в което важна роля играе модерен 8-роторен дрон. Термовизионната камера на дрона е с дълъг обхват и с възможност да засече човек от 440 м, както и да идентифицира автомобил от почти 1 км. Операторът може да проследява обекти, намерени с помощта на дрона, като просто докосне опцията върху плъзгащите се сензорни екрани с видео връзката на основния компютър, и да получи точни координати, което може да се окаже критично важно при  спасителни акции. Discovery ще функционира като мобилен център за спешни случаи, от който експертите на Червения кръст ще насочват спасителните операции. Специалните характеристики включват четири радио антени, 360-градусово осветление и уникално интегрирано товарно пространство от карбонови влакна в ролята на команден център, което позволява на служителите на Червения кръст да координират действията при спешни случаи веднага щом пристигнат на мястото на бедствието през деня или през нощта. Уникалният Land Rover Discovery се задвижва от 3,0-литров 6-цилиндров турбодизелов двигател TD6 с мощност 258 к.с., който позволява на спасителните екипи бързо да достигат отдалечени зони на бедствия при всякакви условия и предоставя незабавно обновяване на информацията, за да се подобри времето за реакция и да се координира планирането при спешните операции. Близките връзки на Land Rover с Международната федерация на Червения кръст и Червения полумесец (IFRC) започват с дарението на автомобил, който да бъде използван като мобилен диспенсър в пустините на Дубай през 1954 г. Оттогава компанията Land Rover е дарила повече от 120 автомобила на IFRC, помагайки на организацията да подобри живота на уязвимите общности по цял свят. „От началото на сътрудничеството ни през 1954 г. целта ни е да помагаме на Червения кръст да подобрява своята реакция при бедствия и да съдействаме за спасяването на човешки животи. Нашите инженери работиха в тясно сътрудничество с екипа за спешни случаи на австрийския Червен кръст, прилагайки технологиите и опита на Land Rover, за да създадат уникално решение, адаптирано към изискванията на Червения кръст в региона”, заяви Майкъл ван дер Санде, изпълнителен директор на Land Rover Special Operations. „Благодарни сме на Land Rover за щедрата подкрепа през последните шест десетилетия. Моделът Discovery за спешни случаи е още един резултат от нашето силно глобално партньорство, обединяващо експертния опит на Червения кръст и на Land Rover в един уникален автомобил, който ще промени спасителните операции при най-тежки условия”, сподели д-р Джемила Махмуд, заместник-генерален секретар на IFRC.", "date": "2018.10.09", "title": "Land Rover направи уникален всъдеход за Червения кръст"}
{"url": "https://www.monitor.bg:443/bg/a/view/izdirvat-izcheznala-84-godishna-jena-s-demencija-146417", "text": "84-годишна жена от Септември, която е с деменция, е в неизвестност вече пети ден и близките й не могат да я открият. Цвета Боерикова е напуснала дома си към 9.00 часа сутринта в петък и оттогава роднините й не са я виждали. Баба Цвета казала на близките си, че отива да се разхожда, а те пък отишли по работа в съседен град. Когато се прибрали следобяд и не намерили бабата вкъщи, те се притеснили и тръгнали да я търсят. Обиколили целия район на Септември, Белово и други населени места, но от възрастната жена нямало и  следа.  Близките й се тревожат много къде може да е отишла, тъй като приемала жизненоважни лекарства и ако не ги взима, състоянието й може да се влоши. Те се обръщат с молба към всеки, който има информация или е забелязал възрастната жена някъде, да се обади в най-близкото полицейско управление или на телефон112.", "date": "2018.10.09", "title": "Издирват изчезнала 84-годишна  жена с деменция"}
{"url": "https://www.monitor.bg:443/bg/a/view/100-bona-globa-za-stroitelnija-nadzor-na-grafa-146413", "text": "100 хиляди лева глоба е наложена на строителния надзор контролиращ реконструкцията на столичната улица “Граф Игнатиев”. Това съобщи кметът на София Йорданка Фандъкова, която провери ремонта на бул. “Пенчо Славейков”. Причината е, че надзора не е констатирал неравности по настилката на улицата. “Това е първата и последната глоба над надзора, при повторен пропуск, ще прекъснем договора. Казала съм им какво очаквам от тях - специалисти, експерти, инженери, които да са непрекъснато на обектите. И в момента там има хора. Но аз искам предварително те, гледайки изпълнението, да връщат своевременно фирмата, ако не се справя добре“, обясни Фандъкова. Кметицата е назначила и допълнителен контрол на ремонта. „Понеже много се говори за ремонт на ремонта, когато всъщност ремонтът не е приключил, аз възложих контрол на контрола. Поканила съм компетентни представители на Университета по архитектура и геодезия. Те вече бяха на обекта, направиха първите огледи. Ще разчитам на тях както по отношение на допълнителни анализи на материалите в лабораторията на УАСГ, така също и по отношение на начина на изпълнение“, обясни градоначалникът. Кметът на София обяви, че фирмата ремонтираща централната улица няма да получи нито стотинка, ако се констатира некачествена работа. За пореден път припомни, че общината е сключила договор със заложени огромни санкции, като глобите за забавяне и некачествен ремонт достигат до 4 млн. лв. Фандъкова отвърна и на политическите сили, които я обвиняват в корупция. “За всичко мога да бъда обвинена, но не и за това, няма да позволя спекулации с моето име”, каза кметицата. Тя призова гражданите за търпение и след приключването на обекта да преценят дали им харесва, а не да вярват на внушения по снимки. Градоначалникът съобщи още, че един от последните тежки ремонти в София за година, а именно този на бул. „Пенчо Славейков“, ще приключи до 21 октомври. С нов облик е отсечката от бул. „Витоша“ до ул. „Прага“. На булеварда са подменени настилките и тротоарите и е изградено енергийно ефективно ново осветление, обясни Фандъкова и допълни, че ще бъдат засадени и допълнителни дървета. Йорданка Фандъкова ще покани на среща Камарата на архитектите в България (КАБ) във връзка с конкурса за обновяване на площад „Света Неделя“. На нея ще присъства и главния архитект на София Здравко Здравков. Причината за срещата е искането КАБ да се прекрати обществената поръчка за нова концепция на централния площад, заради условията на конкурса. „Главният архитект вече веднъж промени конкурса, намали изискванията за оборот. Искам да чуя всички страни и тогава да вземем решение какво ще правим с конкурса“, каза Фандъкова. Тя обяви, че е важно пространството да се проектира така, че да може да се изпълни, а не само да се мисли за красиви картинки, които след това се оказва, че не могат да бъдат изпълнени.", "date": "2018.10.09", "title": "100 бона глоба за строителния надзор на “Графа” (ОБНОВЕНА)"}
{"url": "https://www.monitor.bg:443/bg/a/view/semejstvo-bekym-prodadoha-imenieto-si-146373", "text": "Една от най-обичаните светски двойки – Виктория и Дейвид Бекъм, продадоха имението си. Звездите се разделиха с дома си в Лос Анджелис, като от сделката са прибрали сумата от 33 милиона долара. Къщата на семейство Бекъм в Ел Ей разполага с шест спални и се намира в Бевърли Хилс. Бившото попълнение на Spice Girls и спортистът закупиха имота преди 11 години за 22 милиона долара. В имението има музикална стая, която е направена по идея на Виктория. Също така има медийно помещение и голяма библиотека. Все още не е ясно кой е купувачът. Предполагаемата причина за продажбата е фактът, че двойката прекарва по-голямата част от времето си в Лондон, а когато са в САЩ - те често отсядат в Маями. Миналия месец стана ясно, че те търсят да закупят имение в района на Фишър Айлънд или Маями Бийч.", "date": "2018.10.09", "title": "Семейство Бекъм продадоха имението си"}
{"url": "https://www.monitor.bg:443/bg/a/view/shofior-blysnal-fatalno-pensionerka-na-zebra-s-uslovna-146416", "text": "Шофьор на бус бе осъден на 2 години и 8 месеца лишаване от свобода условно с 4 години изпитателен срок за това, че е блъснал фатално 76-годишна жена от Пазарджик. Делото в местния Окръжен съд бе гледано по реда на съкратеното съдебно следствие. Катастрофата стана на  25 октомври миналата година на пешеходна пътека на бул. „Христо Ботев“ в Пазарджик недалеч от сградата на Регионалната дирекция „ Пожарна безопасност и защита на населението“, където възрастната Спаска Еньова сутринта към 7,20 ч.пресичала пътното платно. Валяло дъжд  и пенсионерката била с чадър, а подсъдимият Кирил Бояджийски, шофирайки бус, не я видял в тъмното, не успял да реагира навреме и я ударил  с возилото. Пострадалата била откарана в болница, където въпреки усилията на лекарите, починала от тежките травми. Виновникът призна изцяло фактите от обвинителния акт и не пожела да се събират допълнителни доказателства. 52-годишният Кирил Бояджийски заяви в залата на съда, че много съжалява за случилото се. Той е болен от диабет и затова защитата му поиска по-леко наказание предвид и чистото му съдебно минало и добра характеристика. В присъдата си магистратите постановиха и да се отнеме шофьорската книжка на Бояджийски за срок от 3 години. ", "date": "2018.10.09", "title": "Шофьор, блъснал фатално пенсионерка на „зебра“, с условна"}
{"url": "https://www.monitor.bg:443/bg/a/view/pyrvata-bg-koledna-komedija-izliza-v-kinata-146412", "text": "Първата българска коледна комедия излиза на големия екран на 30 ноември. По филма „Smart Коледа”, който събира на едно място технологии, класика и музика, се работи от 2016 година. Главните роли са поверени на Калин Врачански, който изработва играчки от името на елфа Работливко, и Кръстьо Лафазанов, който ще видим като самия Дядо Коледа. Сюжетът се върти около 9-годишния Марти, който попада в работилницата на белобрадия старец и решава да я модернизира. Неточност в компютъра обърква работата и светлият празник е на път да се провали. С участие в лентата се разписват още Стефания Колева, Поли Генова, Орлин Павлов, Станислав Пеев и други. \"Декорът на продукцията е уникален. Всичко е изпипано идеално, а във всеки костюм има елемент, който отговаря на образа до най-малкия детайл\", разказва Врачански. „Smart Коледа“ е заснет основно на две специално изградени снимачни площадки. В създаването на декорите участват над 150 техници, които изграждат над 5000 реквизита, 122 различни стъклени и цветни форми и 40 уникални костюма. Сценарият и режисурата са дело на Мария Веселинова, а продуцент е Павел Павлов.", "date": "2018.10.09", "title": "Първата БГ коледна комедия излиза в кината"}
{"url": "https://www.monitor.bg:443/bg/a/view/bylgarija-i-avstrija-sa-prioritetni-za-dostavki-na-gaz-po-turski-potok-146414", "text": "“За нас най-приоритетно направление безспорно е направлението към България и Австрия“, коментира днес руският министър на енергетиката Александър Новак възможностите за доставките на газ през „Турски поток“ за Европа, в интервю за телевизия \"Росия 24\", цитирано от ТАСС. Строителството на газопровода \"Турски поток\" върви по график, газът може да потече по двете линии на газопровода от 1 януари 2020 година. Това съобщи още той. Към 1 януари 2020 г. вече ще може да се доставя газ и по двете линии“, каза още руският министър. Продължението на едната линия трябва да осигури доставки на газ в югоизточната част на Европа, в страните, които имат нужда от газ. Има и друг вариант за маршрута, освен този през България, Сърбия към Централна Европа. Има вариант и през Гърция към Италия.", "date": "2018.10.09", "title": "България и Австрия са приоритетни за доставки на газ по \"Турски поток\""}
{"url": "https://www.monitor.bg:443/bg/a/view/avtokatastrofi-okyrvaviha-syrbija-146415", "text": "При две катастрофи с участието на много коли на основна магистрала в Сърбия тази сутрин при гъста мъгла загинаха шест души и бяха ранени най-малко 27, предаде Асошиейтед прес, като се позова на сръбската полиция. В съобщение на полицията се казва, че при две катастрофи рано във вторник са участвали много коли и камиони и инцидентите са се случили вероятно заради мъглата. Сръбската държавна телевизия РТС съобщи, че някои от жертвите са все още залостени в катастрофиралите си коли, а спасителни екипи се опитват да ги извадят. Катастрофите са станали от двете страни на главната магистрала север-юг в централна Сърбия. Движението е спряно в двете посоки.", "date": "2018.10.09", "title": "Автокатастрофи окървавиха Сърбия (ВИДЕО)"}
{"url": "https://www.monitor.bg:443/bg/a/view/beglec-ot-pravosydieto-iska-svoboda-zaradi-iztekla-davnost-146408", "text": "Бивш полицай, който преди няколко години бил осъден заради смърт на пътя и избягал в чужбина, за да не лежи в затвора, иска на свобода. 34-годишният Никола Ерелийски бил заловен на 17 август т.г. в град Мичъм, но след като бил докаран в зандана в Пловдив, пуснал молба до съда да бъде незабавно освободен. В искането на защитниците на Ерелийски се казва, че клиентът им неправомерно е лишен от свобода, тъй като на 22 септември т.г. е изтекла абсолютната давност за изтърпяване на присъдата. Наказанието му било наложено от съда в Пловдив заради жестока катастрофа от 30 август 2009г. 25-годишният тогава полицай връхлетял с аудито си, което карал с над 120 км/час, върху таксиметров автомобил. Това станало на кръстовището на бул. „Пещерско шосе” и ул. „Момина сълза”. Аудито на полицая ударило толкова силно жълтата кола на 37-годишния Радостин Николов, че той бил откаран в болница с опасност за живота. Останал в кома до смъртта си на 30 ноември 2009г. Пробата с дрегер след катастрофата на полицая отчела 1,59 промила алкохол в кръвта. От полицията в Пловдив тогава направиха опит да прикрият случилото се, като стоварят вината за тежкото произшествие върху загиналия таксиметров водач. В крайна сметка това не се случи и на 22 март 2011г. истинският виновник бе осъден на 2 години затвор при първоначален общ режим и взимане на книжката за 5 години. Със същата присъда той се задължаваше да плати на съпругата и бебето на починалия таксиметров шофьор по 100 000 лева кръвнина. Делото през 2011г. било гледано по реда на съкратеното съдебно следствие и съгласно тогава действащия закон съдът е бил длъжен да наложи наказание под минимума. Въпреки това Никола Ерелийски избягал в чужбина и след като не бил открит в страната, била издадена Европейска заповед за арест. Съдебните власти в Обединеното кралство разрешили предаването му на българските съдебни власти. По линия на международния обмен осъденият бил предаден на летище Хийтроу на българските власти. На 1 октомври тази година той бил вкаран в затвора, за да изтърпи двугодишната си присъда. Веднага след това обаче адвокатите му подали искане в съда за незабавно освобождаване от пловдивския затвор. Делото ще се гледа тази сряда в окръжния съд в Пловдив.  ", "date": "2018.10.09", "title": "Беглец от правосъдието иска свобода заради изтекла давност"}
{"url": "https://www.monitor.bg:443/bg/a/view/plovdiv-iska-prekratjavane-na-koncesijata-za-karierite-nad-belashtica-146403", "text": "И Пловдив се включи в протеста на жителите на село Белащица и околните населени места, чието искане е да се спре концесията за добив на строителни материали в планината. Това става ясно от писмо, което кметът Иван Тотев е изпратил до четирима министри, съобщиха от общината. Писмото е било изпратено до министрите Теменужка Петкова, Нено Димов, Кирил Ананиев и Румен Порожанов. В становището се иска да се прекрати процесът по издаване на разрешение за отдаване на концесия за добив на строителни материали в участък „Калоян“ от находище „Белащица“ на площ 50,534 дка, както и несъгласие за предоставяне на разрешение за търсене и проучване на подземни богатства в площите „Сантала“ и „Сантала 2“. Сред мотивите е близостта на кариерите в землището на село Белащица, които се намират на около 10 км южно от Пловдив и на приблизително 3 км от землищната граница на община Пловдив. Жителите на близките населени места се чувстват пряко потърпевши от замърсяването на атмосферния въздух и високите нива на шум вследствие на многогодишния добив на инертни материали в региона, а пътят, по който те се транспортират, минава през жилищни зони.", "date": "2018.10.09", "title": "Пловдив иска прекратяване на концесията за кариерите над Белащица"}
{"url": "https://www.monitor.bg:443/bg/a/view/zvezda-ot-seriala-kuhnja-blysna-peshehodec-146406", "text": "Звездата от нашумелия в България сериал „Кухня“ Дмитрий Назаров стана неволен участник в неприятен пътен инцидент. Изпълнителят на ролята на главния готвач на ресторант Claude Monet Виктор Баринов блъснал с личния си автомобил пешеходец, като драмата се разиграла в Москва около 23,30 часа в понеделник вечерта, информира РЕН ТВ. Жертвата е 29-годишен мъж, който пресичал улицата в непозволено място. По предварителна информация пешеходецът бил пиян и се опитал да притича до отсрещния тротоар на Варшавското шосе, когато бил блъснат от актьора. Пети канал на руската телевизия съобщава, че Назаров останал на мястото на пътното произшествие и сам повикал КАТ и Бърза помощ. Пристигналият на мястото на инцидента лекарски екип диагностицирал у младия мъж множество счупвания. Дмитрий Назаров е носител на званието „Народен артист на Русия“. От 2003 г. играе на сцената на московския художествен театър „Чехов“. Зад гърба си има повече от 40 роли в киното и телевизионните сериали. През последните години нашумя, благодарение на ролята си в сериала „Кухня“.", "date": "2018.10.09", "title": "Звезда от сериала „Кухня“ блъсна пешеходец "}
{"url": "https://www.monitor.bg:443/bg/a/view/poroshenko-rusija-shte-atakuva-s-hakeri-izborite-v-ukrajna-146405", "text": "Русия ще се намеси в изборите в Украйна, използвайки всички средства – като се почне от дезинформация и се свърши с кибератаки, заяви украйнският президент Петро Порошенко пред членовете на избирателната комисия, предаде АП. «Пред вас стоят изключително сложни задачи”, каза Порошенко. Той отбеляза, че е получил подкрепата на редица международни партньори на Украйна, че ще сътрудничат на Киев в отразяването на атаките и изборите ще бъдат подсигурени. Според разкритиета на Великобритания от миналата седмица, от кибер атаките на руските хакери през 2017 г. пострада киевското метро и одеското летище. Изборите за парламент на Украйна са през 2019 г.", "date": "2018.10.09", "title": "Порошенко: Русия ще атакува с хакери изборите в Украйна"}
{"url": "https://www.monitor.bg:443/bg/a/view/otkriha-kontrabandni-cigari-v-kamion-s-riba-146402", "text": "38 400 къса /1920 кутии/ контрабандни цигари бяха открити от митничарите на „Капитан Андреево“. Нелегалната пратки била намерена в камион със замразена риба в края на септември. Пред митническите служители шофьорът, ирански гражданин, представя редовни документи за превозваната стока, но е бил проверен с рентген. При последвалата физическа проверка митническите митничарите откриват, че долната част на палетите кухините, са запълнени с 1920 кутии безакцизни цигари от марката \"MM slims\". Камионът е задържан, на шофьора е съставен акт по Закона за митниците за опит да бъдат пренесени акцизни стоки без знанието и разрешението на митническите органи.", "date": "2018.10.09", "title": "Откриха контрабандни цигари в камион с риба"}
{"url": "https://www.monitor.bg:443/bg/a/view/dejvid-harbyr-novijat-helboj-e-po-mrachen-no-i-po-smeshen-146354", "text": "По-мрачен, но и с хумористичен поглед към вселената – такъв ще бъде новият „Хелбой“ по думите на звездата Дейвид Харбър, когото ще видим в главната роля. Заедно със създателя на комиксите Майк Миньола, Иън Макшейн, Саша Мейн и Даниъл Дей Ким представиха ексклузивни кадри към предстоящия филм по време на Comic Con в Ню Йорк. Краткият трейлър обаче няма да бъде все още разпространяван онлайн, твърдят източници пред The Hollywood Reporter. обясни по време на събитието Харбър. Той призна, че въпреки че се е подложил на инфарктен фитнес режим преди снимките в Лондон и София, все пак плочките на корема му в образа се дължат на допълнително изградена около тялото му протеза. „В противен случай виждате една огромна глава, която строго не съответства на останалата част от тялото“, намигна още актьорът, спечелил сърцата на любителите на телевизионното кино с ролята си в „Странни неща“. категоричен бе в оценката си и бащицата на Хелбой – Майк Миньола, който отскача и до България за една вечер, за да проследи снимачният процес. Авторът на рисуваните страници за адовото изчадие е доволен от избора на Нийл Маршал за режисьорския пост, като обяснява, че именно афинитетът на кинодееца към хоръра и „невероятното му чувство за хумор“ наклонили везната в полза на по-мрачната светлина, в която ще видим главния герой. „Хелбой“ ще изгрее на голям екран на 12 април догодина.", "date": "2018.10.09", "title": "Дейвид Харбър: Новият „Хелбой“ е по-мрачен, но и по-смешен"}
{"url": "https://www.monitor.bg:443/bg/a/view/rami-malek-s-shans-za-oskar-za-roljata-na-fredi-merkuri-146376", "text": "Двама известни кинокритици и оскарови експерти – Том О`Нийл от специализирания филмов сайт Gold Derby и Питър Травърс от „Ролинг Стоун“, поставят Рами Малек – изпълнителя на Фреди Меркюри във филма „Бохемска рапсодия“, сред най-сериозните претенденти за тазгодишния „Оскар“ за главна мъжка роля. Според тях Малек се нарежда втори по вероятност и шанс да грабне американската филмова награда след Брадли Купър от „Роди се звезда“. Все още има ембарго над рецензиите за „Бохемска рапсодия“, тъй като премиерата ще е през ноември, но спецове, които са го гледали, неофициално коментират, че изпълнението на Малек е удивително, вълнува сърцето и това го прави водещ кандидат за отличието, а може би дори и потенциален победител. Според тях фактът, че във филма актьорът не пее, е без значение и припомнят, че Джейми Фокс бе отличен за ролята на Рей Чарлз в „Рей“, а Марион Котияр за тази на Едит Пиаф в „Живот в розово“ също без да си пускат гласа. За последните 15 години 10 от спечелилите „Оскар“ са били наградени за роли на реални личности, дори 11, ако се приеме, че във филма „Ще се лее кръв“ Даниел Дей-Луис е петролният магнат Едуард Доъни, припомнят запознати.", "date": "2018.10.09", "title": "Рами Малек с шанс за \"Оскар\" за ролята на Фреди Меркюри"}
{"url": "https://www.monitor.bg:443/bg/a/view/bg-aktior-protjaga-ryka-kym-nagrada-ot-fest-v-sa-sht-146362", "text": "Българският актьор Стоян Любенов се нареди сред номинираните в категория „най-добър актьор“ в оборотния фестивал отвъд океана West Coast Film Festival, който се провежда ежегодно в Малибу, Калифорния. Българинът спечели шанса си за отличието, след като се включи в ролята на продуцент в новия български сериал „Лъжливи рими“. \"Да направиш дебют като изпълнителен продуцент, режисьор и сценарист с първият по рода си български (хип-хоп) сериал “Лъжливи рими”, да нямаш грам опит в киното и същевременно един от актьорите в продукцията да попадне в официалната селекция на West Coast Film Festival, в категорията най-добър актьор за ролята му в сериала е безценно! Апропо същият актьор играе и в \"Откраднат живот\", но аз и партньорите ми го открихме преди тях и да ме извиняват, но в \"Лъжливи рими\" прави много по-силна роля... не че нещо, но няма да откажа потупване по рамото\", намигна по повода създателят на продукцията Стелиан Димитров в социалните мрежи. Премиерата на „Лъжливи рими“ се състоя в средата на септември. Сюжетът изследва под лупа живота на младо момче, чийто опит да разведри болната му майка носи със себе си лавина от непредвидени последствия. Паралелно, зрителят опознава и друг младеж – завидно богат, склонен да помогне, но срещу съответната цена. Продукцията се излъчва всяка сряда вечер по Евроком, като сериите могат да бъдат намерени и в YouTube.", "date": "2018.10.09", "title": "БГ актьор протяга ръка към награда от фест в САЩ"}
{"url": "https://www.monitor.bg:443/bg/a/view/barnie-otlaga-plana-za-brekzit-zaradi-otstypki-ot-london-146404", "text": "Главният преговарящ на ЕС за Brexit Мишел Барние се очаква да отложи публикуването на плана на Съюза за отношенията с Великобритания след Brexit, след сигналите за нови отстъпки от Даунинг стрийт, пише британският вестник The Times. Барние възнамеряваше да публикува „анотиран“ проект на политическа декларация в сряда, поставяйки червените линии за бъдещото търговско споразумение. Въпреки това, поради притесненията в Лондон, че документът може да доведе до нови искания от „брекзитърите“ към Тереза Мей да изостави своя план от „Чекърс“, документът се преработва.  Източници от ЕС заявиха, че сега документът трябва да бъде „един вид съвместен текст“, който ще посочва местата на взаимно съгласие и несъгласие за очертанията на едно бъдещо търговско и партньорство за сигурност. Източниците поясниха, че промените се правят, за да се вземе предвид и променената британска преговорна позиция, но това ще бъде видяно в Лондон като важна отстъпка за осигуряване на вътрешно политическо пространство на министър-председателя за постигане на окончателна „голяма сделка“ с лидерите в ЕС. „Господин Барние вижда движение в британската страна и иска текст, който да отрази тези разговори“, заяви дипломатически източник. Европейски източници добавиха, че той иска да използва тази седмица, преди ключовата среща на Европейските лидери през следващата сряда, за да „влезе в тунела“ на преговорите с Оливър Робинс, водещият преговарящ на Тереза Мей.  Има признаци и че Демократичната юнионистка партия се подготвя за компромис относно резервния план за ирландската граница, въпреки яростната реторика по време на конференцията на Консервативната партия през изминалата седмица. В изявление в понеделник вечер, преди разговорите с Мишел Барние във вторник, Арлийн Фостър, лидерът на ДЮП, заяви че нейната „червена линия“ е признанието, че Великобритания е най-големият пазар за износ на Северна Ирландия и че всяка бариера срещу тази търговия ще бъде катастрофална. Според плана, който се разработва в Брюксел, никакви стоки, които се изнасят от Северна Ирландия във Великобритания, няма да бъдат обект на допълнителни проверки. Те ще бъдат единствено стоки, навлизащи от провинцията в основната територия, откривайки пътя за потенциален компромис.", "date": "2018.10.09", "title": "Барние отлага плана за Брекзит заради отстъпки от Лондон"}
{"url": "https://www.monitor.bg:443/bg/a/view/facebook-sys-svoj-inteligenten-govoritel-146407", "text": "Facebook направи още една стъпка в хардуера, като представи Portal и Portal+, две устройства, предназначени основно за видео разговори, които комбинират таблет и високоговорител. Наподобявайки Amazon Echo Show, устройствата дори се предлагат с вграден цифров асистент, Alexa на Amazon. Интелигентните устройства могат да осъществяват и приемат повиквания във Facebook Messenger до и от телефони или таблети. Приемайки обаждания от до седем души едновременно. Portal разполага с 10-инчов дисплей с 1280 x 800 пиксела, докато Portal +  има 15-инчов дисплей с 1920 x 1080 пиксела, който също така разполага със въртяща се стойка, която автоматично следи потребителя докато провежда видео обаждания. Facebook нарича това Smart Camera и казва, че се базира на изкуствен интелект (AI). Друга функция, задвижвана от AI, е Smart Sound, която се предлага и при двата модела Portal и „намалява фоновия шум и подобряват гласа на всеки, който говори, независимо къде се премести”, според Facebook. Освен провеждането на видео и аудио обаждания и говорителите реагират на гласови команди до Alexa, точно както Amazon Echo прави всичко, от това да съобщава прогнозата на времето до поръчване на такси, говорителите на Facebook също позволят на потребителите да гледат видео и да слушат музика групово, а не самостоятелно, посредством магията на Portal. За сега, броя на поддържаните приложения изглежда ограничен, като Spotify Premium е един от музикалните избори, а Facebook Watch предлага възможност за гледане на видео. Facebook също обещава някои интересни ефекти с добавена реалност за Portal, въпреки че за момента изглежда това се ограничава до рисувани сюжети за децата. Facebook вече приема предварителни поръчки, като доставките ще започнат през ноември, цената е $ 199 за стандартния Portal и $ 349 за Portal+.", "date": "2018.10.09", "title": "Facebook със свой интелигентен говорител"}
{"url": "https://www.monitor.bg:443/bg/a/view/vicepremieryt-e-zaharieva-pravata-na-synarodnicite-ni-vyv-velikobritanija-sa-garantirani-sled-izlizaneto-j-ot-es-146401", "text": "Направили сме всичко възможно, за да гарантираме правата на българските граждани във Великобритания. Това заяви в Пазарджик министърът на външните работи Екатерина Захариева. Тя е провела срещи и е поставила въпроса за правата на европейските граждани и в частност на българските във Великобритания след излизането от ЕС. Едно от условията за приключване на първа фаза, в т.нар. споразумение за излизане, е за запазване правата на европейските граждани. Ние също сме поели ангажимент да се спазват правата на гражданите на Великобритания у нас, заяви Екатерина Захариева. Тя допълни, че имаме интерес от безвизово пътуване на гражданите на двете страни, което ще допринесе за развитието на бизнеса. За м.г. туристите от Великобритания, които са посетили България, са се увеличили с 25 %. Връщането на българите, напуснали страната през последните близо 30 години, е една от най-важните задачи, които стоят пред мен, включително и като външен министър, подчерта Захариева. Според нея необходимо е на нашите сънародници зад граница да им се разясни за променените условия у нас напоследък. Затова ще има нова кампания, организирана от външното ни министерство. Много от българите в чужбина продължават да мислят, че в България няма работа, а истината е съвсем друга. 5.6% е безработицата за страната, 8.2% за област Пазарджик, но само 3.4% за община Пазарджик, уточни Захариева. Тя посети Българо-германския център за професионално обучение в Пазарджик, където пред събралите се обясни защо един от приоритетните проекти е свързан с професионалното образование или т.нар.дуално образование. „ Смисълът на професионалното образование е учене плюс практика, а в държавите, където то се реализира успешно, безработицата е най-ниска“, посочи външният министър.  „Трябва да съсредоточим усилията си върху трайно отпадналите от пазара на труда. За това трябва да помогнем да се срещнат търсенето и предлагането на работни места. Правителството, освен да финансира програми за заетост, има за задача и да подпомогне участието на бизнеса в този процес“, заяви вицепремиерът Екатерина Захариева.", "date": "2018.10.09", "title": "Захариева  : Правата на сънародниците ни във Великобритания са гарантирани след Брекзит"}
{"url": "https://www.monitor.bg:443/bg/a/view/kajli-djenyr-iska-vtoro-146348", "text": "Риалити сензацията Кайли Дженър вече обмисля опцията да гушне още една рожба. След като в началото на февруари 21-годишната звезда роди малката Сторми, тя вече се надява на още една дъщеричка. Определени не съм готова точно на секундата. Когато съм, ще се радвам да споделя повече с вас“, обърна се към феновете си с видео в Снапчат Дженър, която дълго време кри първата си бременност. Красавицата, която е на път да стане най-младия милиардер в света, вече дори има списък с имена за следващия си наследник. „Нищо не съм избрала още, което да ми грабне окото. Но определено се надявам на още едно момиче. допълни звездата от Keeping Up with the Kardashians. Припомняме, че Сторми проплака на 1-ви февруари, а първата й снимка в Инстаграм събра 12 милиона лайка за 11 часа. Младата майка съобщи за появата на бял свят на детето си с 11-минутно видео в социалната мрежа, което проследява деветте месеца от бременността й. Главен герой в документалното филмче е и гордият татко – рапърът Травис Скот, за когото Кайли издава, че има страхотна връзка с наследницата им.", "date": "2018.10.09", "title": "Кайли Дженър иска второ"}
{"url": "https://www.monitor.bg:443/bg/a/view/stava-li-kostov-za-golemite-machove-146380", "text": "Нападателят на \"Левски\" Станислав Костов донесе победата над \"Славия\" в най-старото столично дерби. Направи го с два гола, помогнали за успех с 2:0 над „белите“ и оставили „сините“ на върха в класирането. Добрата игра на юношата на \"Пирин\" от началото на сезона му спечели титулярно място, което пък от своя страна му помогна да вкара 8 гола. Феновете вече започнаха да разпознават Костов като свой любимец и сега всички погледи са вперени в него. Има обаче един голям въпрос, на който всички на „Герена“ трябва да си отговорят – става ли Станислав Костов за големите мачове? Няма спор, че нападателят играе с огромно желание и хъс със синята фланелка. Той се раздава с всички сили на терена, а това му помага в много ситуации. Това радва и феновете. Той безспорно има качества – раздвижен е, умее да влиза в комбинации, разполага с приличен голов нюх. Всички те обаче не са в размери, за да се каже, че Станислав Костов е точният човек за атаката на \"Левски\". Нападателят на този етап си върши добре работата, но още не е доказал, че има класа и харизма за титулярна „деветка“ в \"Левски\". Това въобще не е лесно. За да го направиш, трябва да вкараш няколко гола във важни мачове, да спечелиш някое дерби за отбора си, да донесеш трофей. На този етап Костов не е направил нито едно от изброените. Откакто е на „Герена“ нападателят е вкарал 11 попадения, а е играл в 22 двубоя. Като коефициент цифрите са добри, но реално той успя да вкара само един гол в дерби и то безсмислено – загуба 2:3 от ЦСКА миналия сезон. Този мач дойде в самия край на кампанията, когато вече беше ясно, че \"Лудогорец\" ще е шампион, „червените“ ще вземат среброто, а бронза отива при „сините“. Тогава Костов се появи в игра като смяна и отбеляза много ефектен гол с пета за 2:2. Това обаче е много малко за деветте дерби мача, в които нападателят можеше да блесне с екипа на \"Левски\". Той е получавал възможност да е четири пъти титуляр в мачове с ЦСКА и \"Лудогорец\", но винаги е бил заменян, а изявите му на терена не са били бляскави. \"Левски\" се нуждае от голям нападател, който да води атаката и отбора към трофеи, да взима големите мачове. Към днешна дата най-близо до това определение безспорно е Станислав Костов. И той обаче сякаш няма необходимата класа да е „деветка“ на „сините“. Или поне не е показал, че може да е такъв. Да – той е изключително позитивен елемент от настоящия \"Левски\", но реалното му ниво е първа резерва на централния нападател, който на „Герена“ трябва да намерят през зимата, за да имат реални шансове за титлата.", "date": "2018.10.09", "title": "Става ли Костов за големите мачове?"}
{"url": "https://www.monitor.bg:443/bg/a/view/bush-omyji-dyshterja-si-146398", "text": "Дъщерята на бившия американски президент Джордж Буш-младши, 36-годишната Барбара Буш, се омъжи. Сватбата се състоя в град Кенебънкпорт в щата Мейн, съобщи сп. Тайм. На церемонията се събраха само най-близките хора, около 20 души. Красавицата бе облечена от дизайнера Вера Уонг и бе доведена до олтара от бившия президент. Избраникът на Барбара е 37-годишният сценарист Крейг Койн. Съобщава се, че те са се запознали през ноември миналата година и освен това се ожениха само пет седмици след като Койн направил предложение на любимата.", "date": "2018.10.09", "title": "Буш омъжи дъщеря си "}
{"url": "https://www.monitor.bg:443/bg/a/view/desetki-hiljadi-evakuirani-pri-vzriv-v-sklad-za-boepripasi-v-ukrajna-146397", "text": "Във военен склад до Чернигов в Украйна е избухнал мощен взрив. Това съобщиха от управлението за връзки с обществеността на Въоръжените сили на Украйна. Инцидентът е станал близо до град Ичня, недалеч от границата с Русия, около 03:00 часа през нощта. Територията на арсенала е около 683 хектара, от тях техническата територия е 402 хектара.​ Мащабът на взрива се уточнява. Данни за пострадали към момента не се съобщават, предават агенция УНИАН и други украинските медии. Евакуирани са десетки хиляди жители.", "date": "2018.10.09", "title": "Десетки хиляди евакуирани при взрив в склад за боеприпаси в Украйна"}
{"url": "https://www.monitor.bg:443/bg/a/view/alfa-risyrch-evrovotyt-shte-sa-test-za-upravljavashtite-146393", "text": "Резултатите от евроизборите ще са тест за настроенията в обществото, каза пред бТВ Боряна Димитрова от „Алфа Рисър. Според нея, няма нагласи, които да говорят за предсрочни избори. Управляващата коалиция е леко разклатена, защото не е със стабилна основа, смята Димитрова. Събития като катастрофата на пътя за Своге пък белязали мнението на хората за управляващите. От министрите, спортният Красен Кралев бележи възход в класацията и се радва на взрив от одобрение, което се дължи на световните първенства по волейбол и художествена гимнастика. Позитивно е отношението към вицепремиера Томислав Дончев. Следват Екатерина Захариева и Лиляна Павлова. Скандалите между Патриотите се отразяват и на личния рейтинг на вицепремиера Красимир Каракачанов и той вече е на пета позиция. В края на класацията са Емил Караниколов и Цецка Цачева. С 2,5% се стопява разликата между ГЕРБ и БСП и тя изцяло се дължи на отслабените позиции на управляващите, а не на мобилизация на БСП. Освен отслабените позиции на управляващите към този момент не се някаква убедителна обществена алтернатива.", "date": "2018.10.09", "title": "“Алфа Рисърч“: Евровотът ще са тест за управляващите"}
{"url": "https://www.monitor.bg:443/bg/a/view/padna-most-vyrhu-transsibirskata-magistrala-video-146395", "text": "Мост с намиращи се върху него камиони се срути върху Транссибирската магистрала. Инцидентът е станал в град Свободний. Най-малко един човек е пострадал. Мостът е паднал,  докато под него е преминавал влак.", "date": "2018.10.09", "title": "Падна мост върху жп линия (ВИДЕО)"}
{"url": "https://www.monitor.bg:443/bg/a/view/bylgarija-s-dva-olimpijski-finala-v-buenos-ajres-146399", "text": "През втория състезателен ден на продължаващите в Буенос Айрес трети младежки олимпийски игри България си осигура място в два финала в отделните спортове. В дебютното за историята на олимпиадите спортно катерене Петър Иванов стартира с 15-о място в първото изпитание „скорост (8,49 сек.), но след това в коронната си дисциплина „боулдър“ се нареди втори след японеца Кейта Дохи. В последното изпитание Иванов отново се представи силно, което го класира четвърти в дисциплината и на четвърто място в общото комбинирано класиране. Така, с общо 120 т. нашият талантлив състезател си осигури място сред шестте финалисти, които ще спорт за разпределение на отличията в сряда, 10 октомври. Лидер с 99 т. е Кейта Дохи от Япония. Късно снощи двойката ни в спортната акробатика Мариела Костадинова и Панайот Димитров се представи отлично и се класира без проблем за финала. На „баланс“ нашите бяха четвърти с 27,450 т., след това на „динамика“ останаха пети с 26,775 т., а на „комбинирано“ бяха безапелационни за първото място с 27,775. Така в общото класиране българската двойка се нареди на трета позиция, с равен резултат от по 82,000 т. с украинската двойка, което им отрежда място на финала, насрочен за полунощ срещу следващия вторник българско време. Мария Делчева продължи победната си серия в бадминтона като надигра с 2:0 (21:13, 21:16) украинката Анастасия Прозорова. Българката се нуждаеше от само 23 минути за успеха, а следващата й съперничка ще бъде Ти Ан Ту Ву от Виетнам. Срещата е във вторник от 21,15 ч. българско време. Делчева записа победа и в тандем с камбоджанеца Вам в турнира на микс двойки и в следващия етап ще си партнира с шведката Ашвати Пилай срещу тандема Гох(Малайзия)/Гинга(Молдова). В плуването Диана Петкова финишира втора в серията си на 100 м св. стил с време 56,83 сек., само на осем стотни от победителката Аничка Делгадо от Еквадор. Това й осигури място на полуфиналите по-късно тази нощ. На 100 м бътерфлай Тихомир Тодоров се класира седми в серията си с 54,67 сек., което го лиши от възможност да продължи напред и го нареди 21-ви в крайното класиране. На 200 м св. стил Йордан Янчев завърши последен в своята серия, а резултатът му 1:52,80 мин. го класира 23-ти в крайното подреждане.  ", "date": "2018.10.09", "title": "България с два олимпийски финала в Буенос Айрес"}
{"url": "https://www.monitor.bg:443/bg/a/view/botio-botev-i-predi-e-imalo-podobni-tejki-prestyplenija-146396", "text": "Подобни тежки престъпления, брутални и със сексуално посегателство е имало и в предишни години. Това коментира пред бТВ топкриминалистът Ботьо Ботев по повод бруталното убийство на журналистката Виктория Маринова. Той припомни случаи със серийни убийства на жени от психопати преди двайсетина години. “Малко вероятна е тезата, че убийството е свързано с работата ѝ. Но все пак тя не се изключва”, каза Ботев. Той смята, че е малко вероятно престъплението да е организирано. Според него, по-скоро е дело на човек с някаква психопатия. Освен това, мястото предполагало и присъствието на клошари, наркомани и други съмнителни хора в околността. \"Този район е много благодатен за грабежи, нападения, смята Ботев. Според него е грешна тенденцията да се изнасят факти, които са установени на местопрестъплението. Такова е и мнението на криминалните експерти и бивши шефове на МВР. Не бива да се избързва с версиите, каза пред БНТ и бившият шеф на СДВР Валери Йорданов.", "date": "2018.10.09", "title": "Ботьо Ботев: И преди е имало брутални убийства като това с Виктория"}
{"url": "https://www.monitor.bg:443/bg/a/view/unker-tancuva-predi-rech-video-146400", "text": "Председателят на европейската комисия Жан-Клод Юнкер потанцува преди реч, имитирйки стъпките на британския премиер Тереза Мей на конгреса на консерваторите. След изпълнението си председателят на Комисията заяви, че няма да говори на английски език. \"Ще го правя, ще го правя отново и отново, но английският език не е единственият официален език в ЕС\", каза той на ежегодната \"Европейска седмица на регионите и градовете 2018\". Юнкер нападна евроскептичните \"популисти\", които според него правят \"глупави\" неща. \"В Европа има нарастващ брой евроскептици и те се опитват да насърчават скептични мнения. Но аз мисля, че трябва да разговаряме с тях. Бих искал да се прави разлика между тези евроскептици, които имат въпроси да задават и мнения да изказват и тези глупави популисти. Не е едно и също. Трябва да правим разлика между тези глупави популисти и националистите, които имат мнение\", категоричен Юнкер. Говорител на Европейската комисия отрече, че Юнкер се е опитал да се присмее на Мей, тъй като той изпитва \"голяма уважение\" към британския премиер. Представителят на Комисията добави в \"Туитър\", че танцът на Юнкер не е насочен към никого, а просто импровизация на момента преди да започне речта си.", "date": "2018.10.09", "title": "Юнкер танцува преди реч (ВИДЕО)"}
{"url": "https://www.monitor.bg:443/bg/a/view/30-reki-sa-zaribeni-po-iniciativata-na-lidl-daj-shans-na-balkankata-146388", "text": "Стотици доброволци се включиха този уикенд в зарибителната акция на Лидл България „Дай шанс на Балканката“, която се провежда за пета поредна година съвместно с риболовен клуб „Балканка“.  Служители на компанията и любители рибари пуснаха нови 30 000 млади балкански пъстърви по поречието на Въча и с това спомогнаха за възстановяването на този застрашен от изчезване вид. Въча е тридесетата българска река, обхваната от инициативата, като от 2013 г. общо 325 000 балканки вече плуват във водите на Искър, Бели и Черни Искър, Струма, Габровница, Искрецка, Треклянска, Драговищица, Елешница и други по-малки високопланински реки. Благородната кауза за опазване на биологичното разнообразие на българските водоеми тази година привлече рекорден брой участници – общо 180 служители на Лидл България с техните семейства, представители на клуб Балканка и жители на Йоаким Груево, Куртово Конаре, Кричим и Септември. За втора поредна година ежегодното зарибяване е съпроводено и с почистване на местностите, в които се пускат младите балкански пъстърви, като по този начин се създават по благоприятни условия за адаптация на малките риби. Участниците успяха да почистят този уикенд 14-километров участък по поречието на река Въча. С това в рамките на инициативата, наред със зарибяването са почистени общо 20 км български реки. „Дай шанс на Балканката“ отразява цялостната политика на Лидл България за устойчиво развитие и опазване на околната среда, като си поставя за цел да допринесе за запазване на биологичното разнообразие в българските реки и да защити един от най-бързо изчезващите видове в Европа – балканската пъстърва. Инициативата е носител на поредица награди – Български форум на бизнес лидерите (2015 и 2016 г.), Eventex (2015 г.), \"Златно сърце\" на сп. \"Business Lady\" (2014 г.) и „Най-зелените компании в България“ на b2b Media (2014 г.).", "date": "2018.10.09", "title": "30 реки са зарибени по инициативата на Лидл „Дай шанс на балканката“"}
{"url": "https://www.monitor.bg:443/bg/a/view/d-r-cveteslava-gylybova-strashno-e-che-obshtestvoto-ni-e-vse-po-tolerantno-kym-nasilieto-146370", "text": "Докато държавните болници са търговски дружества, не мисля, че нещо ще се промени, коментира в интервю пред \"Монитор\" директорът на Специализираната болница по психиатрия „Св. Иван Рилски” в Курило. - Една изключително грозна проява. Такава жестокост, бруталност, които показват дълбоко незачитане на човешкия живот, независимо за кого става дума. За мен това е акт на варварщина. Мога да определя само, че е направено не от човек, а от изрод, принадлежащ по някакъв начин към биологичния вид хомо сапиенс. - За изключителна жестокост. - Не мога да кажа, нужно е да се познават детайлите, за да се направи предположения за това какъв е психологическият профил и едва тогава да има хипотези. Когато детайлите не са изяснени, може да се спекулира твърде много. По принцип, когато има сексуално посегателство, се залага повече на личен мотив. Но пък ако някой реши това да изглежда точно по този начин, също може да извърши престъплението по този начин. Това е въпрос на твърде много предположения. Но пък в същото време трябва да породи у нас някои въпроси, както всяко такова престъпление. - Вторачването веднага в психично болни. Чух министърът на вътрешните работи да казва, че до мястото на престъплението има психиатрично заведение и че се проверява и този случай. Нека органите на реда да имат предвид и тази хипотеза, нека да работят по няколко версии, но да не ги споделят. Това дори не е констатация, а подмятане, от което никой няма полза. Също така не бива да се заявява публично, че по-малко вероятна е версията за убийство, свързано с работата на 30-годишната жена. Това моментално поражда съмнение в хората. В нашето общество, което е с изключително изострени рецептори за всякакви неприятни неща, трябва много внимателно да се борави с информацията. Препоръчително е само да се коментира, че има такова тежко престъпление и че се работи по всички версии. Не бива да се правят излишни коментари, най-малкото защото тази жена има близки, дете. Жестоко е непрекъснато да се повтаря, че е била изнасилена, обезобразена и убита по най-жесток начин. Убийството поражда и много други въпроси, свързани с мястото. Стана ясно, че то е посещавано от много хора, защо тогава няма достатъчно видеонаблюдение. Какво правим, за да се чувстват хората сигурни?  - Причините за агресията са много. Никога не е само една. Но има две големи групи. Едните се коренят в структурата на личността на самите насилници, а другите са свързани със заобикалящата ги среда. Вътре в тях вече има десетки важни причини, които могат в конкретен момент да доведат до агресия или до системно насилие. Хората, които извършват агресивни актове, обикновено са с психопатна структура на личността, несъобразяваща се с писаните и неписаните норми на едно общество, склонни да решават конфликтите по такъв начин. Това са общите черти. Разбира се, при анализ на всеки конкретен случай се стига и до конкретните причини този човек да се превърне в агресор. За мен големият проблем е, че на практика обществото ни е все по-толерантно към насилието. Иначе във Фейсбук лесно се гневим и изразяваме несъгласие, гоним насилниците. Всъщност обаче сме общество, което е склонно да толерира насилието. И това е страшно. За нас е нормално да има агресия в семейството. У нас дори има една много страшна форма на насилие, за която не се говори. Тази форма се нарича синдром на родителското отчуждение. Това е наистина детската чума на 21 век - единият родител, за съжаление по-често майката настройва децата срещу другия родител. Точно те се превръщат в агресори. Тези, които не са израснали в среда, заобиколена от любов, и са научени да мразят баща си, а бащата е изключително важна фигура в развитието на едно дете, се превръщат в несигурни млади хора, които лошо контролират импулсите си. От тук до насилника има само една крачка. Това е огромен проблем в нашето общество. - Да, ако си направите труда да проверите случаите на агресия между ученици, ще видите, че в 90% от случаите са деца на разведени родители. И интерпретацията на майката е, че бащата не се интересува от него. За съжаление в последните години това се превърна в огромен проблем. Сега расте поколение на деца, отгледани само от майки, и от майки, воюващи с бащата. А това не е добре. Аз съм експерт по много такива дела и повярвайте ми наслушала съм се на такива неща в съдебна зала, че понякога ме е било срам, че съм жена. - Една тревожност винаги е проблем. Особено когато съществува продължително време и няма основание за нея. Тогава трябва да потърсим специалист. Немотивираната тревожност винаги е симптом на някакво недоволство и ако не се вземат мерки, то подсъзнателно работи. Затова когато тревожността продължава 3-4 седмици и не си даваме сметка за причината, е добре да се консултираме със специалист. В противен случай на тази база се развиват паническите кризи, страховете и човек се невротизира. - И аз не намирам нашето място в планираната концепция за реформа. В нея се говори единствено за здравна каса и допълнително застраховане, а психиатрията няма клинични пътеки. Тя се финансира изцяло от държавния бюджет. Затова поне засега не виждам да се говори за реформа и в психиатричната помощ. Надявам се да има такава, защото се нуждаем от дълбока, тежка и продължителна реформа. - Не, не мисля, че с нея се променя начинът на финансиране на лечебните заведения. Докато държавните лечебни заведения са търговски дружества и към тях отношението е към такива, които трябва да носят печалба, не мисля, че нещо ще се промени. Колкото и пари да налееш в едно търговско дружество, те никога няма да стигнат. Работещите трябва да правят оборот и от това зависят заплатите им. Това не води до нищо добро. Д-р Цветеслава Гълъбова е родена в София Първоначално три години учи стоматология, но после кандидатства отново, на първо място е сред приетите медицина и защитава специалност „Психиатрия“, която е била нейно желание от ученическите години Завършва Медицинския университет в София през 1992 г. и УНСС през 2006 година От 1994 г. работи в държавната психиатрична болница \"Св. Иван Рилски\", от пет години е неин директор От декември 2014 г. е и национален експерт на Българския лекарски съюз по психиатрия", "date": "2018.10.09", "title": "Д-р Цветеслава Гълъбова: Когато детайлите не са изяснени, може да се спекулира твърде много"}
{"url": "https://www.monitor.bg:443/bg/a/view/latvija-ruskite-hakeri-atakuvat-vynshnoto-i-voennoto-ni-ministerstvo-146390", "text": "Русия е извършила кибератаки срещу външното и военното министерство на Латвия, както и срещу други нейни държавни учреждения, заяви латвийска разузнавателна служба, цитирана от Ройтерс. Руското военно разузнаване ГРУ се е опитало да получи достъп до информация чрез фишинг атаки срещу правителствени компютри през последните години, посочи латвийското Бюро за защита на конституцията. \"Кибератаките в Латвия са извършени от ГРУ с цел шпионаж. Повечето от тях са били насочени срещу държавни институции, включително външните работи и отбраната\", се казва в изявление. засега не е потвърдено да са повлияли на вота от края на миналата седмица. Тогава бяха парламентарните избори в страната, на които управляващата проевропейска десноцентристка коалиция загуби парламентарното си мнозинство, за сметка на социалдемократическа партия \"Съгласие\" е с много поддръжници сред рускоезичното малцинство, която спечели близо 20 процента от гласовете. След нея се нареждат три нови политически сили. Големите победители на изборите реално са три новоучредени партии - популистката \"На кого принадлежи държавата\", Нова консервативна партия, всяка от които спечели по 14 процента и либералната \"За развитие\" с около 12 процента.", "date": "2018.10.09", "title": "Латвия: Руските хакери атакуват външното и военното министерство"}
{"url": "https://www.monitor.bg:443/bg/a/view/ivajlo-karaniotov-e-otchajan-ot-mladite-vyv-fermata-146353", "text": "Първият мъжки дуел във „Фермата“, който беше между рома Цветан и емигранта Роман, предизвика бурни и двуполюсни реакции сред участниците в шоуто. След победата на младия плейбой, софиянката Христина изрази възмущението си от поведението на съфермерката си Милена. По думите на Христина лесовъдката обърнала лопатата в момента, в който видяла накъде отива дуелът и ако в началото подкрепяла Цецо, то в последната игра тя единствена подсказваше тактически ходове, с които Роман да се добере до победата. Софиянката беше бясна и от реакцията на Милена, която след обявяването на Роман за победител, побърза да му се хвърли на врата и да го поздрави. Момичето не се стърпя и повдигна темата за предателството още по време на купона за завръщането на Роман. Една по една маските падат и аз няма да пропусна да натякна за нито една“, заяви Христина. Самата Милена даде да се разбере, че тя през цялото време се е надявала Роман да спечели дуела, тъй като вижда в негово лице собствения си син. Реакция на разочарование и възмущение от поведението на някои от съфермерите имаше и от страна на Ивайло Караньотов. Пред Христина той заяви, че харесва в нея праволинейността й и че не му допада двуличието на част от участниците. Самият той предупреди Роман да се пази от „мъже пу*ки”, явно визирайки поведението на Жоро. Въпреки че подкрепяше Цецо, след победата на емигранта IT търговецът беше сред първите, които се включиха в празненството за триумфа му. „Тази вечер съм ядосан и отчаян. Не съм очаквал тези млади хора около мен да покажат такова двуличие, такова приспособяване към ситуацията. Напомня ми за моите млади години, в които срещах само предатели. Нищо не се е променило. Явно това е ключето към нашето нещастно съществуване“, заяви във видеодневника си Караньотов.", "date": "2018.10.09", "title": "Ивайло Караньотов е отчаян от младите във „Фермата“ "}
{"url": "https://www.monitor.bg:443/bg/a/view/v-ujna-amerika-gyrmjat-autuori-poema-kolumbijski-grand-146381", "text": "Голяма новина се задава в \"Лудогорец\", ако се вярва на някои от най-големите медии в Южна Америка. Според тях, наставникът на „орлите“ Пауло Аутори ще напусне Разград, за да поеме колумбийския гранд \"Атлетико Насионал\". Повечето издания в родината на Хамес Родригес, сред които Futbolete.com и Antena2, пишат, че Аутори вече е запознат с офертата, но все още не е дал отговор на шефовете на клубът от Меделин. Друга медия, която е доста сериозна – El Tiempo, обаче твърди, че настоящият треньор на \"Лудогорец\" вече се е разбрал с \"Атлетико Насионал\" и съвсем скоро ще бъде представен официално. Нещо повече – вече дори е ясен един от неговите помощници. Става дума за Виктор Аристисабал. Той е бивш национал на Колмубия, като е участвал на две световни първенства 1994 и 1998 г., а освен това е победител в Копа Америка за 2001 г. 46-годишният Аристисабал е играл в \"Сантос\" и знае португалски, заради което е избран за помощник на Аутори. \"Атлетико Насионал\" търси нов треньор от 30 август, когато е бил уволнен Хорхе Алмирон. Обсъжданите варианти освен Аутори са били Рейналдо Руеда, Хуан Карлос Осорио и Матиас Алмейда. Аутори обаче е фаворитът за поста, тъй като визитката му е много впечатляваща. Треньорът на \"Лудогорец\" е работил и в друга страна в Южна Америка извън родната си Бразилия. Става дума за Перу, като освен националния тим, е водил местните \"Алианса Лима\" и \"Спортинг Кристал\". \"Атлетико Насионал\" е много сериозен отбор, който е двукратен носител на Копа Либертадорес и цели 16 пъти шампион на Колумбия. В момента обаче не е в добро състояние и заема 8-ото място в турнира Клаусура, на 5 точки от лидера \"Депортиво Толима\". Към днешна дата \"Лудогорец\" няма намерение да се разделя с Аутори, който има договор с шампионите и от Разград не са давали индикации, че ще го пуснат. Нещо повече – във всяко едно интервю ръководните фактори при седемкратните шампиони казват колко са доволни от работата на бразилеца. Факт е, че „орлите“ криволичат в представянето си и наред с някои силни мачове, редуват доста слаби продукции, като последната такава бе срещу \"Цюрих\" в Лига Европа при загубата с 0:1.", "date": "2018.10.09", "title": "В Южна Америка гърмят: Колумбийци отмъкват Аутори!"}
{"url": "https://www.monitor.bg:443/bg/a/view/mvf-poniji-prognozite-si-za-rysta-na-svetovnata-ikonomika-146394", "text": "Международният валутен фонд (МВФ) понижи прогнозите си за ръста на БВП в света за 2018 и 2018 г. с 0,2% до 3,7%. Това пише в редовния обзор на световната икономика World Economic Outlook (WEO) за октомври, цитиран от „Прайм”. През юли МВФ очакваше глобалната икономика да отчете ръст от 3,9%. Според експертите на фонда, независимо от нарастването на търсенето в света, прогнозите са занижени заради взаимните митнически ограничения в стокообмена между САЩ и Китай. Прогнозите за САЩ за тази година са запазени на ниво от 2,9%, но за 2019 г. са намалени с 0,2% до 2,5 на сто, пише още в обзора. Ръстът на икономиката на Русия е повишен с 0,3% до 1,8%. Увеличения на БВП се прогнозират и за други страни износителки на петрол - Нигерия, Казахстан и Саудитска Арабия, които ще спечелят от поскъпването на нефта.", "date": "2018.10.09", "title": "МВФ понижи прогнозите си за ръста на световната икономика"}
{"url": "https://www.monitor.bg:443/bg/a/view/slynchevo-moreto-vse-oshte-e-toplo-146389", "text": "Времето днес ще е слънчево с температури между 19 и 21 градуса. Сутринта обаче ще е хладно, а заради температурните разлики в низините и котловините има мъгла. Ще духа слаб до умерен североизточен вятър. В планините ще е слънчево. Ще духа умерен вятър от изток-североизток. Максималната температура на височина 1200 метра около 15°, на 2000 метра около 9°. По Черноморието също ще е предимно слънчево. Ще духа до умерен североизточен вятър. Максимални температури на въздуха: 19°-21°. Морето все още е топло, температурата на водата е 20°-21°, а вълнението - 2-3 бала.", "date": "2018.10.09", "title": "Слънчево, морето все още е топло"}
{"url": "https://www.monitor.bg:443/bg/a/view/lil-uejn-oglavi-top-200-na-bilbord-za-albumi-146337", "text": "Рапърът Лил Уейн оглави престижната класация на списание „Билборд“ Топ 200 за албуми. От тавата му Tha Carter V са продадени 480 000 еквивалентни единици само за една седмица. Това е третият най-добър резултат за албум за 2018 г. след Scorpion на Дрейк и Astroworld на Травис Скот. Изпълнителят на Krazy с е е нареждал на върха на класацията и с албумите Tha Carter IV през 2011 г., I Am Not a Human Being през 2010 г. и Tha Carter III през 2008. Tha Carter V е 15-ият албум на Уейн в класацията и 11-ият, изкачил се до топ 10. На второ място в подредбата за албуми на \"Билборд\" е Лоджик с YSIV и продадени 167 000 еквивалентни единици. Това е вторият албум на хип-хоп певеца за тази година. Първият Boby Tarantino II оглави класацията Топ 200 в края на март. Албумът Dancing Queen на Шер дебютира на трета позиция и така изравни най-високото й постижение за солов албум (б. а. - Closer to the Trith от 2013 г.).", "date": "2018.10.09", "title": "Лил Уейн оглави  Топ 200 на \"Билборд\" за албуми"}
{"url": "https://www.monitor.bg:443/bg/a/view/tajms-vtorijat-otrovitel-na-skripal-e-doktor-smyrt-146391", "text": "Нови разкрития около двамата заподозрени за отравянето на бившия агент на руското ГРУ Сергей Скрипал се появиха в световните медии. Истинското име и фамилия на втория отровител на Скрипал - Александър Петров, когото Великобритания обвини, е Александър Евгениевич Мишкин, писа британският в. \"Таймс\". И той, както Анатолий Чепига, е сътрудник на Главното управления на Генщаба (ГРУ). В. „Таймс” пише, че Мишкин е доктор смърт – обучаван специално как да убива. Мишкин е роден през 1979 г. в село Лойга в Архангелска област и получава медицинско образование във военната академия. По време на обучението му получава предложение да работи в ГРУ и през 2010 г. заминава за Москва, където получава нови документи с името на Александър Петров. За разлика от Руслан Боширов, в легендата на Петров много е заимствано от реалната му биография — името, родния град, бащиното име. Британският разследващ сайт Белингкет твърди, че единият от двамата заподозрени в отравянето на бившия руски двоен агент Сергей Скрипал във Великобритания преди 4 г. е бил удостоен от президента Владимир Путин със званието Герой на Руската федерация, предаде Асошиейтед прес. Сайтът е установил, че заподозреният Александър Петров всъщност е Александър Мишкин - лекар, който работи за руското военно разузнаване. Разследващите стигнали до истинското му име по паспортна информация, адресни регистрации, регистрационните номера на колите и телефонни указатели. Според сайта двама бивши студенти от военно-медицинската академия са потвърдили, че Мишкин е човекът, когото британските власти идентифицирали като Александър Петров. Същото потвърдили и седем жители от неговото село, посетено от хора на \"Инсайдър\", организация, свързана с Белингкет. Селяните казали, че бабата на Мишкин имала снимка от награждаването на внука й от Путин.  Същевременно британският в. „Телеграф“ съобщи, че приятел на Чепига, работещ като втори секретар в руското посолство в Холандия, е провалил операцията на руските хакери в Хага. Виновникът е полковникът от ГРУ Константин Бахтин, който организирал операцията, но не спазил и елементарните правила за нелегалната агентурна дейност. Участниците говорили по собствените си телефони, които вероятно били подслушвани и всички подробности около самата акция били споменавани открито.  Британският в. „Стандарт“ пък написа, че след среща с руския президент Владимир Путин 62-годишният генерал полковник и шеф на ГРУ Игор Коробов е бил много разстроен. Причината за това бил провалът на операцията. Разкритите агенти дори били запитани защо не са носили направо шапки будьоновки.  Официално Москва заяви, че руската страна е готова да обсъжда с британските власти информацията, отнасяща се до твърденията на инициативната група \"Белингкет\" (Bellingcat) за установяване на истинската самоличност на руснаците, заподозрени по делото за отравянето на бащата и дъщерята Скрипал.  На 5 септември британската премиерка Тереза Мей информира британския парламент за изводите на разследването, като каза, че за покушението с отровното вещество \"Новичок\" срещу семейство Скрипал на 5 март 2018 г. са заподозрени двама руснаци с паспорти на имената на Александър Петров и Руслан Боширов, които британските спецслужби смятат за агенти на руското военно разузнаване (ГРУ). В края на септември вестник \"Дейли телеграф\" съобщи, че под името Руслан Боширов се крие 39-годишният полковник Анатолий Чепига, носител на руски държавни награди. Според вестника тази информация е била разкрита чрез следствието, проведено съвместно с \"Белингкет\".", "date": "2018.10.09", "title": "\"Таймс\": Вторият отровител на Скрипал е \"доктор смърт\" (ОБЗОР)"}
{"url": "https://www.monitor.bg:443/bg/a/view/papata-idva-v-bylgarija-prez-maj-146392", "text": "До този момент Светият престол не е съобщил официално за готвено посещение на папа Франциск в България и Румъния в началото на май следващата година – това заяви специално за „Монитор“ говорителка на пресслужбата на Ватикана. Чиновничката, която пожела името й да не бъде цитирано, определи като абсолютно неоснователна информацията за предстояща визита на Светия отец у нас и у съседите ни от Север. Новината за евентуалното посещение бе разпространена сутринта от някои италиански информационни сайтове, които обаче цитираха до един няколко смятани за маргинални източници от Румъния. Те посочвали между другото, че ако гостувал у нас догодина, папа Франциск щял да пребивава два дни и щял да посети София и Пловдив. Според служители в посолството ни в Рим по посещение на Светия отец у нас се работело обаче отдавна и то щяло да бъде оповестено, когато му дойдело времето. Тоест информациите от тази сутрин можели да бъдат възприети като „дим“ от вече „подкладния огън“ от дипломациите на Ватикана и на нашата страна за осъществяване на събитието. Тласък на работата по организацията на пасторалната визита на Франциск у нас пък била дала официалната покана, която му отправи тази година българският премиер Бойко Борисов. Франциск ще бъде вторият папа, който посеща България след папа Йоан Павел II, който дойде у нас през май 2002 г. в рамките на 96-то посещение на главата на Римокатолическата църква извън Италия. Тогава апостолическото поклонничество на папата премина под мотото: \"Ще вървя в Твоята светлина!\". Папата пристига в България по покана на Католическата църква в България и на българската държава. Междувременно всички италиански медии съобщиха днес, че севернокорейският лидер Ким Чен Ун е отправил официална покана до папа Франциск до папа Франциск да посети страната му. Поканата щяла да бъде предадена на Сетия отец от президенат на Южна Корея Мун Дже-Ин, който ще посети Ватикана и Италия между 16 и 18 октомври. Като удобно за това посещение месец се сочел отново май догодина.", "date": "2018.10.09", "title": "Папата идва в България през май "}
{"url": "https://www.monitor.bg:443/bg/a/view/ministyr-angelkova-zaminava-za-sauditska-arabija-146385", "text": "Министърът на туризма Николина Ангелкова заминава на работно посещение в Саудитска Арабия по покана на Негово Кралско Височество Султан бин Салман бин Абдулазиз Ал Сауд – принц на кралството и председател на Комисията по туризъм и национално наследство на държавата. По време на срещите си министър Ангелкова ще представи страната ни като атрактивна дестинация за четири сезона, която предлага висококачествен туристически продукт и конкурентни условия за реализация на инвестиционни проекти. В столицата Рияд се предвижда да се проведат двустранни разговори на министър Ангелкова в Министерството на икономиката и националното планиране, Министерството на финансите, Саудитския публичен инвестиционен фонд. На среща в Съвета на търговските камари на Саудитска Арабия ще бъдат обсъдени перспективите пред двустранното сътрудничество в туризма.", "date": "2018.10.09", "title": "Министър Ангелкова заминава за Саудитска Арабия"}
{"url": "https://www.monitor.bg:443/bg/a/view/verijna-katastrofa-na-magistrala-trakija-146386", "text": "Седем автомобила - три тира и четири автомобила са се ударили във верижна катастрофа на магистрала „Тракия“ в посока Пловдив. Инцидентът е станал заради намалената видимост в района. Ниската мъгла и задимяване от горящо сметище са причинили пътното произшествие. При катастрофата има трима по-тежко ранени, единият от тях е с черепно-мозъчна травма, съобщиха от МВР. Други двама са леко пострадали. Движението в посока Пловдив временно бе преустановено, но вече е пуснато. От МВР призоваха шофьорите да карат бавно и да спазват знаците. Сметището, което е задимило пътя е затворено, но от време на време се самозапалва, обясни кметът на Ихтиман Калоян Илиев. Двамата пострадали от катастрофата до Ихтиман са хоспитализирани в Клиника по ортопедия и травматология и УМБАЛ \"Св. Анна\", съобщиха от болницата. Жена Р.В. на 40 г. и мъж Н.К. на 30 г. бяха приети в СО на болницата. И двамата са стабилизирани и контактни. Жената е с порезна рана на лява ръка, но остава за наблюдение. Мъжът освен травмите на двата глезена има и счупване на подбедрица. Има и нараняване и на главата. По преценка на лекарите днес или утре му предстои ортопедична операция.", "date": "2018.10.09", "title": "Верижна катастрофа на магистрала „Тракия“ (ОБНОВЕНА)"}
