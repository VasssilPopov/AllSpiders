{"url": "https://www.monitor.bg/bg/a/view/tyrsete-rusnacite-vasilev-e-pokrovitelstvan-ot-kremylski-igrachi-181072", "text": "Ако искате да разберете как са се развили събитията след най-голямата финансова афера у нас – фалита на КТБ, търсете руската следа. Просто защото дългата ръка на Кремъл има доста активна роля не просто в укриването на банкера беглец Цветан Василев от родното правосъдие, но и в протичащия вече 5 години вторичен грабеж на активи, купени с пари на фалирания трезор. Василев може да се пробва да го пришие на враговете си, основният от които депутата и издател на \"Телеграф медиа\" Делян Пеевски, но дори бегъл поглед върху активите, откраднати при вторичния грабеж и кръговете, под чието влияние са в момента, водят следите именно към банкера-беглец и покровителите му в Русия.  Първото действие на руската операция по овладяване на ключови активи в страната стартира няколко месеца след като Цветан Василев стяга куфарите за сръбската столица, за да намери там спокоен пристан и убежище от преследващите го гневни вложители и разследващи органи в страната. Още тогава се появяват съмнения, че подсъдимият финансист не случайно е избрал Белград – близо е до България, а благодарение на паричните потоци, изливани към бившия сръбски президент, местните власти са благоразположени към Василев. И не на последно място – стратегическата връзка с Кремъл. Той се появява с апломб в началото на 2015 г., малко след като държавата е започнала изплащането на гарантираните депозити в КТБ. Началото на първата офанзива е дадено с кратко прессъобщение, в което се съобщава, че Цветан Василев прехвърля срещу 1 евро 6 от най-скъпите активи, купени с пари на КТБ – БТК, Нуртс, Фърст Диджитал, ГАРБ, Дунарит и Авионамс. Говори се за бъдещо партньорство и за ТВ7 и хотелската верига „Сана Спейс“. От листата липсват само няколко от другите стратегически активи, отмъкнати под носа на квесторите на КТБ – „Петрол“, „Гипс“, „Костенец“ и „Парачин“. Просто защото на Василев не му е нужно да ги дава на руснаците, за да ги открадне – те вече са овладени от негови хора и на практика се намират под негов контрол. Появата на Луврие съвпада и с друго важно събитие – няколко дни по-рано Народното събрание у нас приема поправки в Закона за банковата несъстоятелност, с които в КТБ влизат временни синдици. Целта е да се спре течащото (не без благословията на квесторите) разграбване на активи на КТБ. Тези фирми са едни от малкото, които имат реална дейност и струват наистина нещо. Останали над 100 компании – кредитополучатели, са просто кухи дружества, през които са завъртени парите, източени от Василев от КТБ. За да запази за себе си (и покровителите си от Кремъл) само „златните активи“, а пасивите да остави за вложителите и държавата, Василев вика на помощ своите руски другари. Всъщност връзките на подсъдимия аферист с Москва не са от вчера (виж карето), но те стават жизненоважни за него именно по време на бягството му от закона. Така на сцената в лъскав столичен хотел се появява лъснатият Пиер Луврие, който се пробва да прикрие руските си обвързаности зад амплоато на предприемач и „собственик“ на новосъздадената офшорка LIC33. Маските обаче падат бързо. Буквално за часове медиите у нас (сред които и изданията на „Телеграф медиа“) засичат контактите на Луврие с кремълския олигарх с православни възгледи Константин Малофеев. Последният е част от забранителния списък на ЕС заради дейността му като дясна ръка на руския президент Владимир Путин. Схемата, по която Василев се договаря с подставеното лице на олигарха Малофеев, също лъсва още през 2015 г., когато „Труд“ публикува договор между БГ Мадоф и Косарев. Текстът на краткия, но иначе прелюбопитен документ гласи: „Този меморандум за разбирателство (МЗР) се сключи като документ, който да придвижи напред отношенията между г-н Цветан Василев (Партньор 1) и г-н Дмитрий Косарев (Партньор 2), представлявани от оторизиран пълномощник или лично (според текущия случай). Партньорите се съгласяват, че този МЗР отразява най-актуалните разговори и ще контролира техните отношения по отношение на дейностите, описани по-долу, и ще оформи основите за договаряне на взаимно приемливо конкретно споразумение (я). Сега и занапред, вземайки предвид взаимните задължения, които произтичат от разумните разсъждения“. Най-съществените неща, за които се договарят партньорите Василев и Косарев са да се основе фонд, в който БГ аферистът да внесе „конкретни активи“, като „запазва пълен и безусловен контрол над активите“. Когато тези активи се продадат, пък Василев получава 80% от стойността им, а останалите 20% са за братушките. Цветан Василев и руският му другар писмено се уточняват и за още един ключов ангажимент: „Партньор 2 ще осигури на Партньор 1 всякаква възможна и необходима сигурност и защита (включително личната сигурност на Партньор 1 и неговото семейство)“. Партньорът по схемата 80 на 20 Дмитрий Косарев е силно приближен на олигарха Константин Малофеев, който пък е сред първите руски граждани, включени в забранителните списъци на ЕС и САЩ. Според руския \"Коммерсант\" Косарев е бивш вицепрезидент на \"Инфра инжиниринг\" - дружество под контрола на олигарха. Доказателство за това е и че Косарев ползва услугите на същата мощна адвокатска кантора, която обслужва Малофеев в други негови бизнес начинания. Сред другите служители на руския православен олигарх се отличават Александър Бородай и Игор Гиркин-Стрелков. Бородай е първият \"министър-председател\" на самопровъзгласилата се Донецка народна република, а преди това PR консултант в компанията на Малофеев Marshall Capital. Игор Гиркин-Стрелков пък е бивш бодигард на Малофеев. След това е командир на руските паравоенни формирования, воюващи в Украйна и военен министър на Донецка народна република. В това му качество той бе осъден от американски съд на 400 млн. долара компенсация за близките на загиналите пътници от сваления малайзийски „Боинг“. „Кремъл никога не слага всичките си яйца в една кошница“. Цитатът е на бившия соцдепутат и шеф на движение „Русофили“ Николай Малинов. През есента на 2019 г. той става и първият за последните 20 години обвиняем у нас за шпионаж в полза на чужда държава – естествено това е Русия. Русофилът е обвиняем за подготвян пълзящ преврат с крайна цел геополитически завой и превръщането на България от прозападна държава с евроатлантически профил в сателит на Русия. Хората, заети с тази задача, били приближеният до Кремъл олигарх Константин Малофеев и съветският генерал от ГРУ ген. Леонид Решетников. Основен двигател у нас на „Плана България“, както условно е бил кръстен проектът, е бил бившият соцдепутат, ексиздател на партийния вестник на БСП „Дума“ и председател на движение „Русофили“, а за целите на реализирането на заговора са били прехвърлени активи за над половин милиард евро (1 милиард лева) от банкера беглец Цветан Василев. На Малинов бе повдигнато обвинение по главата „Престъпления срещу Републиката“ от НК. То е по чл. 105, ал. 1 и предвижда от 5 до 15 г. затвор за всеки, който се постави в услуга на чужда държава или чужда организация. Да, Кремъл не слага всичките си яйца в една кошница и затова, докато публично се развива театрото с Косарев, на заден план вече тече подготовката за поредния опит за овладяване на активите на КТБ. Малинов се появява в публичното пространство отново с легендата на „спасител“ – така любима постановка за руските тайни служби. Той заявява през 2015 г., че е намерил начин да спаси от фалит ТВ7, в която до този момент са потънали 300 млн. лв. от КТБ. А идеята е телевизията да стане… православен канал. И тук следите отново повеждат към Малофеев и неговите медийни проекти. Важно е да се отбележи, че заради участието си в схемата през ноември 2019 г. Малинов е награден лично от Путин с орден „Дружба“, а съпругата му Даниела Малинова получава възхитата на руския президент за нейното „мъжеството и кураж“. И това не е случайно - Малинова работи за явната кремълска пропаганда в лицето на проекта „Русия отвъд“ (предишното име е Russia Beyond the Headlines (RBTH) - „Русия отвъд заглавията” - б.р.). В България проектът се реализира на основата на лицензионен договор, сключен между Малинова - официален представител на RBTH за страната, и \"Российская газета\". Онлайн медията „Русия отвъд заглавията” е една от амбициозните идеи на Владимир Путин и московския апарат за влияние на Запад. Проектът е създаден като руска версия на американското „Радио Свобода“ и има за цел да разпръсва положителни новини за Големия брат в съответната държава. Негов идеолог е олигархът Малофеев, интервю с когото стартира българската секция на RBTH. Във френския клон на изданието пък работи съпругата на друг изкушен от схемите на банкера беглец „журналист“ - Мария Онучко, жена на главния редактор на рекетьорския сайт „Бивол“Атанас Чобанов. Преди няколко месеца пък прокуратурата разгласи някои от доказателствата по делото за шпионаж срещу Малинов, като едно от тях е споразумение от 10 февруари 2015 г. между издателство „Российская газета“ и вестника, издаван от Малинов в София, за публикуването на материали под формата на рекламни карета и приложения в изданието и неговия сайт. Материалите трябвало да бъдат от руски печатни медии. За услугата руснаците се наели да плащат на българския издател 450 000 рубли месечно (около 12 000 лв.), а цялата сума да достигне 900 000 рубли. Заради разкрития заговор срещу държавата Малинов става обвиняем, но това не му попречва да пътува за Русия нелегално, след като съдия от спецсъда отмени временно забраната му да напуска страната в разрез със законовите правила. По-късно пък лъсна, че е използвал престоя си в Москва, за да търси защита срещу разследването у нас, както и да се види с менторите си – генерала от ГРУ Леонид Решетников и приближения до Кремъл олигарх Константин Малофеев. От изказванията на Малинов след пътуването му стана ясно, че той се е опитал да получи и дипломатическа защита срещу разследванията у нас. По метода на авера си Цветан Василев, който търси подкрепа зад граница, Малинов заявил, че у нас се води разследване срещу него, защото бил „приятел на Русия“, а не за шпионаж в полза на друга страна. Путин пък го успокоил, че върху „българските власти се оказва натиск“. Какъв е натискът не бил казал, но фактът е, че малко по-късно говорителят на Кремъл Дмитрий Песков си позволи да заплаши България, като заяви, че щяло да има „пагубни последствия“, ако наградата, която русофилът получил в Москва, станела причина за преследването му в България. Решетников пък коментира в профила си във Фейсбук награждаването на Малинов от Путин с думите: „Русия помни своите приятели и никога не ги забравя. Нито в радост, нито в мъка. Заедно сме били, заедно ще бъдем“. От всички операции на Цветан Василев и неговите руски покровители у нас за успешна засега може да се приеме само една – тази по овладяването на военния завод „Дунарит“. Тя минава през няколко етапа, а най-ключов се оказва моментът с предполагаемото отравяне с новичок на оръжейния бос Емилиян Гебрев, който днес е вярна пионка на Цветан Василев. Но да се върнем на руската следа – в началото на 2015 г., още докато Пиер Луврие и Дмтирий Косарев се борят да овладеят 6-те „златни актива“, сред които и „Дунарит“, у нас са засечени руснаци от кремълските тайни служби. Според Гебрев именно те се пробват да го отровят, при това неуспешно. А причината е „Дунарит“. Днес Гебрев разказва леко преиначено историята за този опит за убийството му, но основните факти в нея са доста красноречиви. В момента Гебрев твърди, че е тровен заради оповестеното от него публично желание да придобие „Дунарит“. Не казваме да „купи“, защото целта на Гебрев и неговия партньор в аферата по овладяването на оръжейния завод – банкера беглец Цветан Василев, никога не е била да се плати реалната цена на дружеството, а просто то ловко да бъде задигнато под носа на държавата, която му се явява основен кредитор (макар и косвен, защото преките и непреките задължения на „Дунарит“ към КТБ, а оттам и към държавата надхвърлят 200 млн. лв. – б.р.). Гебрев дословно заявява, че предполагаемото му отравяне се е случило само месец-два след като „през февруари в публичното пространство се е появила информацията, че има интерес към „Дунарит“. Очевидно Гебрев обаче доста сериозно лъже за хронологията на събитията, защото проста проверка в новинарския поток от началото на 2015 г. до средата на същата година показва, че подобна информация по това време не се е появявала изобщо в нито една медия. Вероятно защото през 2015 г. той е имал амбиции към друго предприятие от оръжейната индустрия, както става ясно от архивите. Той е хоспитализиран във ВМА на 28 април 2015 г. със симптоми на отравяне след вечеря с руски и полски партньори на оръжейния търговец. Малко след като излиза от болницата пък, Гебрев наистина подава документи за придобиването на български военен завод, но това не е „Дунарит“, а НИТИ, който произвежда родните автомати „Калашников“. Любопитна подробност е, че сделката за продажбата на НИТИ се проваля през януари 2016 г., а само месец по-късно Гебрев пренасочва интереса си към „Дунарит“, като подава документи към КЗК с искане да му бъде разрешено придобиването на русенската оръжейница. Следването на хронологията на събитията очевидно е сериозен проблем за Гебрев и целия кръг около Цветан Василев. Те удобно забравят, че през цялата 2015 г. Василев пробваше да даде „Дунарит“ на руснаци. По това време банкерът беглец усилено реализира подмолния си план да сложи ръка заедно с руските си партньори на златни активи за 1 млрд. евро, купени с откраднатите от вложителите на КТБ пари. Самото дружество впрочем е в добро икономическо състояние и именно затова е апетитна хапка за Василев и оръжейния търговец - пазарната му стойност се оценява на близо 300 млн. лева, годишният му оборот надхвърля 160 млн. лева, чистата му печалба е над 35 млн. лева. И към момента оръжейният търговец пък не е вписан като собственик на завода. Въпреки всичките опити на престъпния тандем Гебрев-Василев да постигне това - дотук 3 на брой. Защо всъщност му е на тандема Гебрев-Василев „Дунарит“? Най-очевидната причина е, че заводът играе ролята на касичка, благодарение на която Василев вече години поддържа луксозен живот в странство. Факт, по който тече, както вече стана ясно, и досъдебно производство. Той обаче далеч не изчерпва причините. Не ги изчерпва и фактът, че предприятието има ноу хау и пазари, до които всеки оръжеен търговец би искал да се добере. Особено предвид обстоятелството, указано и в становището, с което КЗК започна след решението на ВАС задълбочено разглеждане на сделката за придобиване на „Дунарит“ от страна на ЕМКО, че двете предприятия са конкуренти. Далеч по-важното е друго - руските ортаци на Цветан Василев отдавна искат да сложат ръка на завода. Благодарение на Гебрев сега имат достъп до тайните му, макар да не успяха да го превземат пряко. Тук е моментът да се отбележи, че докато ЕМКО е в забранителния списък на САЩ, „Дунарит“ изпълнява поръчки по натовски стандарти. Това означава, че всеки, който има достъп до документацията му – а от думите на Караниколов става ясно, че Гебрев има такъв – получава и достъп до цялата информация за стандартите, на които трябва да отговарят боеприпасите в държавите от алианса. Както и до данни за различните поръчки, изпълнявани не само от България. Както и да се погледне, това е информация мечта за всяко разузнаване на държава извън алианса. За Русия да не говорим. Руските връзки на банкера беглец Цветан Василев, който той е поддържал, докато е бил начело на КТБ, пък излязоха наяве благодарение на…Антикорупционния фонд, създаден от авера му олигарх Иво Прокопиев. До нелепата ситуация се стигна, след като питомниците на „Капитал“ пуснаха филм за аферата „Южен поток“. Прокопиевата чета, без да иска, затвърди разкритията за дебели руски връзки на Василев, като го закова, че е контактувал лично с един от най-доверените хора на Путин – Александър Бабаков. Руснакът е депутат от горната камара на руския парламент и специален пратеник на президента Путин за връзка с руснаците извън страната. От т.нар разследване на Антикорупционния фонд става ясно, че руснакът е един от посетителите на Цветан Василев, като е отишъл на крака в кабинета на Василев, придружен от охранителите си, в сградата на столичния бул. „Борис III” 159 на 22 ноември 2013 г. Друг показан документ от делото \"КТБ\" пък доказва, че банката е издала гаранция за 2,5 милиона евро за проекта \"Южен поток\" на името на руската фирма \"Стройтрансгаз\".", "date": "2019.11.17", "title": "Търсете руснаците: Василев е покровителстван от кремълски играчи"}
{"url": "https://www.monitor.bg/bg/a/view/cvetan-vasilev-i-negovite-1001-lyji-181071", "text": "„Лъжите стъпват на монопол върху истината“. Открили са го не другаде, а в бившия СССР. Роден в недрата на съветската машина за културно-масово промиване на мозъци, този принцип се прилага от нея и последователите й и до днес - години след разпадането на бившия Съветски съюз. Знае се от всеки по-мастит поддръжник на въжделенията на прокремълските кръгове за връщане на България в сателитната орбита на Русия. Знае го добре и Цветан Василев, който само преди два месеца лъсна като основна брънка в заговора на московския олигарх Константин Малофеев и генерала от ГРУ Леонид Решетников за преобръщане на геополитическата ориентация на страната ни от западна към прорурска. И се пробва да го прилага вече над 5 години у нас. 66 месеца. Точно толкова време човекът, източил милиардите от КТБ в собствения си джоб, се крие от възмездието за престъплението на века. Избягал от страната още през май 2014 г., непосредствено преди избухването на аферата с трезора, превърнат от него в най-голямата финансова пирамида в европейски мащаб, от лятото на същата година Василев се спотайва досущ като мустаката мишка от родното правосъдие в съседна Сърбия. И оттам, разчитайки на белградските си бизнес партньори (в лицето на бившия президент на страната Томислав Николич) и московските си покровители (в лицето на Малофеев, чийто тандем с Решетников стои зад украинските сепаратисти, незаконното анексиране на Крим и проваления опит за преврат в Черна гора), тънейки в лукс, платен от джобовете на ужилените вложители в КТБ, финансира със същите тези откраднати пари кампании, чиято цел е да монополизират публичното пространство с фалшиви новини. А след като в продължение на петилетка залива с дезинформация и измислици информационния поток у нас, преди по-малко от седмица се опита да окове и Темида в клеветите си. Проводи през един от адвокатите си декларация, изчетена пред съдебния състав по мегаделото „КТБ“, събрала на пет страници всички основни лъжи, с които Василев се опитва да заличи следите в обществената памет за откраднатото от него, като набеждава други за собствените си престъпления (виж вдясно). И тъй като още древните гърци са открили, че за да пусне корени, лъжата се нуждае от съучастници, макар въпросното писмо да не е официален документ и да няма каквато и да било правна стойност, още повече че самият Василев упорито отказва да застане пред Темида и да даде сам показания в съдебна зала, клеветите в него моментално бяха разпространени в общественото пространство не само от финансираните от банкера беглец медии, но и от изданията на неговите съратници олигарси. Което впрочем далеч не е изненада предвид факта, че самото писмо е поредната брънка от стратегията за разпространение на манипулации на цяла Общ фронт (ОФ) на хора с едни и същи корени – в Комсомола и в ДС. Един и същи създател – бившият премиер на страната и баща на бандитската приватизация Иван Костов. Едни и същи интереси – да избягат от народния гняв и възмездието за престъпленията си, ужилили джоба и взели здравето на всеки от нас, гражданите на България. И една и съща цел – да чернят и заливат с клевети враговете си, хвърляйки прах в очите на нас - гражданите, с надеждата, че по този начин ще успяват да забавят достатъчно дълго възмездието, докато дойдат по-добри времена за тях – олигарсите. Или иначе казано – да се върне беззаконието и липсата на търсене на отговорност. Едва ли има нужда да изброяваме тарторите на въпросното олигархично ОФ. Те до един са креатури на Командира, получили от него първия си милион под формата на апетитен пай от приватизационната баница – Цветан Василев, Иво Прокопиев, Сашо Дончев и Огнян Донев. Ясни са и враговете им – законът и хората, които настояват за спазването му. когато лъсна, че доскорошната нормативна уредба не е била достатъчна, за да спре вторичния грабеж на КТБ. На същия принцип, на прицела на пропагандната машина за монополизиране на истината и подмяната й с лъжи, е държавното обвинение и най-вече избраният от ВСС за нов главен прокурор настоящ зам.-обвинител №1 Иван Гешев. Защо? Защото е човекът, вкарал мегаделото „КТБ“ в спецсъда. Мишените далеч не свършват само дотук. Те не са една и две, но най-големият враг на това преродено номенклатурно ОФ всъщност е обществото. Именно неговото чувство за справедливост и глад за възмездие е на прицела на клеветите и манипулациите на Цветан Василев и сие. Че той стои зад най-голямата афера в най-новата история на страната. Зад изграждането на цяла банка като финансова пирамида от най-изчистен вид. Факт, доказан дотук три пъти – от “бащата на валутния борд“ Стив Ханке, от доклада на международната разследваща фирма „АликсПартнърс“ и от решението на една от най-авторитетните арбитражни институции в световен мащаб – съдът за решаване на търговски спорове във Вашингтон. Зад превръщането на КТБ в донорска каса за политинженеринга на ментора му Иван Костов и пръсването на десетки милиони за реализацията на този политинженеринг под формата на хонорари, раздавани под масата, на политици, журналисти и социолози. Платени пионки, голяма част от които и в момента играят ролята на говорители на въпросното олигархично ОФ. Зад източването на над 3,5 млрд. лева от парите на вложителите в трезора за негови собствени проекти и прищявки. Тук е моментът да припомним, че освен имотите на кило в цялата страна, закупени с парите, източени от депозантите, с 20 млн. от КТБ (според публикации в медиите) Цветан Василев напазарува и обзаведе за щерка си Радосвета апартамент като игрище на пъпа на София – над градинката на „Кристал“. С бронирани прозорци, асансьор и суперлукс аксесоари. А с други 22 млн. евро, отново източени от хората, подлъгали се да му се доверят, подари на жена си Антоанета палат в най-тузарския квартал на Женевското езеро. Палат, впоследствие нагло обрисуван от един от адвокатите на семейството като „селска къща с течащ покрив“, който се намира на нищожно разстояние от летището на швейцарския град. За да може фамилията най-спокойно да прелита до него с частния си самолет. Напазаруван със средства, чийто произход едва ли има нужда да споменаваме. Той е по подразбиране. А когато цялата тази пирамида рухна и избухна аферата „КТБ“, пак Цветан Василев с помощта на вече споменатите си ортаци от олигархичното ОФ, както и на неколцина други съратници от България и Русия създаде мащабна организация за вторичен грабеж и на малкото реални активи, заложени в полза на фалирания трезор. Престъпленията, които банкерът беглец се опитва да заличи от общественото съзнание, не са едно и две. Те дори не са 1001, колкото (поне) са лъжите, избълвани от пропагандната машина на Василев и неговото ОФ. Броят им е огромен, а във финансово изражение надхвърля 3,5 милиарда, колкото са левовете, потънали в джобовете му от сметките на депозантите в КТБ. 3,5 милиарда причини обществото не само да помни, но да се бори и настоява за възмездие за престъпленията на хората, крали от всички нас и сега опитващи се да ни лъжат с пропагандна машина, финансирана от откраднатото. Т.е. от нашите джобове. 1.  Всеки подсъдим в страната има право на справедлив процес и го получава по законовия ред, гарантиращ тези му права. Разликата обаче е, че Василев вече над 5 години отказва да застане очи в очи първо с прокуратурата, а сега и със спецсъда, което го прави беглец от закона. Това означава, че не може сам да избира как да дава показания, защото би го поставило в привилегировано положение спрямо останалите подсъдими, които за разлика от него са налични в страната и участват в процесите спрямо тях, давайки показания на място пред компетентните органи. За разлика от него, който явно си представя даването на показания (адвокатите му вече години наред настояват това да е през видеоконферентна връзка с Белград) като даването на удобни интервюта пред платени от него журналисти (справка с интервютата, давани за любимата му TV водеща Люба Кулезич например). 2.  Любима опорна точка на банкера беглец, рестранслирана упорито от медиите, финансирани както от него, така и от партньорите му олигарси. В същото време тя вече беше опровергана от три становища на световно признати експерти, доказали безапелационно, че банката е била превърната от мажоритарния си собственик Цветан Василев в пирамида и лична негова касичка. Първи още през лятото на 2014 г. тази диагноза постави Стив Ханке. Бащата на валутния борд, както е познат у нас световноизвестният финансист, през август 2014 обяви: „Случаят с КТБ прилича на откровена измама от типа инвестиционни пирамиди“. През октомври 2016 г. същото доказа и международната разследваща фирма, специализирана в проследяването на откраднати авоари - „АликсПартнърс“. Ще припомним само малка част от огромния доклад на фирмата, публикуван на сайта на Народното събрание. Основният извод в него е, че Василев е превърнал трезора в лична касичка, а КТБ е пирамида, глътнала над 5 млрд. лева, като в схемите му са участвали членове на управителния съвет на фалираната банка, както и свързани с него служители и лица. Тази година реално същото отсече и US арбитражът във Вашингтон. На 13 август 2019 г. трима арбитражни съдии от авторитетната институция отхвърлиха иска на Оманския фонд срещу България за 80 млн. евро като неоснователен и отсъдиха ищецът да заплати и разноските на страната ни по делото. Причината – приеха тезата на страната ни, че трезорът е нямало как да бъде спасен заради огромната капиталова и ликвидна дупка в размер на милиарди левове, отворена в него от Василев. Друга опорна точка на Василев и другарите му олигарси, постоянно развявана по страниците и сайтовете на финансираните от тях издания макар от становищата на всички компетентни институции в страната, както и от показанията на свидетелите по делото да става ясно, че е въздух под налягане, нямащ нищо общо с реалността. Какво показват фактите? Фирмите, в които семейството на депутата има участие, са едни от малкото, които реално (а не с прихващания) са погасили своите кредити към банката и нито той, нито дружествата, нито фамилията му имат каквито и да било дългове към КТБ. Този факт бе потвърден както от Централния кредитен регистър на БНБ с удостоверения №99396 от 13.08.2014 и №140385 от 16.12.2014 г., така и от синдиците на КТБ. Друг показателен факт е, че от всички 400 свидетели по делото КТБ, един единствен споменава името на Пеевски в опит да му пришие несъществуващи обвързаности с трезора – лидерът на движение „Русофили“ Николай Малинов, партньор на Цветан Василев и обвиняем за основен проводник на плана на Константин Малофеев и ген. Леонид Решетников за преобръщане на геополитическата ориентация на страната ни. Фактите тук също говорят достатъчно красноречиво. Депутатът Делян Пеевски бе основен инициатор и вносител заедно със свои колеги от ДПС на промените в Закона за банковата несъстоятелност, с които беше спрян вторичният грабеж на КТБ. Благодарение на тези искове вече са върнати активи в масата на несъстоятелността на трезора за десетки милиони. Що се отнася до авторите на вторичния грабеж – изданията на „Телеграф медиа“ - „Телеграф“ и „Монитор“, сме писали десетки разследвания, доказващи, че зад него стои именно Цветан Василев и ортаците му. Това лъсва и от елементарна справка за това кой държи контрола над предприятията, посочени от самия Василев в т.нар. му декларация до спецсъда: „Петрол“ е под контрола на Гриша Ганчев. „Дунарит“ – на оръжейния бос Емилиян Гебрев, като продължава да играе ролята на касичка, през която Цветан Василев поддържа луксозния си начин на живот в Белград и прави отчисления към руския си покровител Константин Малофеев. „Костенец“ пък бе овладян от друг обвиняем в момента бос – Николай Банев. Списъкът е дълъг, а в пълнота вторичният грабеж може да бъде видян в анализ от 38 страници на синдиците на КТБ, публикуван още през февруари 2017 г. Схемата за „късане на пъпната връв“ между финансирането от КТБ и самия актив, за да може да бъде овладян от Василев и другарите му, е най-видима при БТК, където кредити минават през верига от няколко офшорки, за да се скрие първоначалният източник на парите. Самата компания пък бе продадена на търг, но продължава да е обект на аспирации от страна на Малофеев и Василев. 5.  Доколко може да е истина подобно твърдение сами можете да отсъдите от материала за имотите, напазарувани от банкера беглец на стр. 6-7. Единствено ще споменем, че само къщата на Женевското езеро, закупена от съпругата на Василев – Антоанета, струва 22 млн. евро, при това без оборудването, за което са отишли още милиони. Все от КТБ.", "date": "2019.11.17", "title": "Цветан Василев и неговите 1001 лъжи"}
{"url": "https://www.monitor.bg/bg/a/view/maks-verstapen-specheli-v-brazilija-181075", "text": "Холандецът Макс Верстапен с \"Ред Бул\" спечели старта за Голямата награда на Бразилия, предпоследен кръг от сезона във Формула 1. Верстапен, който потегли пръв на пистата \"Интерлагос\", след като беше най-бърз в квалификациите вчера, не позволи да бъде изпреварен и записа трета победа за сезона и общо осма в кариерата си. Втори на 6,077 секунди завърши Пиер Гасли от Франция с \"Торо Росо\", който за първи път в кариерата си заслужи място на подиума. Трети на 6,139 секунди се нареди  миналогодишният победител Люис Хамилтън (Великобритания) с \"Мерцедес\", който вече си осигури трета поредна и общо шеста световна титла. Състезанието беше изключително драматично, особено след 52-ата от 71 обиколки, когато Валтери Ботас (Финландия) с \"Мерцедес\", който се движеше пети, отпадна заради проблем с двигателя. Това наложи влизането на пистата на кола за сигурност до премахването на автомобила на Ботас. Лидерът в този момент Верстапен влезе в бокса и смени гумите си с по-меки от типа \"софт\", докато Хамилтън остана на трасето и продължи с по-твърдите \"медиум\". Холандецът излезе втори, но при подновяването на състезанието в 60-ата обиколка успя да изпревари британеца още на втория завой. Драмата продължи, когато шест обиколки преди края в битка за четвъртото място Себастиан Фетел (Германия) закачи със задната си гума съотборника си от \"Ферари\" Шарл Льоклер (Монако) повреди предното му окачване, заради което и двамата отпаднаха. Сблъсъкът между двамата наложи нова поява на колата за сигурност на пистата заради отломките от двата болида на трасето, а Хамилтън веднага влезе в бокса, за да смени гумите си със \"софт\", но се върна четвърти. При рестарта на състезанието две обиколки преди края британецът бързо изпревари Гасли и подгони движещия се втори Александър Албон (Тайланд) с \"Ред Бул\". Малко по-късно Хамилтън успя да изпревари Албон, но в опита си да го затвори тайландецът закачи световния шампион и се завъртя, а в последствие завърши 15-и. Британецът продължи, но Гасли се възползва от инцидента и да излезе на втора позиция, която той удържа в последната обиколка, въпреки натиска на Хамилтън, който завърши трети на по-малко от половин болид и само 62 хилядни от секундата изоставане, макар и с увредено предно крило. Страхотно състезание направи и Карлос Сайнс (Испания), който потегли последен, а завърши четвърти на 8.896 секунди зад победителя. В генералното класиране Хамилтън е с 396 точки, пред Ботас с 315, а Верстапен излезе трети с 260 точки преди последния старт за сезона в Абу Даби на 1 декември.", "date": "2019.11.17", "title": "Макс Верстапен спечели в Бразилия"}
{"url": "https://www.monitor.bg/bg/a/view/v-dobrichko-izklani-nad-1300-svine-180701", "text": "1108 собственици на домашни прасета в Добричко са получили еднократна финансова помощ от 300 лева, заради предприетите мерки за почистване и дезинфекция на обектите, Ивалина Костадинова доброволното усвояване на месото им и спазването на мерките за неразпространение на Африканската чума по свинете. След възникване на АЧС, в областта бяха изклани над 1300 прасета от личните стопанства.  Подадените заявления за обезщетения са над 1500. Неудовлетворените молби са на стопани, които не отговарят на някои от условията: право на обезщетение имат стопанствата в 20 км санитарни зони около индустриалните ферми и тези, определени с висок епизоотичен риск от Областните епизоотични комисии. Допустими за подпомагане са собственици, които отглеждат до пет прасета за угояване, разположени в санитарни зони и отглеждани във ферми тип ,,лично стопанство”, които не продават на пазара, а добиват месо само за лична употреба.", "date": "2019.11.17", "title": "В Добричко  изклани над 1300 свине"}
{"url": "https://www.monitor.bg/bg/a/view/dva-samoleta-se-sblyskaha-na-pista-na-letishteto-vyv-frankfurt-181070", "text": "Самолет на Еър Намибия се сблъска със самолет на Кореън Еър след кацане на летището във Франкфурт на Майн в събота вечерта, съобщиха служители и добавиха, че никой не е ранен. И двата самолета бяха повредени при това, което от Еър Намибия в неделя беше наречено \"малка авария\". Говорителка на летището във Франкфурт заяви, че инцидентът е станал около 18:00 ч. в събота. Тя каза, че никой не е пострадал и причините за катастрофата остават неясни. \"Лявото крило на самолет на Еър Намибия се сблъска с хоризонталния стабилизатор на полета на Кореън Еър KE905, докато чакаше на пистата за рулиране след кацане\", се казва в съобщение на Кореън Еър. Южнокорейският самолет е превозвал 241 пътници и 40 души екипаж по това време. \"Ние потвърждаваме, че нито един пътник и член на екипажа не са пострадали\", добави Еър Намибия в собствено изявление. Кореън Еър заяви, че полетът до Сеул е отложен с 21 часа, а на засегнатите пътници е било предложено настаняване. От Еър Намибия също настанили пътниците, докато намерят алтернативен поле", "date": "2019.11.17", "title": "Два самолета се сблъскаха на писта на летището във Франкфурт "}
{"url": "https://www.monitor.bg/bg/a/view/basketbolistkite-ni-zagubiha-ot-slovenija-181074", "text": "Националният ни отбор по баскетбол за жени загуби от Словения с 64:72 точки в София, в среща от втория кръг в група \"А\" на европейските квалификации. Възпитаничките на Стефан Михайлов изиграха силна първа четвърт, но след това постепенно гостенките, които завършиха на десето място на последния континентален шампионат през юли, наложиха волята си и записаха втори успех. Българките останаха с победа и поражение. Димана Георгиева беше най-добра за нашите със 17 точки и 10 борби, Христина Иванова добави 15 точки, а Радостина Димитрова завърши с 12 точки. За гостенките с 19 точки и 8 борби се отличи Тея Облак, а Ника Борич допринесе с 13 точки и 6 асистенции.", "date": "2019.11.17", "title": "Баскетболистките ни загубиха от Словения"}
{"url": "https://www.monitor.bg/bg/a/view/vsichki-govorjat-za-nego-nikoj-ne-go-e-vijdal-181069", "text": "Всички говорят за него, никой не го е виждал. Що е то? Отговорът е фалшив болничен лист. Тази гатанка е изключително подходяща сега, когато едва ли има обществена личност в държавата, която да не се е изказала за (не)плащането на първия ден от болничните. Въпросът е твърде щекотлив, за да се говори за него на едро. Причините са първо, че всички говорят за фалшиви болнични, но никой не е показал как изглеждат те. Тоест, по формулировка такъв документ не може да има, защото той се издава от оторизирано медицинско лице след регистрирано заболяване и предписана терапия. Болничните се записват в журналите на общопрактикуващите лекари със съответната диагноза и лечение. Освен това те се регистрират и в НОИ. Много трудно, практически е невъзможно да се установи дали човек наистина е бил зле или не. Например оплаква се от главоболие, болки в стомаха и разстройство. Типична картина в сезона на вирусите. Джипито няма как да установи дали пациентът е с главоболие, защото все още няма уред главоболомер. Не може и да разбере дали страда от разстройство, освен ако не го заключи в кабинета си, за да се увери в резултата на думите му. Втората причина е, че твърде дискриминационно звучи сериозно болните след операция или продължително лечение да бъдат ощетени заради това, че са имали лошия „късмет“ да се разболеят от рак например. И трета причина е, че социалният министър Бисер Петков предложи личните лекари да бъдат ограничени и да дават болнични листове за срок до седем, а не както е досега до 14 дни. Как и кой обаче ще контролира необходимите дни за лечение, правомерно ли лекарят е дал въпросните болнични или не. Такава система няма и не може да има. Защото както е известно Националната здравноосигурителна каса, която плаща за дейности на изпълнителите на медицинска помощ (лекари, медицински специалисти и болници), контролира харченето на парите, но не отчита качеството на лечение, още по-малко може да изпраща инспектори под прикритие, които да влизат като пациенти в кабинетите и да имитират диагноза, за да проверяват докторите. Или някой си мисли, че синдикалисти от местоработата ще посещават с кошница портокали колегата вкъщи, за да се уверят дали боледува или си копае лозето. Ясно е и това, че да се посегне на надницата на работещия за първия ден от боледуването му е неприемливо. Ясно е обаче и че има хора, които се възползват от услужливостта на доктори, за да си заформят една добра отпуска със сливания на два празника с болничен и е редно тази практика да бъде ограничена. И най-важното, да се избере мярка, която да не накърнява достойнството на болния, но да ограничава кръшкача. Един от вариантите е въвеждането на т.ар. електронно здравеопазване, за което говорим вече двадесет години. Така пациентът може да се проследи дали си е купил предписаните лекарства, дали е викан на контролен преглед и т.н. Тези варианти едва ли са перфектните, но експертите в здравеопазването са тези, които трябва да бъдат попитани как да се създаде ефикасно работеща система.  ", "date": "2019.11.17", "title": "Всички говорят за него, никой не го е виждал"}
{"url": "https://www.monitor.bg/bg/a/view/bylgarija-sloji-krajna-na-chernata-si-serija-s-pyrva-pobeda-nad-chehija-181073", "text": "Българският национален отбор по футбол най-накрая спря своята черна серия без победа. След 12 мача \"лъвовете\" сториха това с престижна и историческа победа над Чехия с 1:0. Единственото попадение беше дело на Васил Божиков в 56-ата минута. Той прониза с глава вратаря на гостите след пряк свободен удар, изпълнен перфектно от Кирил Десподов. Успехът е първи на \"трикольорите\" срещу този противник в историята, а той дойде в последния мач на капитана на българите Ивелин Попов. 32-годишният футболист носи националната фланелка за последен 90-и път в своята кариера, в които се разписа 16 пъти. Освен това победата бе постигната дойде на знаковата за българския футбол дата 17 ноември и е първа за този състав от октомври миналата година. Тя обаче бе видяна от малко на брой българска публика, съставено от деца от школите, заради наказанието, наложено ни след расистките истъпления в мача с Англия. Така националите ни се изкачиха на четвърто място в крайното класиране на група \"А\", след като бяха последни в групата преди последните срещи. \"Лъвовете\" завършиха кампанията с актив от 6 точки, като на дъното остана Черна гора с 3 точки, докато чехите, които вече си бяха гарантирали класирането на Евро 2020, останаха втори с 15 точки. Англия, който се справи с 4:0 с Косово, е първи в класирането. Селекционерът Георги Дермендиев и вратарят Георги Георгиев направиха успешеш официален дебют в националния отбор. Специалистът сега има невероятната възможност в двама мача да класира България за трети път в нашата история на европейско първенство. Първо на 22 ноември \"лъвовете\" ще разберат своите противници в баражите от Лигата на нациите, които ще се играят на 26 март. ", "date": "2019.11.17", "title": "България сложи край на черната си серия с първа победа над Чехия"}
{"url": "https://www.monitor.bg/bg/a/view/blagoevgrad-rekordior-s-kyshti-za-gosti-mente-181067", "text": "В Благоевград и София-област най-често са извършвани злоупотреби с европейската субсидия за за изграждане, реновация или преустройства на къщи за гости. Една десета или 24 от 253 проекта са подадени от района на Пиринска Македония, още 17 са се изкушили да ползват пари от Европа за собствена изгода в област София. Това показва справка със санкционираните бенефициери, на които към средата на ноември е открито производство за налагане на 100% санкции. Заради извършени нарушения по 253 такива проекти ще трябва да се върнат общо 46.4 млн. лв., съобщиха от Държавен фонд \"Земеделие\" (ДФЗ). Сред санкционираните е и Александър Манолев, използвана за лични нужди. Той бе обвинен за конфликт на интереси, защото е бил в управата на земеделския фонд, отпуснал над 391 хил. лв. безвъзмездна субсидия уж за къща за гости. Сега подставената фирма с управител Ана Димитрова ще трябва да върне цялата сума. Още 33 проекта имат да връщат сходни суми. Заради случая с Манолев ДФЗ проверява общо 288 проекта, които все още попадат в периода на контрол и задължително петгодишно използване на финансиране от еврофондовете проект и които са получили общо 81 млн. лв. евросубсидия. Още 157 проекта, на които е наложена пълната санкция, трябва да върнат изцяло общо 43.1 млн. лв. Останалите 95 проекта са с частична санкция, която възлиза на 3.3 млн. лева. Изрядни са се оказали едва 23 проекта, а и няма произнасяне за тях. От фонда обясняват, че най-често констатираните при одитите нарушения при проектите за къщи за гости са свързани с неизпълнение на показателите на одобрения бизнес план. Установено е, че получилите европейска субсидия не са имали приходи от дейността, за която са искали финансиране, не са изпълнили ангажимента за създаване на нови работни места, липсват активи, за които е изплатена субсидията. Констатирано е още, че са били създавани изкуствено условия, с единствената цел получаване на предимство в противоречие с целите на мярката. по издаване на акт за установяване на публично държавно вземане по отношение на тези 253 проекта. След като това бъде сторено, уличените в нарушения бенефициенти ще имат възможността да изразят становище по събраните доказателства, както и по предявените вземания, чрез представяне на писмени искания и възражения. След разглеждане на постъпилите документи от страна на бенефициерите ДФ \"Земеделие“ ще изрази своето окончателно решение чрез издаването на нарочен акт.", "date": "2019.11.17", "title": "Благоевград рекордьор с къщи за гости менте"}
{"url": "https://www.monitor.bg:443/bg/a/view/spasiha-jivota-na-srybskija-prezident-vuchich-181051", "text": "Президентът на Сърбия Александър Вучич има хронични, малки проблеми със сърцето, но в петък състоянието му сериозно се влоши и той реши да се обърне към лекарите във Военномедицинската академия, каза сръбският министър на здравеопазването д-р Златибор Лончар. Веднага след приемането му бе преценено, че има опасност за живота му, каза министърът.  Лекарите незабавно са предприели всички необходими мерки за саниране на сериозното състояние на президента, а Вучич реагирал добре на предписаната му терапия. Лекарите все пак препоръчали на президента през следващите дни да намали редовната си дейност, за да се възстанови напълно от влошаването на здравословното му състояние. \"Още от понеделник ще работя с пълна сила\", написа Вучич в Инстаграм.", "date": "2019.11.17", "title": "Спасиха живота на сръбския президент Вучич"}
{"url": "https://www.monitor.bg/bg/a/view/jenite-v-mestnata-vlast-trojno-po-malko-ot-myjete-181055", "text": "Жените в местната власт са почти три пъти по-малко от мъжете. Това показват данните на Централната избирателна комисия (ЦИК) относно избраните кандидати за общинари, кметове на общини, кметства и райони на вота на 27 октомври, а след това и на балотажа седмица по-късно. Управниците по места, който бяха избрани на вота са общо 7400 човека. Жените сред тях са едва 1871, докато представителите на силния пол доминират във властта и наброяват 5529 души. Диспропорцията се наблюдава, както в общинските съвети, така и при градоначалниците. Дамите общинарки са едва 1394, докато мъжете са точно 3740. Едва 37 представители на нежния пол са успели да спечелят доверието на своите съграждани и са се добрали до кметския пост в някоя община. Дами ще са начело на три областни центъра - Габрово, Ловеч и София., където начело са съответно Таня Христова, Корнелия Маринова и Йорданка Фандъкова. 37-те общини, които ще бъдат управлявани от жени, са разположени на територията на 20 области в страната. 434 пък са станали кмет на кметство, а районните кметове дами са едва 6 от всички 35. Районни кметове се избират в трите големи града на страната – София, Пловдив и Варна. Преди седмица пък стана ясно, че най-много общини ще бъдат управлявани от кметове с име Георги – цели 16, а 12 ръководители носят името Иван, което е второто по популярност. Само 8 са общинските кметове с име Николай.", "date": "2019.11.17", "title": "Жените в местната власт тройно по-малко от мъжете"}
{"url": "https://www.monitor.bg:443/bg/a/view/london-vdiga-medicinskata-taksa-za-chujdenci-do-625-paunda-181056", "text": "Британското правителство смята да повиши медицинската такса за чужденци до 625 британски лири (730 евро) годишно, което след Брекзит ще важи и за гражданите на Европейския съюз, заявиха днес представители на консервативното правителство на Борис Джонсън. \"Хората, които пристигат тук, ще трябва да плащат по 625 лири на година, които ще ни помогне да покрием разходите на Националната система за здравеопазване (NHS)\", каза по Би Би Си външният министър на страната Доминик Рааб. Медицинската такса за чужденци бе въведена за първи път през 2015 г. и първоначално бе в размер на 200 лири, после бе вдигната на 400 лири годишно, но не важи за граждани на страните от ЕС. По-рано днес друг член на правителството - Майкъл Гоув, писа във вестник \"Мейл он Сънди\", че сегашното положение, при което европейците не плащат за достъп до здравната система, не е честно. \"Нечестно е, че хората от ЕС имат достъп до безплатната здравна система, докато другите дават значителен принос. Не е правилно хора от България и Словения да могат да идват тук без всякакъв контрол и автоматично да имат права, каквито хората от Бангладеш и Сингапур нямат\", подчерта Гоув. Торите освен това смятат да изравнят правата на всички чужденци да получават социални помощи. Рааб посочи, че след Брекзит всички имигранти, независимо от коя страна пристигат, ще могат да претендират за такива помощи след минимум 5-годишно пребиваване. В момента трудовите имигранти от страните от ЕС имат право на британски социални помощи след 3-месечно пребиваване в страната.", "date": "2019.11.17", "title": "Лондон вдига медицинската такса за чужденци до 625 паунда"}
{"url": "https://www.monitor.bg:443/bg/a/view/nu-bojana-vdiga-studio-i-v-gyrcija-181049", "text": "„Ню Бояна“ отваря свое студио и в гръцкия град Терми, разположен в близост до Тесалоники. Това съобщи министърът на дигиталната политика в Гърция Кирякос Пиеракакис по време на пресконференция в южната ни съседка, пишат от сайта kftv.com. каза по време на събитието Ярив Лернер, изпълнителен директор на „Ню Бояна“. По думите му, Гърция разполага със страхотни локации за снимки, но липсва инфраструктура. Новото учреждение ще се разполага върху 83 хиляди квадратни метра в Терми, като решението за създаването на студиото идва, след като страната даде заявка, че ще връща до 35 процента от изхарчените от филмови продуценти средства на територията на Гърция. Очаква се инвестицията да достигне до 20 милиона евро, а в новото студио постоянна работа да намерят поне 100 души, стана ясно още по време на пресконференцията. Новината идва само няколко месеца, след като Ярив Лернер обяви пред „Монитор“, че Гърция е проявила интерес представители на „следващото й поколение филмови специалисти“ да се включат в стажантската програма на „Ню Бояна“.", "date": "2019.11.17", "title": "„Ню Бояна“ вдига студио и в Гърция"}
{"url": "https://www.monitor.bg:443/bg/a/view/1200-leva-zaplata-za-student-socialen-rabotnik-181061", "text": "Месечна заплата от 1200 лева бруто за студенти, завършващи специалност „Социални грижи“, ще осигури държавата по оперативна програма “Развитие на човешките ресурси“ от началото на 2020 година. Това е средната заплата за сектора, заяви зам.- министърът на труда и социалните грижи Зорница Русинова на семинар в Боровец. Целта е да се привлекат нови социални работници, като осигуреният финансов ресурс е 10 млн. лв. На практика заплатата за новите социални работници ще е с около 100 лв. по-висока от тази на младите учители след очакваното увеличение и на тяхното възнаграждение със 17 на сто от догодина, сочат сметките. „Още през следващия месец ще се опитаме да привлечем студенти по социални дейности и в рамките на 1 година ще покриваме възнаграждения им, този ресурс ще покрие около 500 души“, добави Русинова. Социалното министерство ще субсидира и вече действащите социални работници, като им добави половин минимална работна заплата за период от 6 месеца, като по този начин ще се компенсира и разминаването във възнагражденията на тези служители, коментираха експертите от министерството.  Други 14 милиона пък са предвидени за изграждане на нови центрове за деца в маргинализираните общности и махалите, заявиха от социалното министерство. Тези услуги са подготвителни за децата, подкрепят малцинствените общности за социализация и са вариант за тази част от обществото да не отпада от образователната система. Тези 14 милиона ще са равно разпределени – критериите са свързани с броя и съотношението на децата. Ще бъдат изградени между 10 и 15 нови центъра, там където има най-голям недостиг и въобще липсват детски ясли и градини. Междувременно стана ясно, че помощ под формата на памперси, кошарка, мляко и други необходими за бебета консумативи ще се осигурят както и самотните майки. Това ще е нов тип услуга в следващия програмен период (2021-2027) по Оперативна програма развитие на човешките ресурси, заяви Зорница Русинова на семинар в Боровец. Допълнителните пакети за лична хигиена ще са нов вид допълнително материално стимулиране на най-бедните, като ще им се осигурят освен хранителни продукти и козметичен набор за хигиена, коментираха експертите от социалното министерство. Предвижда се също да се акцентира върху дистрибуцията на хранителни продукти по домовете, както и да се изготвят индивидуални хранителни пакети за хора над 70-годишна възраст. Анна Ангелова от Агенция социално подпомагане пък съобщи, че според проучване на общините хората искат да се подпомагат семейства с деца от 0 до 3 години и да получават храна от млечна кухня, защото все още около 19% от децата в България не ядат месо и плодове поради липса на възможност. Според експертите от МТСП този тип услуги са най-подкрепящи и приемащи се от нуждаещите се хора. По данни на АСП в момента а общините, предлагащи услугата, са 211. Целта е обхватът да се разшири и повече хора и общини да имат възможност да ползват услугата. Средствата, предвидени за ресурса, се очаква да бъдат двойно по-големи за предстоящия програмен период, заяви още зам.-министър Русинова: „Очакваме ресурсът да е около 4 милиарда лева – половината ще са за развитие на пазара на труда, а 2 милиарда са предвидени за социално включване“, добави тя.", "date": "2019.11.17", "title": " 1200 лева  заплата за студент социален работник "}
{"url": "https://www.monitor.bg:443/bg/a/view/ogneni-prestrelki-mejdu-rykovodstvo-i-opozicija-na-plenuma-na-bsp-obzor-181060", "text": "Огнени престрелки между ръководство и вътрешна опозиция на пленума на БСП на Позитанов 20. Заседанието продължава и към момнета, като досега основна тема на споровете бе докладите с резултатите от местните избори. Иначе самият пленум мина в упреци между ръководство и вътрешна опозиция за авторитаризма в партията. Преди заседанието лидерът на ПЕС Сергей Станишев обвини Корнелия Нинова, че под нейно ръководство партията става лидерска, авторитарна и консервативна. Нинова на свой ред отговори на критиките с въпрос: \"Можете ли да ми дадете поне един пример за това? Кое е авторитаризъм? И ако тези обвинения продължават, то нека да питам кой орган реши за целувката с Местан на Орлов мост?\" На пленума се обсъждаха и два доклада за вота – на ИБ и на опозицията. Първият бе одобрен с голямо мнозинство и в него се казва, че за първи път от 1995 година БСП обръща тенденцията, а ПЕС трябва да вземе отношение към честността на изборите у нас. БСП ще настоява за промени в изборните правила преди следващия вот за НС. В тази връзка Янаки Стоилов е предложил да се излезе с предложение за смесена избирателна система при избора на депутати. Бившият соцлидер Михаил Миков пък се обявил срещу машинното гласуване, защото избирателите били неграмотни. БСП ще има нов лидер след Великден. От 1 декември партията влиза в нов отчетн-изборен цикъл, тъй като напролет 2020 година трябва да изберат нов председател, а местните структури нови ръководства. Това предвижда пък план-графикът за провеждането на кампанията, който трябва да бъде одобрен от пленума.  Така от 1 декември БСП отново влиза в кампания. До края на февруари трябва да се проведат основните партийни събрания и общинските конференции, а през март – и областните. Те на свой ред трябва да издигнат кандидати за делегати за конгреса, който трябва да се проведе през май. Преди това в края на април или началото на май трябва да се проведе и прекият избор за нов лидер на БСП. Такъв ще има за първи път, докато досега председателите на партията се избираха от конгреса. Правилата за прекия вот обаче още не са готови, което предизвиква спекулации дори и сред редиците на червените,че новият лидер ще бъде посочен отново от конгреса.", "date": "2019.11.17", "title": " Огнени престрелки между ръководство и опозиция на пленума на БСП (ОБЗОР)"}
{"url": "https://www.monitor.bg:443/bg/a/view/nadejda-sreshtu-bezsynieto-razkriha-genetichnata-osnova-na-synja-181068", "text": "Американски учени са идентифицирали генетичната основа на съня, което в бъдеще може да улесни създаването на лекарства срещу безсъние, пише \"Медикъл експрес\". За целите на изследването специалистите от Калифорнийския технологичен институт са наблюдавали поведението в тъмното на рибки данио (зебра). Оказало се, че подобно на хората, въпросните рибки спят през нощта. По време на експеримента учените са обърнали внимание на клетъчния сигнален път, известен като рецептор на епидермалния фактор на растежа (EGFR), чрез който животните се развиват и растат. Специалистите са открили, че активирането на сигналния път потапя рибата в дълбок сън, както и че е възможно да се повлияе на EGFR чрез лекарства и промяна на гени. Коригирането на наследствената информация води до прекодиране на сигналния път. След като са анализирали информация за 500 000 пациенти, специалистите са стигнали до извода, че активността и пасивността на EGFR зависи от гените. Следващата цел на учените е създаването на лекарства, които влияят на сигналния път и могат да помогнат за преодоляване на безсънието.", "date": "2019.11.17", "title": "Надежда срещу безсънието: Разкриха генетичната основа на съня "}
{"url": "https://www.monitor.bg:443/bg/a/view/klajv-ouen-shte-izigrae-bil-klintyn-v-amerikanska-kriminalna-istorija-181059", "text": "Британският актьор Клайв Оуен ще стегне вратовръцката на Бил Клинтън в третия сезон на антологията \"Американска криминална история\". Следващите епизоди на поредицата ще се фокусират върху импийчмънта на бившия президент на САЩ. Акцентът ще бъде поставен върху Моника Люински, Линда Трип и други жени, замесени в скандала. Самата Люински, която по време на аферата си с Клинтън е била стажантка в Белия дом, ще бъде сред продуцентите на минисериала. Бийни Фелдстийн пък ще я изиграе на малкия екран. Епизодите се очаква да стартират на 27 септември догодина. Сред останалите имена в каста са Сара Полсън и Анали Ашфорд, които ще влязат в ролите на съответно Линда Трип и Пола Джоунс. Снимките за минисериала ще започнат през пролетта на 2020 г. Предишните два сезона на \"Американска криминална история\" - \"Народът срещу О Джей Симпсън\" и \"Убийството на Джани Версаче\", са спечелили общо 16 телевизионни награди \"Еми\".", "date": "2019.11.17", "title": "Клайв Оуен ще изиграе Бил Клинтън в „Американска криминална история“"}
{"url": "https://www.monitor.bg:443/bg/a/view/kyci-vapcarov-izskochi-pod-shapkata-v-maskiranijat-pevec-181062", "text": "Телевизионният водещ Къци Вапцаров изненада зрители и детективи, когато се показа под маската на Шапката в последния излъчен епизод на „Маскираният певец“ тази събота. Шоуменът изпя „Шапка ти свалям“ на Криско по време на последната си изява на сцената на предаването, но не успя да се пребори за зрителския вот. призна Вапцаров, след като маската му беше свалена. Той призна, че е изучавал в интернет жестове, поведение и начин на пеене на различни звезди, сред които Криско, Рафи и Мариан Вълев. Водещият изрази съжалението си, че няма да може да представи и останалите песни, които е подготвил за „Маскираният певец“. За следващия лайф той е щял да се изяви със Somebody to love на Queen. Междувременно стана ясно, че екипът на шоуто готви изненада на феновете за големия финал. Тя ще се състои в грандиозното завръщане на един от отпадналите досега участници. Той обаче ще се появи в изцяло нова дегизировка.", "date": "2019.11.17", "title": "Къци Вапцаров изскочи под Шапката в „Маскираният певец“"}
{"url": "https://www.monitor.bg:443/bg/a/view/chernijat-chetvyrtyk-za-miekaneto-i-kak-da-stignesh-jiv-do-grobishteto-181046", "text": "Привет, братя и сестри, обитатели на градския транспорт! Две седмици има до черния петък, а тези две думи вече звучат като парола за пещерата на Аладин. Сега ще ви кажа една тайна. Аз Пантелей Пътник, като един реформатор на коледните традиции измислих как да елиминирам частта с безрасъдното харчене за подаръци. Добре де, няма как да се мине без нещо под елхата, но с иновацията си го минимализирах до символични размери. Обявих, че денят за пазаруване не е петък, а четвъртък. Понеже в молове и магазини се приготвят за атаката на обезумелите тълпи, четвъртъкът е време предстартова треска – продавачите те зарязват като забравена тиква на полето. Често и рафтовете са полупразни, защото трябва да се пренаредят за якия шопинг. Ако още не схващате, идеята се основава на очакването. На това, братя и сестри се крепи цялата ни държава, да не кажа целия ни свят. Все нещо чакаме и като не стане, си викаме – не било писано. Аз така и роднините си научих, да почакат за подаръците, пък като не е нещо голямо, да се задоволят и с по-малкото. По този начин съм свела подаръчните торбички до размери 20 на 20 (сантиметра, да е ясно). Чорапи за бившия и ръкавици за децата (да уточним, че те са две по 30 на възраст). Като стана дума за магазини, да ви разкажа, как се възмутиха две кокони на shop floor-а в един марков магазин (никога нямаше да знам как й викат на залата със закачалките, ако част от родата не работеше в такъв магазин за дрехи, ама те и на склададжията викат operation specialist). „Имате ли от палтата с косъм“, питат фръцлите. „Сига ши провиря“, казва момичето с любезна усмивка и отива в склада. Хихи, кикотят се дамите: „Виж я само как мьека“. Сега ще ви кажа аз на вас, уважаеми твърдоговорници – мек или твърд говорът трябва да е правилен. Защото в много случаи в западните говори, ударението не се слага на правилното място и не по правилата се втвърдяват някои съгласни, което със сигурност не е белег на академичен правоговор. Лично аз един Пантелей Пътник, който се вози в рейс освен в града и на извънградско, в посока east coast - west coast (по магистрала „Хемус“, която е цяла само в мечтите на премиера) в момента, в който ми замирише на море смекчавам генерално и гласни, и съгласни, че даже и заменям „т“ с „ч“. Това го правят всички на североизток и югоизток, а пък на запад си се втвърдяват още повече, като си отидат по родните места. Макар, че не мога да отрека, че втвърдяването на говори върви заедно с настъпването на демокрацията. Каквото се случваше си беше основно в столицата (да ви кажа честно, в прованса беше нещо като, „когато гръм удари, как ехото заглъхва“). В София е и митингът на 18 ноември. Обявата за него била „Да станем граждани, вместо трудещи се”. С цялото ми уважение към онзи непредумишлен възторг и ентусиазъм, сега си мисля: ей, братя и сестри, май сме я докарали до състояние да се търсят трудещи се, а граждани колкото щеш на жълтите павета (и аз ходих два пъти). И ако питате мен, Пантелей Пътник – експерт по трамвайна социология, като сме всички от село си членуваме в селската десница (разбира се, че има и селска левица, обаче тя понамаля по физиологични причини). Като споменах демографското намаление, та се сетих, как вчера се транспортирах до гробището (по работа, де, Слава Богу още не са ме подкарали с краката напред). Значи качвам се в едно такси и жертвам едни 10 лева (и сърцето ме свива, защото имам карта за цялата градска мрежа), за да стигна по-бързо. Таксиджията си лепва телефона на ухото и почва безкраен разговор, очевидно с жена. „Стига, деее, не се цупи“, мърка като току що нахранен котарак шофьорът. Онази отсреща обаче продължава да дудне, а нашият да отбива. Мисля си, сега ще му кажа – господине, не стига, че си в нарушение, ами и ще ме разбиеш някъде, а пък искам някак да стигна жива до гробището. После си помислих: какъв господин е този и си замълчах, защото не можах да измисля по-адекватно обръщение. Междувременно стигнахме до портала на мястото за вечен покой, така му казват, и слязох. Жива. И да ви кажа, до Бакърена фабрика няма никакъв удобен транспорт. Един 83 и още един автобус, май беше 101. А до трамвая и мотрото ще трамбовате поне десет минути. Ама, поне сме живи и здрави! Амин!", "date": "2019.11.17", "title": "Черният четвъртък ( за мьекането и как да стигнеш жив до гробището)"}
{"url": "https://www.monitor.bg:443/bg/a/view/nash-kikboksior-prepasa-evropejski-pojas-181041", "text": "Българският кикбоксьор Димитър Пенчев завоюва европейския пояс на WAKO Pro в категория до 66,800 кг. Това се случи на галавечер в испанския град Памплона, организирана от единствената призната кикбокс организация и нейното професионално направление - WAKO PRO. Противник на нашия шампион бе испанецът Андони Иглесиас, който е бивш европейски шампион в по-леката категория (64,500 кг) и в момента атакува категорията на Пенчев до 66,800 кг. В ъгъла на българина като секундант бе неговият баща Камен Пенчев, който е главен треньор на СК \"Скорпион\" гр. Плевен и бивш световен шампион по кикбокс в стил лоу кик. Мачът започна доста равностойно като и двамата състезатели си размениха по няколко точни удара. Във втория и в четвъртия рунд Митко направи нокдаун на противника си и обърна мача в своя полза. До края на срещата той определяше темпото на двубоя и не допусна никакви грешки. Така след последния гонг Пенчев спечели със съдийско решение и неговата ръка бе вдигната за победител.", "date": "2019.11.17", "title": "Наш кикбоксьор препаса европейски пояс"}
{"url": "https://www.monitor.bg:443/bg/a/view/koj-moje-da-pee-kato-fredi-merkuri-181066", "text": "Ново онлайн приложение дава възможност да се изчисли приликата на гласа на всеки негов ползвател с този на феноменалния вокалист на Queen Фреди Меркюри. Инструментът се нарича „Фредиметър“ и анализира интонацията, тембъра и мелодията на съответния изпълнител, който има избор от 4 песни на групата, с които да се пробва. За сравняване приложението използва изкуствен интелект и дава оценки от 0 до 100 процента. В разработката участват Google Research, Google Creative Lab e YouTube. Инициативата има благотворителна цел: чрез платформата е възможно да се правят дарения в полза на Mercury Phoenix Trust – фондацията, която подпомага борбата с ХИВ и СПИН в световен мащаб. Тя е основана от Брайън Мей, Роджър Тейлър и мениджърът на групата Джим Бийч след кончината на Фреди Меркюри от коварния вирус през 1991 г.", "date": "2019.11.17", "title": "Кой може да пее като Фреди Меркюри"}
{"url": "https://www.monitor.bg:443/bg/a/view/papa-francisk-nahrani-1500-bedni-181064", "text": "Папа Франциск даде обяд за 1500 бедни и нуждаещи се хора в деня на Световния ден на бедните, предаде Ройтерс. Менюто за всички в голямата ватиканска зала, включително за папата, бе лазаня, пилешко с гъбен сос, картофи, сладкиши, плодове и кафе. Гостите на Светия отец бяха доведени във Ватикана от доброволци на благотворителни организации, които им помагат всекидневно. Още 1500 души бяха поканени на друг обяд в Рим, допълва АП. През цялата изминала седмица на площад \"Свети Петър\" имаше мобилна клиника, в която лекари доброволци оказваха на нуждаещите се специализирана медицинска помощ. Обща медицинска помощ се оказва през цялата година наблизо, като това е още една от инициативите на папа Франциск.", "date": "2019.11.17", "title": "Папа Франциск нахрани 1500 бедни "}
{"url": "https://www.monitor.bg:443/bg/a/view/bolnichnite-ot-djipitata-da-se-ogranichat-do-7-dni-181048", "text": "Болничните да се издават до 7, а не до 14 дни, както е сега. Тази мярка срещу прекомерния им брой особено по празниците предложи социалният министър Румен Петков по време на посещението си в град Елена и уточни, че става въпрос за тези, които се дават от личните лекари. Министерството на труда и социалната политика предлага 15% увеличение на заплатите на работниците в социалния сектор за 2020 г., за да спрат протестите, каза още министър Петков. Той призна, че в системата има текучества, причината за което били ниските възнаграждения и голямото натоварване. Той каза, че предстои допълнително регламентиране на нормативната база и финансовите продукти, за да не се стига до ситуация държавната пенсия и тази, която ще изплащат частните пенсионни фондове, взети заедно, да бъдат по-малко от една пенсия. Въпросът с болничните е сериозен, определено има проблем с измами. Онези, които вадят фалшиви болнични, крадат от онези, които плащат своите данъци и осигуровки И се вижда ясно, че болничните се увеличават през дългите уикенди. Има цяла схема с много участници, които ощетява онези български граждани, които си плащат задълженията. Това пък заяви пред БНР депутатът от ГЕРБ Тома Биков. Той отчете като положително шумното обсъждане на темата и обществения отзвук. Предложението на управляващата коалиция да не се заплаща първият ден от болничния няма да реши въпрос с фалшивите болнични листове. В тази позиция се обединиха по време на дискусия по БНР бившият социален министър и вицепремиер Ивайло Калфин, председателят на „Подкрепа“ Димитър Манолов и заместник- председателят на Българската стопанска камара Димитър Бранков. По изчисления на експерти незаплащането на първия ден ще спести на бизнеса не по-малко от 50 млн. лева От своя страна „Подкрепа“ предупреди, че ще напусне Националния съвет за тристранно сътрудничество и има готовност за национален протест, ако предложението стане факт. Синдикатът е категоричен, че не бива работещите да бъдат оставени без средства точно когато имат най-много нужда от пари. В следващите дни предложението на коалицията ще бъде внесено в парламента за гласуване като част от текста към бюджет 2020 година.", "date": "2019.11.17", "title": "Болничните от джипитата  да се ограничат до 7 дни "}
{"url": "https://www.monitor.bg:443/bg/a/view/kuzmanov-triumfira-na-turnir-v-antalija-181047", "text": "Националът за Купа \"Дейвис\" Димитър Кузманов направи успешно завръщане на корта след 6-седмично отсъствие заради лечение на контузия на коляното и спечели титлата на турнира по тенис на клей в Анталия (Турция) с награден фонд от 15 хиляди долара. Поставеният под номер 2 пловдивчанин надделя на финала над водача в схемата Ерман Касанова (Аржентина) с 6:4, 2:6, 6:1 след малко повече от два часа игра. Кузманов пропиля аванс от 4:1 гейма, но все пак взе първия сет с ключов пробив в края. Във втората част Касанова направи серия от пет поредни гейма, за да изравни, но в решителния трети сет българинът взе 20 от първите 24 разигравания и дръпна с 5:0, което се оказа решаващо. Така Мико заслужи 19-а титла на сингъл в кариерата си в турнирите на ITF и втора за сезона след последния си триумф също в Анталия през май. С победата във финала Кузманов си осигури и 10 точки за световната ранглиста, където в момента е под номер 417. Като втора ракета на България Кузманов бе избран от капитана Григор Димитров в състава на националния за предстоящия отборен турнир ATP Cup. В тима попадат още Александър Лазаров, Александър Донски и Адриан Андреев. Те ще играят в Сидни от 3 до 10 януари срещу съставите на Великобритания, Белгия и Молдова.", "date": "2019.11.17", "title": "Кузманов триумфира на турнир в Анталия"}
{"url": "https://www.monitor.bg:443/bg/a/view/bylgarija-i-egipet-si-stisnaha-rycete-za-obmjana-na-opit-v-turizma-181044", "text": "Министърът на туризма Николина Ангелкова проведе работна среща с министъра на туризма на Арабска република Египет д-р Рания Ал-Машат. Двете разговаряха по време на работното посещение на министър Ангелкова в Кайро, съобщиха от правителствената пресслужба. Тя е придружена от група делегати, сред които са представители на местната власт и бизнеса, както и депутати от парламентарната Комисия по икономическа политика и туризъм. \"Задълбочаването на партньорството между двете страни ще допринесе за развитието на туризма, който е ключов икономически сектор за двете държави\", каза министър Ангелкова. Тя акцентира, че България и Египет имат дългогодишно добро партньорство в туризма и изрази увереност, че то ще продължи с обмяна на добри практики в популяризирането на културата и историята на страните, допринасяйки по този начин за увеличаване на интереса към двете държави, както и привличане на гости от други пазари. Двамата министри обсъждаха и възможността за създаване постоянен механизъм за сътрудничество в туризма между двете страни. Домакинът Рания Ал- Машат открои важността на туризма за икономиките на Египет и България и изрази възхищение от визитата си в България през месец май тази година. Египетският министър на туризма бе сред участниците в Международния форум за устойчив туризъм и инвестиции, който бе проведен в края на май в Слънчев бряг. На срещата днес тя получи официална покана да присъства на второто издание на международния инвестиционен форум в туризма, който е планиран за 2020 г. Министрите Ангелкова и Ал- Машат обсъдиха в Кайро и възможността за организиране у нас на Българо-египетски туристически форум, в който да участват представители на бранша от двете страни. Срещите в Египет на българските представители продължават.", "date": "2019.11.17", "title": "България и Египет си стиснаха ръцете за обмяна на опит в туризма "}
{"url": "https://www.monitor.bg:443/bg/a/view/london-shte-se-otnasja-kym-migrantite-ot-es-kato-s-vsichki-ostanali-pristigashti-na-ostrova-181042", "text": "Управляващата във Великобритания Консервативна партия обяви, че ще третира гражданите на Европейския съюз по същия начин, както имигрантите от останалите страни в света, когато свободното движение на хора приключи през януари 2021 г., предаде Ройтерс. Излагайки в навечерието на парламентарните избори в страната на 12 декември подробности за имиграционната си политика след Брекзит, консерваторите заявиха, че гражданите на страните от ЕС ще трябва да изчакват, както и всички останали, 5 години, преди да получат достъп до социални помощи, и ще трябва да плащат допълнителна такса, за да получат достъп до британската национална здравна система. \"Напускайки ЕС, ние получаваме нова възможност за честно отношение и за да гарантираме, че всички, които пристигат тук, ще бъдат третирани еднакво. В нашата имиграционна система всички ще се подчиняват на еднакви правила\", се казва в изявление на премиера Борис Джонсън, цитирано от Ройтерс. Междувременно лидерът на британската опозиция лейбъристът Джереми Корбин обеща, че при победа на партията му на изборите на 12 декември ще предизвика нов референдум за напускането на ЕС. „За три месеца ще се договорим за добри условия за напускане на ЕС и заедно с опцията за оставане в съюза ще оставим британския народ да реши“, заяви Корбин пред Би Би Си. При това той обаче отказа да отговори каква точно е позицията му относно Брекзит. „Искам да имаме тесни отношения с ЕС в бъдеще“, каза той без да уточни какво точно има предвид.", "date": "2019.11.17", "title": "Лондон ще третира мигрантите от ЕС като всички останали, пристигащи на Острова"}
{"url": "https://www.monitor.bg:443/bg/a/view/naomi-kembyl-otnovo-na-krilete-na-lubovta-181045", "text": "Британският супермодел Наоми Кембъл отново има мъж до себе си. Красавицата, която по-рано тази година имаше краткотрайна връзка с певеца Лиам Пейн, довери, че отново е уцелена от стрела на Купидон и се чувства по-щастлива от всякога. коментира Кембъл пред сп. Guardian във връзка с мистериозната си половинка. Моделът, чиито предишни завоевания включват звезди от ранга на Адам Клейтън от U2, Робърт де Ниро, Флавио Бриаторе, Владислав Доронин и настоящият възлюбен на Риана - Хасан Джамил, разкрива, че все още е близка с всички свои бивши мъже, \"с изключение на един\".", "date": "2019.11.17", "title": "Наоми Кембъл отново на крилете на любовта"}
{"url": "https://www.monitor.bg:443/bg/a/view/bez-tirove-mejdu-sofija-i-plovdiv-samo-pri-silen-trafik-181034", "text": "За първи път спирането на тежкотоварните превозни средства ще бъде само в посоката с очакван засилен трафик по натоварени участъци. Това предвижда проект на заповед за временна организация на движението на моторните превозни средства над 12 тона по участъци от републиканската пътна мрежа, която ще е в сила от 1 януари 2020 г. Както и досега през 2020 г. при повече от два почивни и празнични дни, трафикът на тежкотоварните автомобили ще се ограничава в последния работен ден от 16 ч. до 20 ч. и в последния почивен ден - от 14 ч. до 20 ч. Целта е повишаване на безопасността на движение, когато много хора тръгват на път, и на пропускливостта на пътната инфраструктура. За първи път спирането на тежкотоварните превозни средства ще бъде само в посоката с очакван засилен трафик за следните участъци: АМ „Тракия“ – в последния работен ден в участъка от София до Пловдив за пътуващите към Пловдив и в последния почивен ден в отсечката Пловдив - София за пътуващите към София; АМ „Хемус“ – в последния работен и последния почивен ден за участъка от София до пътната връзка при кръстовището с път I-4 (при 87-ми км) в двете посоки; АМ „Струма“ – в последния работен ден в участъка от София до Симитли за пътуващите към ГКПП „Кулата“ и в последния почивен ден за отсечката от Сандански до Кресна за пътуащите към София; АМ „Марица“ - в последния почивен ден за пътуващите от Харманли до АМ „Тракия“; път I-1 с. Ребърково - Ботевград; път I-1 – от етапна връзка на лот 2 на АМ „Струма“ при Благоевград до Кресна; път I-4 – от п. в. „Коритна“ през Велико Търново до Шумен; път I-5 Русе - Бяла; път I-8 ГКПП „Калотина“ - София; път I-9 Варна - Бургас; път II-18 Околовръстен път на София; път II-99 Бургас - Царево. За улеснение на трафика и за повишаване на безопасността през летните месеци се предвижда от 15 юни до 15 септември 2020 г. всеки петък от 18 ч. до 20 ч. и всяка неделя от 16 ч. до 20 ч. да се спира движението на тежкотоварните автомобили над 12 тона по най-натоварените автомагистрални отсечки, както следва: АМ „Тракия“ – в петък за участъка от София до Пловдив за пътуващите към Пловдив, а в неделя за отсечката Пловдив - София за пътуващите към столицата; АМ „Хемус“ – в петък и неделя за участъка от София до пътната връзка при кръстовището с път I-4 (при 87-ми км) в двете посоки; АМ „Струма“ – в петък за участъка от София до Симитли в посока ГКПП „Кулата“ и в неделя от Сандански до Кресна за пътуващите към София; АМ „Марица“ – само в неделя за пътуващите от Харманли до АМ „Тракия“. От 15 юни до 15 септември 2020 г. всеки петък от 17 ч. до 20 ч. и всяка неделя от 14 ч. до 20 ч. в двете посоки ще се ограничава движението на МПС над 12 тона по следните участъци от републиканската пътна мрежа: път I-1 с. Ребърково - Ботевград; път I-1 – от етапна връзка на лот 2 на АМ „Струма“ при Благоевград до Кресна; път I-5 Русе - Бяла; път I-9 Варна - Бургас; път II-99 Бургас - Царево. Ограничението не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). Съвместната заповед ще бъде на председателя на Управителния съвет на Агенция „Пътна инфраструктура“, директора на ГД „Национална полиция“ и изпълнителния директор на ИА „Автомобилна администрация“.", "date": "2019.11.17", "title": "Без тирове между София и Пловдив само при силен трафик "}
{"url": "https://www.monitor.bg:443/bg/a/view/vasileva-izpusna-superkupata-na-italija-181033", "text": "Капитанката на волейболните ни националки Елица Василева и нейният клуб „Игор Горгонзола“ (Новара) изпуснаха шанса да спечелят Суперкупата на Италия. Европейските клубни шампионки загубиха от „Имоко Волей“ (Конеляно) с 0:3 (-2, -17, -21) в двубой, изигран пред 4807 зрители в зала \"Алианц Клауд\" в Милано. Трофеят е втори пореден и общо трети за “Имоко Волей“ (след 2016 и 2018 г.), който е третият най-титулуван отбор на Апенините. Василева бе титуляр за своя тим, но не бе на познатото високо ниво, като завърши с едва 5 точки в актива си. За победителките Паола Егону изригна с 26 точки, Рафаела Фоли се отчете с 10. В същото време друга наша националка - Мира Тодорова, изигра пореден силен мач за френския шампион „Кан“, с който постигна трета поредна и общо шеста победа в местната лига. Волейболистките на Рикардо Маркези се наложиха като домакини над „Безие“ с 3:1 в двубой от осмия кръг. Тодорова завърши с 14 точки за успеха, а над всички бе Надя Кодола с 25 т. В друг мач от кръга във Франция Ева Янева и Петя Баракова и техният „Волеро“ (Льо Кане) записаха шести успех като се наложиха при гостуването на „Марк-ен-Баруел“ с Кристина Йорданска с 3:1. Янева стана топреализатор в двубоя с 21 т.", "date": "2019.11.17", "title": "Василева изпусна Суперкупата на Италия"}
{"url": "https://www.monitor.bg:443/bg/a/view/indiana-djouns-na-izkustvoto-otkri-prysten-na-oskar-uajld-181053", "text": "Нидерландският арт-детектив Артур Бранд, известен като „Индиана Джоунс в света на изкуството“, намери златна халка на писателя Оскар Уайлд 18 години след кражбата й. Скъпият пръстен, чийто дизайн прилича на колан с катарама, се е съхранявал в колежа „Магдалин“ към Оксфордския университет, където авторът на „Портретът на Дориан Грей“ е учил. През 2002 г. бижуто, чиято стойност се оценява на 40 000 евро, било задигнато. Грабителят бил заловени арестуван, но украшението вече било продадено на търговец на скрап за 175 евро и не било възможно да се открие. Бранд обаче издирил плячката с помощта на приятели, запознати с престъпния свят на Лондон. Той видял пръстена с катарама и гравюра на гръцки надпис и веднага го разпознал. От колежа благодарили на експерта и заявили, че реликвата ще се върне обратно в колекцията от вещи на един от най-известните възпитаници на учебното заведение. Халката с тегло 18 карата била подарена от писателя на негов състудент през 1876 г. На нея бил гравиран надпис на гръцки език отвън - „Дар от любов за този, който желае любов“, както и английските инициали на приятелите отвътре. 48-годишният изкуствовед Артур Бранд получава световна известност през 2015 г., когато намира 2 бронзови статуи на коне от любимия скулптор на Хитлер – Йозеф Торак. През март тази година той открива и открадната преди 20 години от яхта във Франция картина на Пикасо.", "date": "2019.11.17", "title": "„Индиана Джоунс на изкуството“ откри пръстен на Оскар Уайлд"}
{"url": "https://www.monitor.bg:443/bg/a/view/rusija-vryshta-korabite-na-ukrajna-181050", "text": "Русия ще предаде в понеделник задържаните миналата година в Керченския пролив украински кораби.  Започнало е изтеглянето на буксир на трите украински кораба от пристанище Керч към договореното място за предаването им на украинската страна на 18 ноември. Русия задържа корабите край бреговете на Крим през ноември миналата година, след като откри огън по един от тях и рани неколцина моряци. Корабите бяха задържани, а 24-ма украински моряци - арестувани. Според Москва плавателните съдове незаконно са навлезли в руски териториални води. Киев отрече това. Двадесет и четиримата моряци бяха върнати на Украйна през септември след споразумение за размяна на затворници.", "date": "2019.11.17", "title": "Русия връща корабите на Украйна "}
{"url": "https://www.monitor.bg:443/bg/a/view/kt-podkrepa-s-gotovnost-da-napusne-nacionalnija-syvet-za-tristranno-sytrudnichestvo-181031", "text": "КТ \"Подкрепа\" категорично възразява срещу опитите българските работници да бъдат оставени без всякакви приходи именно в дните, в които имат най-голяма нужда от тях. Това е тежко посегателство срещу социалните и осигурителни права на българските граждани. Това се посочва в позиция на Конфедерацията на труда \"Подкрепа\" относно решение на коалиционния съвет на управляващите от 14 ноември първият ден от временната нетрудоспособност (болнични) да не се плаща от работодателите от 1 януари 2020 г. и да остава за сметка на работещите, публикувана на сайта на синдикалната организация. Според синдиката тази мярка ще принуди гражданите да ходят на работа болни и така да заразят и колегите си. Според лекари, това ще мотивира хората да не ползват болнични за остри заразни заболявания с много висок контагиозен индекс, с което пряко ще допринасят за развитие на епидемии, респективно ще нараства рискът от увеличаване на усложненията от тези болести. Последното ще доведе до рязък ръст на разходите за лечение и превенция. От КТ \"Подкрепа\" смятат, че \"от погледа на управляващите се изплъзва все още съществуващата практика работодатели да \"спестяват\" разходи за заплати, като принуждават работници да си взимат болнични, но да продължават да ходят на работа. Стана известен и един иновативен бизнес \"модел\" - над 400 фирми само в София са кухи, създадени са единствено с цел да източват осигурителните фондове на НОИ. Това е главният проблем на системата и той по никакъв начин няма да се реши с допълнително орязване на правата на работниците\". Осъждаме опитите за пореден път да бъде заобиколен Националният съвет за тристранно сътрудничество, за да не се чуят въобще позициите на национално представителните синдикални организации, се посочва в позицията. Ако в тристранния съвет няма да се обсъждат базови правила, засягащи условията на труд, възнагражденията и социалната мрежа за работниците, той се превръща в място за демонстрация на лицемерие, в изпразнен от съдържание орган и досадно задължение на управляващите, докато важните решения се взимат на четири очи другаде, смятат от синдиката. Управляващите поставят под въпрос смисъла от съществуването на Националния съвет за тристранно сътрудничество въобще, допълват от \"Подкрепа\". В 25 от всички 28 членки на ЕС бизнесът покрива поне част от обезщетенията на болните си служители, се посочва в позицията. Не само това - в 11 страни работодателите плащат над 30 дни болнични. Да, реформа наистина се налага, но в обратната посока - на разширяване на периода, който се покрива от бизнеса, смятат от \"Подкрепа\". Време е работодателите да поемат отговорността към собствените си служители, за да може държавният осигурителен фонд да си позволи увеличение на майчинството поне до размера на минималната работна заплата, посочват от синдиката КТ \"Подкрепа\" настоява премиерът Бойко Борисов да се запознае с техните аргументи в спешен порядък, тъй като срокът за промени в бюджет 2020 изтича на 20 ноември. От синдиката напомнят, че заедно с КНСБ са поискали среща с министър-председателя. В случай, че такава среща не се състои и/или подобно предложение бъде включено между първо и второ четене на законопроектите за държавен бюджет и бюджет на държавното обществено осигуряване, заявяваме, че имаме готовност за напускане на Националния съвет за тристранно сътрудничество и организиране на масов, национален протест на работещите български граждани, се посочва в позицията.", "date": "2019.11.17", "title": "КТ „Подкрепа“ с готовност да напусне Националния съвет за тристранно сътрудничество"}
{"url": "https://www.monitor.bg:443/bg/a/view/princ-andru-ne-pomnel-jena-obvinila-go-za-seks-po-prinuda-181032", "text": "Обвиняван в сексуално насилие в рамките на аферата с американеца Джефри Епстийн, който се самоуби в ареста, британският принц Андрю, категорично отхвърли тези обвинения в интервю, излъчено по Би Би Си. Обвиненията дойдоха от жена, която твърди, че принцът я принудил да има сексуални отношения с него в имоти на Епстийн. В интервюто, продължило почти час в Бъкингамския дворец, принцът, който е втори син на кралица Елизабет Втора, твърди, че няма никакъв спомен да е срещал обвинителката си Вирджиния Робъртс. Това интервю е водеща тема за неделните британските издания. Много от тях иронизират методите на защита на принца и смятат, че той се е представил катастрофално. Изданията коментират, че има голям риск интервюто да се обърне срещу самия принц и срещу кралското семейство. Те посочват, че по време на него принцът изобщо не си давал сметка за сериозността на случая и на няколко пъти се смеел. Той също така не изразил никакво съжаление или безпокойство към жертвите на Епстийн, коментират вестниците. Принцът признава в интервюто, че отношенията му с американския финансист може да са поставили кралството семейство в неудобно положение, но заяви, че това не е навредило на репутацията на кралицата. Обвинителката на Епстийн твърди, че е била заставена да има сексуални отношения с принца в Лондон през 2001 г., когато тя била на 17 години, а после още два пъти в Ню Йорк и на частен остров на Епстийн на Карибите. Принцът обаче заяви, че такова нещо не се е случвало и каза, че е готов да даде показания пред правосъдието при подходящите обстоятелства. През август обвинителката беше казала, че принцът знае много добре какво е направил и изрази надежда, че той ще бъде честен. Британски медии тиражираха и снимка на принц Андрю (тогава на 41 г.) с обвинителката като млада. На заден план се вижда Гизлен Максуел, дъщерята на медийния магнат Робърт Максуел. Много от обвинителките на Епстийн казват, че са били \"набирани\" от Гизлен, която е приятелка на принца и която е била бивша съратничка на американския финансист - нещо, което тя отрече. Принц Андрю изрази съмнения за автентичността на снимката. По повод скандала с интервюто, дадено от принца по \"аферата Епстийн\" бившата съпруга на Андрю - Сара Фъргюсън го защити, като написа в Туитър, че той е истински джентълмен, че има чувство за дълг и че е много мил. Сара и Андрю имат две деца. Според допитване от миналата година принц Андрю е най-малко популярният сред 15-те водещи фигури в британското кралско семейство.", "date": "2019.11.17", "title": "Принц Андрю не помнел жена, обвинила го за секс по принуда"}
{"url": "https://www.monitor.bg:443/bg/a/view/mladejkite-nacionali-sys-zrelishtno-3-3-sreshtu-slavija-181035", "text": "Два дни след страхотната победа над Полша с 3:0 в европейска квалификация, младежките национали до 21 г. и „Славия“ завършиха 3:3 в контролна среща. За селекцията на Александър Димитров головете вкараха Светослав Ковачев, Здравко Димитров и Доминик Янков, а за „Славия“ точни бяха Дарко Тасевски, Янис Карабельов и Николай Дюлгеров. Младите лъвчета се завърнаха в битката за едно от първите две места в група 5 за класиране Евро 2021. След разгрома над Полша младежите са на трета позиция с актив от осем точки. Поляците отстъпиха лидерската позиция на Русия. Полша е с десет точки, докато Сборная има 11. Следващият двубой на младежите е в края на март 2020 срещу Естония в София. Юношеският национален отбор на България до 19 г. пък се класира за eлитния квaлификaциoнeн кръг нa Eврo 2020. Това стана факт след победа с 3:0 над Армения във втория мач на нашите от първа предварителна група. Така България събра пълен актив от 6 точки. Момчетата на Ангел Стойков се изправят утре срещу Турция в последния двубой, който ще реши първото място в групата.", "date": "2019.11.17", "title": "Младежките национали със зрелищно 3:3 срещу „Славия“"}
{"url": "https://www.monitor.bg:443/bg/a/view/islandija-debne-nashite-v-plejofite-za-evro-2020-181036", "text": "Българският национален отбор е изправен пред две възможности като съперници за плейофите, които могат да го класират на Евро 2020. Баражите в Лигата на нациите ще даде шанс на още 4 тима, които не са стигнали до европейското през квалификациите. България върви \"в пакет\" с Израел и Румъния, като жребият на 22 ноември ще определи къде ще отидат тези три тима. Два ще са в поток А, един - в поток С. Няма вариант да сме в някоя от другите групи за баражите. Ако попаднем в група А, там ни чака Исландия, един от Израел и Румъния (който изтеглят с нас) и някой измежду Уелс, Словакия, Ейре или Северна Ирландия (уелсците и ирландците още могат да се класират и през квалификациите). Ако сме в поток С, Шотландия и Норвегия са сигурни съперници, а четвъртият отбор ще е Сърбия. Така на 22 ноември чакаме много тежък вариант от група с Исландия - играл на последните две големи първенства с доста сериозен успех, както и два отбора от поне средно европейско ниво. И един малко по-приемлив с Шотландия, която изглежда най-близо до нашето ниво в момента, както и Норвегия, и Сърбия. Плейофите са на 26 и 31 март, като се играят в полуфинали и финал в един мач. Ако жребият ни прати в поток С, полуфиналът ще е с Шотландия в Глазгоу, а финалът - с победителя от Норвегия и Сърбия. Ако идем в поток А, трябва да изчакаме точно в коя позиция ще ни прати жребият и дали стартираме с полуфинал като гост на Исландия, или на някой от другите два тима.", "date": "2019.11.17", "title": "Исландия дебне нашите в плейофите за Евро 2020"}
{"url": "https://www.monitor.bg:443/bg/a/view/otnovo-bylgarin-vze-sabjata-na-etropolski-181038", "text": "Тодор Стойчев от фехтовална академия \"Етрополски“ триумфира в надпреварата при кадетите на турнира „Сабята на Етрополски“, валиден за Европейската купа. По пътя си към първото място в зала „Асикс Арена“ сабльорът ни, под ръководството на треньора Ивайло Воденов, победи петима състезатели, представители на силната школа на САЩ, като на финала се наложи с 15:9 над американеца Кирк Чайевски. Стойчев получи златния си медал и специални поздрави лично от министъра на младежта и спорта Красен Кралев, който бе патрон на състезанието. В залата беше и вицепрезидентът на БОК, волейболната легенда Любо Ганев. Успехът на Стойчев е първи в турнира за България от 6-7 години, когато купата печелиха сегашните национали при мъжете Любослав Бурнев и Панчо Пасков. „Представянето на Тодор в София му дава сериозни шансове за отлично класиране на европейското първенство за кадети и за младежи през февруари в Пореч (Хърватия), защото там няма да се изправи срещу няколко силни сабльори от САЩ, Унгария, Русия или Турция. Държавите ще участват с по четирима фехтувачи, а тук отборите бяха от по 20 състезатели“, коментира президентът на фехтовална академия „Етрополски“ Запрян Ванчев.", "date": "2019.11.17", "title": "Отново българин взе „Сабята на Етрополски“"}
{"url": "https://www.monitor.bg:443/bg/a/view/desetki-levskari-bjagaha-za-malkata-dani-181040", "text": "Десетки участници се включиха в благотворителния маратон в помощ на малката Дани. В акцията на стадион \"Георги Аспарухов\" се включиха наставникът Петър Хубчев, помощник-треньорът Георги Донков, спортният директор Ивайло Петков от страна на ПФК „Левски“, Владимир Николов от волейболния тим, Тити Папазов от отбора по баскетбол, волейболният женски тим, възпитаничките на Нешка Робева, националната състезателка по лека атлетика Инна Ефтимова и още десетки състезатели от спортните клубове на „Левски“. В помощ на малката Дани се стекоха и множество левскари със своите деца. Първите 20 финиширали получиха медали и грамоти, а за призовата тройка имаше специална награда книгата „100 години Левски\". Малката Йордана от Радомир страда от рядкото заболяване проксимален бедрен дефицит и, за да може да ходи нормално, са нужни средства за скъпоструваща операция.", "date": "2019.11.17", "title": "Десетки левскари бягаха за малката Дани"}
{"url": "https://www.monitor.bg:443/bg/a/view/nikylys-kejdj-igrae-sebe-si-za-zavryshtane-v-holivudskija-elit-181037", "text": "Актьорът Никълъс Кейдж вероятно ще изиграе самия себе си в бъдещия филм „Непоносимата тежест на огромния талант“ (The Unbearable Weight of Massive Talent), съобщи „Холивуд Рипортър“. Според изданието продуцентската компания Lionsgate се намира на финалната права на преговорите за придобиване на правата за реализация на филма, отвявайки конкуренцията на сериозни претенденти като HBO Max и Paramount. Ако сделката се състои, а това изглежда почти сигурно, Кейдж ще бъде утвърден за главната роля, която ще го върне в холивудския елит. Сценарист и режисьор на проекта е Том Гормикан, а Кевин Итън е съсценарист. Според сценария героят на Кейдж неистово се стреми да получи роля в новата лента на култовия режисьор Куентин Тарантино, като междувременно води диалози със своето предишно „Аз“ – такъв, какъвто е бил през 90-те. Тези „разговори“ го подтикват да приема ангажименти във все по-слаби и по-слаби филми, като с това губи статуса си на суперзвезда и непрекъснато трупа дългове. В един момент Кейдж се оказва на парти за рождения ден на мексикански милиардер, който, както го предупреждават от ЦРУ, е наркобарон, чийто картел е отвлякъл дъщерята на кандидат-президента на страната, и в същото време е и агент на правителството на САЩ. Освен всичко, мексиканецът жадува да покаже на Кейдж, чиято работа цени, свой собствен сценарий. Ситуацията се заплита още повече, когато милиардерът довежда и бившата съпруга и дъщерята на Кейдж, с които актьорът е в обтегнати отношения. Самият Никълъс Кейдж е носител на „Оскар“ и „Златен глобус“, но в последните години влиза от една нискобюджетна продукция в друга, участва в трилъри за еднократна употреба или ексцентрични проекти, които като правило се провалят в боксофиса и получават маса отрицателни рецензии. Последният му значим студиен проект като актьор е Ghost Rider: Spirit of Vengeance, базиран на персонаж на Marvel. Сега се очаква актьорът да се завърне на бял кон, тъй като е в центъра на гореща сделка, която ще му даде възможност да изиграе един от най-иконичните характери на Холивуд: самия Никълъс Кейдж. Новата творба хвърля мостове и към предишни култови заглавия, с които името на Кейдж е свързано: „Да напуснеш Лас Вегас“, „Лице назаем“, „Да изчезнеш за 60 секунди“, „Въздушен конвой“ и др. Според изданието, сценарият е бил показан на Кейдж, придружен с писмо от Гормикан, в което той го определя като любовно обяснение към актьора, а не като нещо, което би го направило за посмешище. Освен това се смята, че възнаграждението му ще го върне към цифрите от най-силните му времена.", "date": "2019.11.17", "title": "Никълъс Кейдж играе себе си за завръщане в холивудския елит"}
{"url": "https://www.monitor.bg:443/bg/a/view/rygbist-smenja-grisho-v-legloto-na-nikol-shercinger-181020", "text": "Доскорошната приятелка на Григор Димитров - Никол Шерцингер, вече има нов любовник. Това е един от секссимволите на спорта Том Евънс. 34-годишният ръгбист е участник в шоуто Х-Factor, роден е в Зимбабве, но се е състезавал за националния отбор по ръгби на Шотландия. Източници на \"Сън\" споделят, че двамата се срещат от известно време тайно и са влюбени лудо един в друг. \"Том фанатизираше Никол още преди да я срещне в шоуто. Винаги е казвал, че е една от най-красивите жени на света. Тя също го хареса изключително много, но дълго време двамата не се престрашиха на среща, а само си хвърляха погледи и шеги\", разказват пред изданието. \"След седмици на кратки съобщения в социалните мрежи Том най-накрая се престраши и я покани на вечеря. Видяха се, забавляваха се и не прибързваха. Двамата чакат да свърши шоуто, за да видят какво може да излезе от отношенията помежду им\", допълват познати на двамата. Том Еванс участва в шоуто с още двама мъже и показва певчески умения. Още при появата им на сцената Шерцингер подхвърли: \"Тези момчета са горещи, а аз съм свободна жена\".", "date": "2019.11.17", "title": "Ръгбист сменя Гришо в леглото на Никол Шерцингер"}
{"url": "https://www.monitor.bg:443/bg/a/view/potresavashta-zloupotreba-kriminalno-projaven-sybira-darenijata-za-bolnija-ot-rak-tedi-181021", "text": "За потресаващи злоупотреби сигнализира семейството на 14-годишния футболист, болен от рак – Теодор Велинов. През последния месец криминално проявен мъж е събирал от различни учреждения и магазини средствата от касите за дарения, предназначени за момчето. Заради коварната болест Теди вече загуби едното си краче, но битката с рака продължава, а за това са необходими средства. „Знаем кой е този човек, той има богато криминално минало, като отделно от това се е представял за бащата на Теодор. Снощи уведомих моя адвокат и още днес е пусната жалба, защото не може някой да се гаври със състоянието на детенцето ни“, обясни майката на момчето – Светлана Велинова. По нейни думи единствено бабата на 14-годишния кюстендилец има пълномощно и само тя може да събира средствата от касите за дарения. „Масово парите за детенцето ни се крадяха по този начин от знайни и незнайни хора. Със сигурност сумата е голяма и е в хиляди левове. Потресена съм от това, което се случва. От месец юни аз и съпругът ми сме в Германия и лекуваме детето си. Повярвайте, че борбата за живота на Теди не е никак лесна“, обясни през сълзи на очи Светлана. Към момента Теди е приключил четвъртия курс от провежданите химиотерапии в Германия. „Поради ниските кръвни показатели му преливаха тромбоцитна маса и водно-солеви разтвори. Утре отново сме на контролни изследвания и когато покачи показателите ще продължим с химиотерапиите. На фона на всичко това, което преживяване, сега и кражбата на пари ни съсипва“, обясни още майката на момчето Тази година Теодор Велинов трябваше да е ученик в 7-и клас в Основно училище „Даскал Димитрий“ в Кюстендил. Мечтаеше да продължи образованието си и да стане известен футболист, тъй като от малък е на футболното игрище. Сега единствената му надежда е да пребори рака и да събере достатъчно средства за поставянето на протеза, с която да може да се придвижва и да води нормален начин на живот. Семейството на Теди няма представа точно колко пари ще бъдат необходими за лечението му, но те със сигурност не са малко. Всеки ден Теди е изправен пред ново изпитание, но надеждата му е да успее да се излекува и да се върне към нормалния си начин на живот. Ето как можете да помогнете на Теди БАНКА ДСК  BG 47 ST SA 93 0000 2075 7923 PAYPAL: me/teodorvelinov", "date": "2019.11.17", "title": "Потресаваща злоупотреба! Криминално проявен събира даренията за болния от рак Теди"}
{"url": "https://www.monitor.bg:443/bg/a/view/mahnaha-tumor-ot-glavata-na-muzikant-dokato-sviri-na-piano-181024", "text": "Неврохирурзи от специализираната болница „Буфалини“ в град Чезена извадиха тумор от главата на джаз-музикант, докато той свири на пиано. Лекарите са използвали практикуваната все по-често напоследък техника “Aware Surgery” или иначе казано интервенция в будно състояние. Интересното е, че операцията е продължила цели пет часа, през които пациентът бил изпълнил пиеси поне за два концерта. Сега той се чувства добре, според докторите възстановяването му върви нормално и скоро ще бъде изписан. Както уточни пред репортери ръководителят на екипа неврохирурзи проф. Луиджино Тозато, сама по себе си операцията не е уникална, защото тя има прецеденти и в света, и в Италия. За пръв път на планетата обаче при джаз-изпълнителя са били „локализирани“ контролиращите и отговарящи за музикалните способности на човека мозъчни зони. Именно тяхното разкриване и уточняване ще бъде използвано за изготвянето на „карта“ на въпросните сектори на главния мозък и това според проф. Тозато прави интервенцията уникална. Най-малкото защото ще хвърли нова светлина върху сложността, многообразието и взаимозависимостта на мозъчните процеси и ще допринесе както за ефикасното отстраняване на ракови образования в човешката глава, така и за запазването на доброто качество на живот след интервенцията. Очаква се специализирани статии за операцията да бъдат публикувани в най-престижните медицински издания на планетата, които са отправили към неврохирурзите от Чезена искане за тях.", "date": "2019.11.17", "title": "Махнаха тумор от главата на музикант, докато свири на пиано"}
{"url": "https://www.monitor.bg:443/bg/a/view/za-pyrvi-pyt-kustendilci-izhvyrljat-staro-el-oborudvane-181025", "text": "За първи пък жителите на община Кюстендил имаха възможността да изхвърлят старо ел. оборудване след стартирала акция в областния град. В рамките на два дни продължи инициативата за безвъзмездно предаване на излязло от употреба електрическо и електронно оборудване – хладилници, телевизори, печки, перални и други. „Само за ден бяха предадени 27 телевизори, 4 пералните, 11 компютри, 13 монитори, 9 прахосмукачки, бойлери и др. „Нашенецът е свикнал да се зарива с боклуци, прибира всичко в мазета, тавани, гаражи и се надява някога да използва старите уреди. Тук по нашите села около Кюстендил ще уведомим кметовете и ако евентуално хората се съгласят да дават, ще обикаляме по селата. Кампанията определено се радва на успех“, казаха инициаторите на инициативата. Не са малко и мургавите събирачи на техника, които обикалят с каруците си за стари телевизори и печки. Вадят от тях метали, които в последствие пък предават в пунктовете за вторични суровини.", "date": "2019.11.17", "title": "За първи път кюстендилци изхвърлят старо ел. оборудване"}
{"url": "https://www.monitor.bg:443/bg/a/view/koi-sa-naj-myrzelivite-zodii-181019", "text": "Телецът е на върха в списъка, не защото ги мързи да работят (всъщност те са известни с тяхната отдаденост). Причината да са на това място е, защото тяхната привързаност към комфорта е пословична и често се бърка с ленност. Материалният успех и сигурността ръководят Телеца. Щом представителите на този знак постигнат тези цели, те не се чувстват нужда да се стремят към повече. Вместо това, те с радост се отдават на момента да се отпуснат, да се насладят на живота откъм приятната му и не толкова натоварена страна. За рака, мързелът е следствие от склонността му да се тревожи. Няма нищо по-малко продуктивно, от това просто да седим и с детективска прецизност да следим за  потенциални опасности и вероятните резултати от тях. Това е обичайна игра за някои раци. В края на краищата, цялото това безделие става невъзможно. Следователно, Раците са склонни към заболявания, свързани с преяждане, да се излежават или да губят времето си за безсмислени неща, само и само, за да се разсеят от страховете си.   Разбира се, много от Лъвовете работят усилено, но също така няма друг знак, който да се пристрастява към игри толкова силно, колкото тях. Независимо дали става въпрос за високи резултати за Candy Crush или за прекъсвания за обяд, този знак е изключително талантлив в намирането на забавления – често за сметка на производителността. Освен това, ако Лъвът чувства, че вече е обожаван в работата или вкъщи, може да не се чувства никаква мотивация да положи повече усилия. Скорпионът много прилича на Телеца. В крайна сметка, знаците на противоположните краища на зодиака често споделят близки характеристики. Подобно на Телците, Скорпионите са отдадени на любов към по-фините неща в живота. Доколкото Скорпионите се ръководят в действията си от жажда за власт, те често са обхванати от черни мисли и преследване на виновните за тях. Мързелът им често се дължи на прекомерната злоупотреба със забранени удоволствия. Рибите, вероятно са най-неразбраният знак на зодиака. Лесно човек може да им залепи етикет на лентяй и мечтатели. Но има още нещо. Те са толкова уязвими, че изискват много място и време, за да се възстановят от емоционалните рани. Ако се подадат на този модел на поведение, им става много трудно да се справят с положението и да се надигнат от дивана.", "date": "2019.11.17", "title": "Кои са най-мързеливите зодии?"}
{"url": "https://www.monitor.bg:443/bg/a/view/osnovatel-na-kukersko-sdrujenie-zagina-kraj-selo-aleksandrovo-181027", "text": "Иван Загоров, основателят на уникалното по своя характер сдружение на кукерите от района на община Павел баня загина място при тежка катастрофа с минивана си , теглещ ремарке натоварено с дърва. Инцидентът е станал около 22,30 часа в събота малко преди крайните къщи на родното му село Александрово. При огледа на място пътните полицаи установили, че автомобилът „Фолксваген Туран“ е излетял при десен завой и се е преобърнал по таван на около десетина метра встрани от асфалта, при което 60-годишният водач е издъхнал за броени секунди. По първоначални данни Загоров  или е задрямал или нещо е отклонило вниманието му, не било изключено причината да е в евентуално скъсан теглич на ремаркето.Възможно било внезапно на пътя да е изскочило и оставено безпризорно животно.Няма данни за злоупотреба с алкохол. По тъжна ирония на съдбата Иван Загоров е загинал броени минути преди началото на Световният ден в памет на жертвите от пътнотранспортни произшествия, който тази година преминава под мотото „Животът не е резервна част“. Световният ден за възпоминание на жертвите от пътнотранспортни произшествия се отбелязва всяка трета неделя от месец ноември с решение на Генералната асамблея на ООН от 26 октомври 2005 г. В православните храмове у нас се отслужват заупокойни молитви за успокоение на душите на загиналите при пътни инциденти. Стотици влюбени във фолклора отдадоха последна почит към живота и делото на Иван Загоров в социалните мрежи.  ", "date": "2019.11.17", "title": "Основател на кукерско сдружение загина край село Александрово"}
{"url": "https://www.monitor.bg:443/bg/a/view/venecija-pod-voda-galeri-ja-181043", "text": "Италианската столица на любовта - Венеция преживя едно от най-тежките бедствия в последния век. Огромни вълни буквално заляха най-красивата част на града, превръщайки известните му канали в море.  В галерията сме събрали най-показателните за бедствието снимки от социалните мрежи.", "date": "2019.11.17", "title": "Венеция под вода (ГАЛЕРИЯ)"}
{"url": "https://www.monitor.bg:443/bg/a/view/zavyrshvat-gazoprovoda-turski-potok-do-kraja-na-tazi-godina-181030", "text": "Турция ще завърши строителството на газопровода \"Турски поток\" до края на тази година, заяви турският министър на енергетиката и природните ресурси Фатих Дьонмез. Министърът бе на инспекция в района на град Виза, окръг Къркларели, където се извършва строителството на газопровода. По газопровода \"Турски поток\" ще се транспортира руски газ през Турция за Европа. По думите на турския министър вече са получени всички необходими разрешителни съгласно изискванията в законодателството за околната среда и горите. \"Ако не се случи нещо извънредно и непредвидено, строителството на газопровода \"Турски поток\" ще завърши до края на тази година. Той се състои от две тръби. Едната тръба е предназначена за Турция и ще бъде свързана към националната газопреносна мрежа. Втората тръба на \"Турски поток\" ще минава през България, Сърбия и ще стига до Европа\", допълни турският министър.", "date": "2019.11.17", "title": "Завършват газопровода \"Турски поток\" до края на тази година"}
{"url": "https://www.monitor.bg:443/bg/a/view/piroman-se-sporazumja-otlaga-prestoja-zad-reshetkite-181028", "text": "Обвиняем за палеж на лек автомобил успя да се споразумение с наблюдаващия досъдебното производство прокурор на Казанлъшкия районен съд и постигна условна присъда. 31-годишният жител на Казанлък Мариян Юлиянов застана пред Темида за палежа на лек автомобил „Мицубиши Шогун“, чиито собственик е 19-годишен младеж от село Горно Черковище. Между Мариян и Георги Н. имало неуредени отношения за стотина лева, които младежът отказвал да върне. През нощта на 27 май казанлъчанинът, който има в биографията си няколко криминални деяния, но не е осъждан залял с бензин паркираното пред дома на Георги на улица „Драва“ №2 возилото и драснал клечка кибрит. При пожара автомобилът е изгорял. Огънят е унищожил намиращи се в купето лични вещи, резервни гуми и документи, като щетата е на стойност общо 4 610 лв. Одобреното от състав на казанлъшкия районен съд споразумение осигурява на пиромана 12 месеца престой  зад решетките, но при 3- годишен отлагателен срок. Собственикът на унищожената кола може да предяви претенции в рамките на гражданско дело.", "date": "2019.11.17", "title": "Пироман се споразумя, отлага престоя зад решетките"}
{"url": "https://www.monitor.bg:443/bg/a/view/martin-skorseze-za-rabotata-mu-s-de-niro-naj-vajno-e-doverieto-181023", "text": "„Най-важно е доверието. Разбира се, един актьор трябва да е и талантлив.“ С тези думи популярният режисьор Мартин Скорсезе обясни пред фенове дългогодишното си сътрудничество с холивудския ас Робърт де Ниро. Двамата имат вече общо десет колаборации зад гърба си, като първата такава се случва още през 1973 г. с „Жестоки улици“. Тази година Скорсезе и Де Ниро отново ще бележат киносалоните по света, този път с „Ирландецът“. Режисьорът довери пред киномани, събрали се в салон в Холивуд да изгледат заглавието, че първоначално книгата от която е вдъхновено то и е дело на Чарлз Бранд, е попаднала именно на Де Ниро. Актьорът е чел тома, за да се подготви за друга роля. Самият Скорсезе пък не искал да прави друг филм с екранния Джейк Ламота от „Разяреният бик“, освен ако двамата не задълбочат историите, които вече са разказали на голям екран. Междувременно стана ясно, че именно Де Ниро е настоявал към актьорския състав на „Ирландецът“ да се присъедини и Ал Пачино. Самият Скорсезе не бил сигурен, че това е правилно решение, защото се бил срещал със знаменития актьор през 1970 г. и му се сторил „недостъпен“. коментира в крайна сметка 77-годишният кинодеец.", "date": "2019.11.17", "title": "Мартин Скорсезе за работата му с Де Ниро: Най-важно е доверието"}
{"url": "https://www.monitor.bg:443/bg/a/view/jyltite-jiletki-stanaha-na-godina-181029", "text": "Навърши се една година от първата протестна акция на движението на \"жълтите жилетки\". На 17 ноември миналата година демонстранти излязоха в Париж и във други населени места на Франция, за да протестират срещу планирано покачване на цените на горивата. Впоследствие то бе отменено, но демонстрациите продължиха всяка събота, припомня АФП. Исканията на демонстрантите се разшириха и дори придобиха политическо измерение, а президентът Еманюел Макрон организира голям обществен дебат в опит да намали напрежението и да се вслуша в гласа на народа, посочва френски издания. В събота в Париж и други градове се проведе 53-ата протестна акция на движението. Във френската столица тя се изроди в сблъсъци, палежи и вандалски прояви на няколко места - площад Италия, площада на Бастилията и зоната на Халите. Полицията използва сълзотворен газ. Френският вътрешен министър Кристоф Кастанер каза, че при съботните протести на \"жълтите жилетки\", прераснали в сблъсъци и насилие, са били арестувани 264 души в цяла Франция, предаде Ройтерс. От тях 173 са били задържани в Париж. Министърът заяви пред радио Юроп 1, че зад насилието в събота в Париж стоят \"хулигани\", \"вандали\" и \"слабоумни\". Той допълни, че на протестите е имало малко демонстранти с легитимни искания. По време на демонстрациите в Париж бяха подпалени коли, а полицаи бяха замеряни с камъни и бутилки. Полицията трябваше да използва водно оръдие и сълзотворен газ. Протестите в цяла Франция в събота изкараха на улицата 28 000 души, като в Париж те бяха 4700. Сред исканията на движението на \"жълтите жилетки\" продължават да бъдат тези намаляване на данъците върху продуктите от първа необходимост, връщане на данъка върху богатството и референдум за гражданска инициатива.", "date": "2019.11.17", "title": "\"Жълтите жилетки\" станаха на година"}
{"url": "https://www.monitor.bg:443/bg/a/view/532-specialisti-zavyrshiha-fakulteta-po-obshtestveno-zdraveopazvane-vyv-varna-181016", "text": "332 здравни професионалисти от Факултета по обществено здравеопазване и 200 от Медицинския колеж във Варна се дипломираха на тържествена церемония в Двореца на културата и спорта.  Официалното събитие се състоя в препълнената зала с близките и приятелите на абсолвентите. 86 са отличниците от двете звена на университета, чиито дипломи връчи лично ректорът на университета, проф. д-р Красимир Иванов. 3 от дипломантите в специалност „Медицинска сестра“ получиха парични награди от изпълнителния директор на УМБАЛ „Света Марина“, проф. д-р Валентин Игнатов.  Към медицинското съсловие се присъединиха още дипломанти от специалностите „Акушерка“, „Здравен мениджмънт“, „Управление на здравните грижи“, „Фармацевтичен мениджмънт“, „Рехабилитация, морелечение, уелнес и СПА“, „Опазване и контрол на общественото здраве“, „Оптометрист“ и  „Инспектор обществено здраве“, „Медицински козметик“, „Медицински оптик“, „Зъботехник“, „Помощник-фармацевт“, „Рехабилитатор“, „Медицински лаборант“ и „Рентгенов лаборант“. Красимира Димитрова и Виктория Живкова от специалност „Здравен мениджмънт“ , Цветелина Михова - „Оптометрист“, Десислава Йовчева -„Рентгенов лаборант“ и Яница Ташева - „Рехабилитатор“ получиха плакети „Отличник на Випуск 2019“. Парични награди от кмета на Варна бяха предоставени на четирима от отличниците, а изпълнителният директор на УМБАЛ „Св. Марина“ проф. д-р Валентин Игнатов награди 3 медицински сестри с парични награди. Университетска болница „Св. Марина\" – Варна, Специализираната акушеро-гинекологична болница  „Проф. д-р  Димитър Стаматов“, Очна болница- Варна, Майчин дом- Варна и клиника „Дентапрайм“ осигуриха работни места за голяма част от завършващите абсолвенти.", "date": "2019.11.17", "title": "532 специалисти завършиха Факултета по обществено здравеопазване във Варна"}
{"url": "https://www.monitor.bg:443/bg/a/view/oblastnijat-upravitel-na-plovdiv-s-idei-sreshtu-katastrofite-po-pytishtata-181017", "text": "Областният управител на Пловдив Дани Каназирева ще инициира  среща с участието на Областна дирекция „Полиция“,  за да обсъдят подробно проблемите в Пловдив и областта и да набележат мерки за намаляване на  пътнотранспортни произшествия. Това стана ясно след неделната възпоменателна панихида, която бе отслужена от митрополит Николай по повод световния ден за възпоменание на жертвите на катастрофи. По думите на Каназирева засиленият контрол и по-добрата координация между институциите са от първостепенно значение  за по-голяма безопасност на пътищата на територията на Пловдив и областта. „Изключително важно е на основните пътни артерии в Пловдив да бъдат монтирани видеокамери, свързани с Центъра за видеонаблюдение с цел за незабавна реакция, както и монтиране на камери за контрол на скоростта на МПС. Поддържане на мобилни екипи, базирани на ключови места, които да реагират незабавно при нарушение на обществения ред“, счита тя. Сред мерките за повишаване на безопасността на движението областният управител посочи  по-добро осветление и изграждане на повдигнати пешеходни пътеки на всички рискови места. „Всяка година у нас загиват хиляди души, опитвайки се да пресекат неосветени кръстовища и пешеходни пътеки. Причината за тези трагедии е, че на подобни места маркировката липсва или пък е в много лошо състояние. Това ни прави първенци в най-мрачната статистика – България е на първо място в Европа по брой загинали именно на пешеходни пътеки. Проблем са и нерегламентираните гонки по широките булеварди, който от години тормози гражданите, а решение все още няма“, каза още областният управител. След приключване на ритуала, на пешеходната пътека до сградата на Областна администрация, областният управител Дани Каназирева, представители на Областната администрация и служители на ОДМВР – Пловдив, връчиха на участници в движението листовки и брошури, свързани с пътната безопасност. От началото на годината на територията на пловдивска област са регистрирани 734 пътни произшествия с 52 загинали и 952 ранени. В сравнение с миналата година катастрофите с травматизъм са с 92 по-малко. Намаление има и при жертвите – с 16, както и на ранените – с 109. Сред основните причини за възникване на транспортни злополуки от сектор „Пътна полиция“ се отчитат движение с несъобразена скорост, отнемане на предимство, навлизане в насрещно движение, излизане извън пътното платно.", "date": "2019.11.17", "title": "Областният управител на Пловдив с идеи срещу катастрофите по пътищата"}
{"url": "https://www.monitor.bg:443/bg/a/view/krasimir-vylchev-za-pyrvi-pyt-v-uchilishtata-ima-poveche-deca-ot-semejstva-s-nisko-obrazovanie-181018", "text": "От всички бюджетни програми с най-висока обществена възвращаемост е тази за предучилищното образование. Въвеждането на задължителна подготовка на 4 години няма да струва много. Финансираме голяма част от това обучение – 14 млн. лева, но увеличеният обхват от 78% деца до над 90% деца ще струва около 25-30 млн. лева на годишна база“. Това каза министърът на образованието и науката Красимир Вълчев, съобщи БНР. По повод освобождаването от таксите за предучилищна възраст той подчерта, че всяка една система има солидарност. \"Все още нямаме решение колко точно ще бъдат средствата, но те ще се допълнят с пари от държавния бюджет и европейския социален фонд“, обясни Вълчев. Той изтъкна, че в рамките на програмата за интеграция на ромските деца през последните три години са записани близо 40 000 деца, голяма част от тях в системата на предучилищното образование. „Основният проблем е културен – отношението към образованието. Трябва да продължим с активността по механизма и е по-важно да ги накараме да ходят ежедневно, защото самото записване е еднократният и по-лесният акт. Имаме и проблем с мотивацията за учене, но това е при всички деца“, каза още той. Соред Вълчев обаче за първи път в системата на образованието има повече деца от семейства с по-ниско образование на родителите. „Това се дължи на демографското възпроизводство. Трябва с повече усилия на всеки един учител да приобщим децата“, добави образователният министър. Той уточни, че склонността за включване в педагогическата професия се увеличава. „Имаме тройно-четворно предизвикателство за следващите 10 години. Една страна трябва да има достатъчно учители. При нормална възрастова структура трябва да се пенсионират 25%, а при нас – 45%. Трябва да обезпечим системата с добри учители. Догодина предвиждаме трети стипендии за ученици с най-добри резултати, които се включат в педагогическо образование. Ранният достъп до образование е функция на равния достъп до добър учител... Имаме недостиг по определени дисциплини – предишните години беше по информационни технологии и по английски език, а през следващите години ще бъде по математика, по физика, по химия“, коментира Вълчев. той обясни, че дисбалансът при заплащането в сферата на училищното образование и в тази на висшето Красимир Вълчев се дължи на модела на регулиране на двете системи и в нивото на отговорност. „В системата на училищното образование до голяма степен са централно регулирани възнагражденията, докато висшето образование е напълно автономно. Средните заплати във висшите училища са над 1900 лева, но разликата между най-ниските и най-високите е средно 150%, докато в сферата на училищното образование разликата е 40%“, заяви образователният министър.", "date": "2019.11.17", "title": "Красимир Вълчев: За първи път в училищата има повече деца от семейства с ниско образование"}
{"url": "https://www.monitor.bg:443/bg/a/view/sonja-joncheva-razdava-2-chasa-avtografi-v-zala-bylgarija-181013", "text": "Два часа раздаване на автографи и позиране за селфита – това очакваше световноизвестното ни сопрано Соня Йончева в края на грандиозния й концерт в зала „България“. Певицата, която ни прочу и на сцената на Метрополитън опера, изнесе шоу с арии на легендарния Джакомо Пучини, като София бе третата спирка от своеобразното й турне с програмата. Преди да стъпи на родна земя, тя вече изнесе концерти в Хамбург и Москва. В зала „България“ гърба й на сцената пазеха музикантите от Софийската филхармония с диригент Найден Тодоров и младият тенор Михаил Михайлов. Бурни аплодисменти от страна на почитателите й пък върнаха оперната певица на сцената за общо три биса. Софийският концерт на Соня Йончева в петък вечерта се случи броени седмици, след като тя даде живот на второто си дете. Звездата роди малката София се появи на бял свят в началото на месец октомври. Баща на бебето е диригентът Доминго Хиндоян, с когото Йончева отглежда и петгодишен син Матео.", "date": "2019.11.17", "title": "Соня Йончева раздава 2 часа автографи в зала „България“"}
{"url": "https://www.monitor.bg:443/bg/a/view/shefyt-na-mvr-netolerantnostta-na-pytja-prodyljava-181011", "text": "Не можем да се похвалим с намаляване на жертвите на пътя през тази година, заяви министърът на вътрешните работи Младен Маринов след панахидата по повод Световния ден на загиналите при катастрофи. Тя бе отслужена в храм-паметника „Св. Александър Невски“, а паметта на загубилите живота си при пътнотранспортни произшествия почетеха Младен Маринов, служители на Пътна полиция от ГДНП и СДВР, доброволци от БЧК, председателят и зам.-председателят на Държавната агенция „Безопасност на движението по пътищата“ Малина Крумова и Анжелина Тотева. Пред журналисти министърът заяви, че въпреки усилията, които МВР полага съвместно с новата Агенция за пътна безопасност и Министерството на регионалното развитие, броят на жертвите на пътя не отчита намаление. Спад се наблюдава обаче в статистиката за леки и тежки пътнотранспортни произшествия, както и на ранените, макар че изминалият месец октомври бе много тежък по отношение на пътната безопасност, сподели Маринов. Като основна грешка за катастрофите той посочи поведението на шофьорите. Министърът допълни, че мерките, взети от МВР, дават резултат в генерирането на глоби, но е важно всеки един водач да прояви предпазливост на пътя. „Общият извод е, че продължаваме да бъдем нетолерантни на пътя и да не мислим за себе си и за семействата си и да не съобразяваме скоростта с пътните условия.“, обясни МВР-шефът. Младен Маринов призова гражданите да шофират внимателно и допълни, че 5-10 мин. По-ранно пристигане могат да костват човешки живот.", "date": "2019.11.17", "title": "Шефът на МВР: Нетолерантността на пътя продължава"}
{"url": "https://www.monitor.bg:443/bg/a/view/jokera-mina-letvata-ot-1-mlrd-ot-svetovnija-boksofis-181015", "text": "Хоакин Финикс и неговото превъплъщение в „Жокера“ официално преминаха летвата от 1 милиарда долара спечелени от продажбата на билети за прожекциите на филма по света. Така, режисираното от Тод Филипс заглавие се разписва като първата продукция с препоръчителен контрол за лица под 17 години, която е прекрачила тази граница. Досегашният рекорд от филми в тази графа се държеше от „Дедпул“, който обаче има печалби в размер на 783 милиона долара от международния боксофис. Това не е първият рекорд за \"Жокера\". През дебютния си уикенд продукцията реализира 93,5 милиона долара, отбелязвайки рекорд за филм, излязъл на екран през октомври. Само преди дни стана ясно и че това е  . \"Жокера\", който спечели \"Златния лъв\" във Венеция тази година, беше аплодиран и на Международния филмов фестивал в Торонто. Въпреки всичко, филмът предизвика опасения относно показаното насилие в него.", "date": "2019.11.17", "title": "„Жокера“ мина летвата от $1 млрд. от световния боксофис"}
{"url": "https://www.monitor.bg:443/bg/a/view/otkriha-zybi-ot-gigantski-majmuni-s-ryst-nad-3-metra-181022", "text": "Фосилизирани зъби от гигантска маймуна, чийто ръст е бил 2 пъти по-висок от този на възрастен човек, са открити в южната част на Чили, пише в. \"Мирър\". Изчезналият вид маймуни, кръстен Gigantopithecus blacki, се е срещал преди около 2 милиона години. Смята се, че е бил близък до днешните орангутани. Специалистите съобщават, че извлеченият от кътник генетичен материал представлява най-древните известни на науката скелетни протеини, които са били секвенирани досега. Те разкриват възможността да се разшири еволюционната връзка между съвременните хора и изчезнали преди най-малко 2 милиона години видове. Най-древните човешки фосили със съхранена ДНК датират отпреди 400 000 години, а това оставя празнина в историята на еволюцията. \"Погледнато от еволюционна гледна точка, различните от човека примати са относително близки до нас - заяви ръководителят на изследването Фридо Велкер от университета в Копенхаген. - Това означава, че е възможно да получим информация за еволюционната линия, довела до появата на човека.\" Фосили от G. blacki, включващи долни челюсти и зъби, първо са били открити през 1935 г. в пещера в Южен Китай, но поради липса на черепни кости учените не са успели да направят възстановка на физическите характеристики на древното животно. Сега секвенирането на протеини е дало възможност на специалистите да си създадат представа за външния вид на представителите на вида G. blacki, който е изчезнал от лицето на планетата преди около 300 000 години. Смята се, че гигантският примат е достигал височина около 3 метра и е тежал около 600 кг.", "date": "2019.11.17", "title": "Откриха зъби от гигантски маймуни с ръст над 3 метра"}
{"url": "https://www.monitor.bg:443/bg/a/view/motorist-germanec-zagina-udaren-ot-neregistirano-remarke-181014", "text": "Немски гражданин с мотоциклет загина при пътно-транспортно произшествие на пътя между селата Лозен и Малко градище в община Любимец, съобщиха от КАТ - Хасково. Инцидентът със 74-годишния моторист е станал в 17,30 часа вчера.   Товарен бус е застигнал по пътя движещия се по посока село Малко градище мотоциклет. Към него е имало прикачено нерегистрирано ремарке. Последвал е удар отзад, при което водачът на мотора е починал на място. Шофьорът на буса на възраст 56-години е дал отрицателна проба за алкохол. Образувано е досъдебно производство.", "date": "2019.11.17", "title": "Моторист германец загина ударен от нерегистирано ремарке"}
{"url": "https://www.monitor.bg:443/bg/a/view/novobranci-shte-producirat-ceremonijata-na-nagradite-oskar-181010", "text": "Линет Хауъл Тейлър и Стефани Алейн ще се заемат с продуцирането на 92-ото издание на церемонията на наградите „Оскар“. Гранде събитието на Холивуд ще се проведе по-рано от обичайното – на 9 февруари. Въпреки че двете дами досега нямат опит в дирижирането на шоу от ранга на оскарите, президентът на Американската филмова академия Дейвид Рубин е категоричен, че те ще допринесат с много динамика и вълнение за церемонията. И Хауъл Тейлър, и Алейн имат обаче опит в продуцентството в заглавия като последния „Роди се звезда“ и „Зад кулисите“ съответно. Междувременно остава неясен въпросът дали следващото раздаване на отличията ще се проведе в присъствието на водещ. Още в края на месец март обаче шефката на ABC (телевизията, която излъчва събитието – б.а.) даде заявка, че вероятността е голяма с Академията да повторят „успешната формула“ от последното събитие. Иначе казано, церемонията да се проведе без водещ.", "date": "2019.11.17", "title": "Новобранци ще продуцират церемонията на наградите „Оскар“"}
{"url": "https://www.monitor.bg:443/bg/a/view/nu-jork-si-otglejda-salatata-na-pokriva-180560", "text": "Невероятни ферми на покрива в Ню Йорк превръщат дъждовната вода в зеленчуци, става ясно от видео на Световния икономически форум. Кадрите показват как на покривите на сгради в мегаполиса се отглежда храна, която задоволява нуждите на част от населението му. Фермерите събират милиони литри дъждовна вода всяка година. Използват я, за да произвеждат 36 тона продукция. Зеленчуците се отглеждат в почва, която е с дълбочина от едва 25 сантиметра. Фермерите използват за торове компост от битовите отпадъци.  Зелените покриви на Ню Йорк също така намаляват топлината в града. Те освен това намаляват необходимата енергия за охлаждане на сградите. Зелените покриви са дом и на 40 кошери.  Половината от фермерската продукция се продава на ресторанти. Другата част – на членовете на програма за подпомагане на местната общност. Увеличаването на човешката популация означава, че ние трябва да намерим нови начини за производство на храна. Все повече хора живеят в градовете. Фермите на покривите са един начин да се използва пространството добре. Освен това се намалява необходимостта от транспортирането на храна на далечни разстояния. Намаляват се въглеродните емисии, посочват авторите на клипа.", "date": "2019.11.17", "title": "Ню Йорк си отглежда  салатата на покрива"}
{"url": "https://www.monitor.bg:443/bg/a/view/novo-pokachvane-na-vodata-v-navodnenata-venecija-181012", "text": "Наводнената Венеция се готви за ново покачване на водите днес, предаде АНСА. Според венецианския Център за прогнози и данни за приливите и отливите към 13 ч. местно време водното равнище се очаква да се покачи максимално до 160 сантиметра, след което водата ще се оттегли до прогнозирано минимално ниво 30 сантиметра в 21,20 ч., последвано от прогнозирано максимално ниво от 100 сантиметра в 3,15 ч. на 18 ноември. За утре по обед се прогнозират максимални 100 сантиметра покачване, последвани от спад и ново покачване до 110 сантиметра през нощта, а за вторник по обед се прогнозират максимални 90 сантиметра. Вчера италианският национален футболен отбор посети града, за да изрази солидарност с жителите му. Венеция има 50 000 жители и годишно е посещавана от 36 милиона туристи, от които 90 процента са чужденци. Градът е построен върху 118 острова, повечето от които изкуствени, и върху пилони и е застрашен от потъване. Венеция е потъвала с 30 сантиметра за един век. Според министъра на околната среда Серджо Коста уязвимостта на града се е засилила от така наречената \"тропикализацията\" на климата, водеща до интензивни дъждове и силни ветрове и свързвана с глобалното затопляне. Еколози обаче упрекват и разширяването на голямото промишлено пристанище в Маргера, разположено срещу Венеция, и непрестанно преминаващите в района големи круизни кораби.", "date": "2019.11.17", "title": "Ново покачване на водата в наводнената Венеция"}
{"url": "https://www.monitor.bg:443/bg/a/view/trymp-otide-na-lekar-181004", "text": "Вчера следобед 73-годишният американски президент Доналд Тръмп посети военна болница \"Уолтър Рийд\" близо до Вашингтон за годишния си медицински преглед, предаде АФП. Предишното му явяване на преглед беше през февруари тази година, но според Белия дом този път той е решил да избърза заради ангажиментите си в предизборната кампания. Предвиждайки следващата година да е много натоварена, президентът използва този малко по-спокоен уикенд във Вашингтон, за да се подложи на годишния си медицински преглед и изследвания в болница \"Уолтър Рийд\", каза говорителката на Белия дом Стефани Гришам. Малко след това обаче Тръмп уточни в акаунта си в Туитър, че това е само първата част на ежегодния му медицински преглед и че всички етапи на този преглед ще приключат идната година. Тръмп отбеляза, че засега всичко е отлично.", "date": "2019.11.17", "title": "Тръмп отиде на лекар"}
{"url": "https://www.monitor.bg:443/bg/a/view/urolozi-otstraniha-5-kilogramov-tumoropodoben-bybrek-na-pacient-181007", "text": "Уролози от частната болница“ Хигия“ в Пазарджик са отстранили около 5-килограмов тумороподобен бъбрек от 60-годишен мъж. Това съобщиха от здравното заведение. Образуванието достигало до таза на пациента, който имал и злокачествена уролитиаза, довела до пълна загуба на функцията на бъбрека. „ Операцията продължи около час“, съобщи началникът на Урологично отделение д-р Георги Пейчинов. Той допълни, че пациентът е изписан в добро общо състояние, а следоперативният период протича гладко. Според д-р Пейчинов подобни случаи в практиката им са все по-редки благодарение на развитието на ендоурологията и навлизането на лазерните техники. МБАЛ “Хигия“ е единствената болница в област Пазарджик с лазер за разбиване на камъни в бъбреците и лекарите-специалисти работят с много натоварен график всеки ден. Нефролитиазата, позната още като бъбречнокаменна болест, е едно от най-честите заболявания на отделителната система и е най-честата причина за болка в бъбреците.", "date": "2019.11.17", "title": "Уролози отстраниха 5-килограмов тумороподобен бъбрек на пациент"}
{"url": "https://www.monitor.bg:443/bg/a/view/bsp-obsyjda-rezultatite-ot-mestnite-izbori-181002", "text": "Националният съвет на БСП се събира на пленум, за да обсъди резултатите от местните избори и да предложи алтернативен бюджет. По-рано през седмицата група социалисти разпространиха алтернативен критичен анализ, в който ясно се заявява, че лидерът на БСП Корнелия Нинова трябва да подаде оставка, съобщава БНР. От пресцентъра на \"Позитано\" 20 уточниха, че членове на левицата са сигнализирали в централата на партията, че нито са полагали подписа си под такъв текст, нито са дали устно съгласие името им да присъства. Дори разбрали за текста и за присъствието им в списъка от имена от медиите. За оставката на лидера на БСП Корнелия Нинова, на цялото Изпълнително бюро и на Националния предизборен щаб се настоява в писмо, в което се прави алтернативен анализ на изборните резултати. Негов автор е Чавдар Георгиев - член на Националния съвет. Причината: провал на местния вот, след който БСП отсъствала от управлението на общините в половин България. Депутатът от БСП Александър Симов обаче нарече писмото \"кабинетно размишление\", което не отчита фактори като чудовищния натиск по места, намалената партийна субсидия и връщането на БСП в четири областни центъра.", "date": "2019.11.17", "title": "БСП обсъжда резултатите от местните избори"}
{"url": "https://www.monitor.bg:443/bg/a/view/strelba-s-pet-trupa-v-kalifornija-bashta-ubi-majka-trite-im-deca-i-sebe-si-181006", "text": "Петима души, между които три деца, станаха жертва на стрелба в американския град Сан Диего, щата Калифорния. Според полицията, рано сутринта в събота до спешния телефон 911 се получило обаждане, но в слушалката се чувал само разгорещен спор. Последвало второ обаждане от съседи, които съобщили за стрелба. Спешният екип, пристигнал на мястото, открил мъртви мъж и жена, както и тялото на тригодишно дете. Деца на пет и девет години по-късно са починали в болницата. Друго момче на 11 години е било оперирано, все още няма данни за състоянието му. Според „Фокс Нюз” в къщата живеела жена с четирите си деца.  По късно стана известно, че всички загинали са членове на разпадащо се семейство. Мъжът, Хосе Валдива (на 31 г.) и съпругата му Сабрина Росарио (на 29 г.) били заедно още от ученическите години, но през последните години отношенията им се влошили и се стигнало да развод, като съпругът през цялото време е преследвал бившата си любов. В петък е била издадена съдебна забрана за контакти на бащата със семейството, което най-вероятно е станало повод за разстрела, след който мистър Валдива се е самоубил.", "date": "2019.11.17", "title": "Стрелба с пет трупа в Калифорния – баща уби майка, трите им деца и себе си"}
{"url": "https://www.monitor.bg:443/bg/a/view/solomon-pasi-da-iskame-ot-trymp-sytrudnichestvo-s-nasa-181005", "text": "Засилено сътрудничество в областта на овладяването на космоса с НАСА. Това трябва да поискаме от президента на САЩ Доналд Тръмп, според бившият външен министър Соломон Паси. Визитата на премиера Бойко Борисов в Белия дом е отговор на покупката на изтребителите Ф-16, коментира Паси пред бТВ. Според него, трябва да се засили и сътрудничеството ни с Щатите във военната сфера. Според него трябва да има и стратегическо сътрудничество между България и САЩ за изграждане на 5G мрежата у нас. Може да се поиска от Тръмп да построи Trump Tower в България или пък едно голф игрище, защото той е нестандартен президент, подчерта Паси. Нестандартни са и другите предложения на Соломон Паси – да оферираме за продажбата Тръмп остров Белене или пък непостроената едноименна АЕЦ. Няма значение дали котката е бяла или черна, важното е да лови мишки. Нека видим с какви мишки ще се върне Борисов от Белия дом, подчерта бившият външен министър. Във връзка с проблемите с правителствени самолет, Паси е категоричен, че трябва да се купи нов фалкон, за да може да се върши работа.", "date": "2019.11.17", "title": "Соломон Паси: Да искаме от Тръмп сътрудничество с НАСА"}
{"url": "https://www.monitor.bg:443/bg/a/view/ima-zashto-da-byde-uspeshen-181003", "text": "През пролетта от поточната линия в завода на Volkswagen слезе 30-милионният Passat. Това го прави най-успешният модел от среден клас в света. И това никак не е случайно. Passat винаги е бил отражение на техническия прогрес на германското автомобилостроене, като в същото време се е предлагал на цена, значително по-ниска от тази на германските премиум модели. Новият Volkswagen Passat не прави изключение и техническите промени в последното поколение ще утвърдят позициите му на най-добрия автомобил за семейството и бизнеса. Новият модел е по-стилен, по-комфортен, по-дигитален и с още по-разширена интеграция към околната среда. Във външния вид на обновения Volkswagen Passat няма радикални промени, но при детайлно вглеждане се забелязват новите предни LED светлини, светодиодни дневни светлини, както и LED фарове за мъгла, които осигуряват ярко изразен свеж дизайн. Нови са предната и задната брони, както и радиаторната решетка и основното лого, а в задната част под логото на Volkswagen е добавен надпис Passat, между новите LED задни светлини. Новите интелигентни матрични предни светлини включват интерактивен светлинен контрол, правещ пътуването през нощта по-безопасно и лесно. Две прожекционни LED системи осигуряват къси и дълги светлинни снопове. LED елементите с техният обточващ се ефект са аранжирани като тесни хоризонтални ленти в рамките на светлините и в горната им част. Същите играят ролята на дневни светлини когато не е задействан мигачът. Светодиодните елементи на дневните светлини формират страничните светлини със съответното насочване. Водачът превключва автоматичните светлини с помощта на динамичният светлинен асистент, а автомобилът поема грижата за всичко останало. Активирането на късите и дългите светлини става автоматично. В интериора на обновения Volkswagen Passat могат да бъдат открити нови материали и материи, променен дизайн, нов цвят на тапицерията, нови прибори и нов волан. Вместо аналоговия часовник е поставено стилно осветено от задната си страна лого на Passat. В горната част на централната конзола има голямо място за предмети, опционално с индуктивен интерфейс за смартфони и USB-C връзка. Новият дигитален кокпит включва три различни конфигурации на 11,7-инчовия дисплей, които могат да бъдат избрани с докосване на бутон на новия мултифункционален волан. Освен това дисплеят е с още по-силен контраст. Пътниците в обновения Passat ще се наслаждават на звук от най-висока класа, благодарение на известния датски производител Dynaudio, който прецизно е адаптирал 700-ватовата аудиосистема към интериора за постигането на най-добрия звук, чут досега. Пътниците на борда на обновения Volkswagen Passat ще бъдат винаги онлайн, благодарение на интерфейсът за интегриране на приложения на смартфони, който предлага безжична интеграция на приложения за смартфони на Samsung и iPhone. В съчетание с подобрените услуги свързани с навигацията с информация в реално време, това включва нови технологии и предложения, услуги за слушане на музика, интернет радио, естествен гласов контрол, обогатен с онлайн съдържание, безпроблемно използване на онлайн услуги, осигурени от приложението Volkswagen We. Водачът и пътниците могат да се насладят на онлайн станции в допълнение към световните станции FM, AM и DAB. Пътниците могат също да свържат своите смартфони, таблети, устройства за четене на електронни книги или подобни устройства към интернет чрез Wi-Fi. Естественият гласов контрол е наличен в Passat благодарение на онлайн връзката. За да провокира изкуствения интелект на автомобила и да реагира на командите му, всичко което водачът трябва да каже е Hello Volkswagen. Всички ключови навигационни, телефонни и радио функции могат да бъдат контролирани с глас. Друга полезна функция е възможността да диктувате текстови съобщения, като мултимедийната система дори изчита на глас получените SMS-и. За новия Volkswagen Passat се предлага пълната гама от системи за асистенция. Системата за завиване при аварийна ситуация, която подобрява безопасността при опасни маневри чрез интервенция с помощта на спирачната система, също прави своя дебют в обновения Passat. Последното поколение адаптивен темпомат - ACC, е базиран на контрол на скоростта с предугаждаща функция. Докато преди ACC беше използван само за контрол на разстоянието, сега реагира на ограничения, особености на местността, кръгови движения и кръстовища, като адаптира подходящата скорост на автомобила. Ако Passat е оборудван с автоматична трансмисия, ACC се превръща и в асистент за движение в задръстване с автоматично потегляне и спиране. Новият Volkswagen Passat се предлага на европейския пазар и у нас с богата гама от двигатели. Всички бензинови двигатели са с турбокомпресор и директно впръскване на горивото, като започват от 1.5 TSI с мощност 150 к.с. и 250 Нм, който може да се комбинира само с предно задвижване. Следва 2.0 TSI в две версии - със 190 к.с. и 320 Нм, и 272 к.с. и 350 Нм. Има и широка гама с дизелови двигатели, като базовият е 1.6 TDI със 120 к.с. и 250 Нм, след това новият 2.0 TDI Evo със 150 к.с. и 340 Нм, както и 2.0 TDI в две версии – със 190 к.с. и 400 Нм, 240 к.с. и 500 Нм. Най-екологичният в гамата е презареждащият се хибрид Passat GTE, който комбинира електромотор и бензинов турбодвигател 1.4 TSI. Благодарение на новите батерии, този модел ще може измине до 55 км изцяло на електроенергия, според метода на тестване WLTP. Оптимално ефективен за нашите условия и за клиентите на новия Volkswagen Passat е 2,0-литровият 4-цилиндров бензинов турбодвигател 2.0 TSI с мощност 190 к.с., налични в интервала от 4200 до 6000 об/мин. Агрегатът се предлага и в съчетание със 7-степенна роботизирана автоматична скоростна кутия с двоен съединител DSG. Моторът работи гладко и еластично, без никакво закъснение на турбокомпресора, който осигурява висок максимум на въртящия момент от 320 Нм, налице в широкия оборотен диапазон между 1500 и 4100 об/мин. С този мотор новият Passat ще остави зад себе си на светофара много по-спортни автомобили, а ускорението продължава до много над разрешените на магистралата 140 км/ч. Автоматичната 7-степенна роботизирана трансмисия DSG с два съединителя работи бързо и точно, като качва плавно предавките нагоре, а при нужда от пъргаво ускорение сваля светкавично до четири предавки надолу – от седма до трета например за да ускорите до 140 км/ч. Седанът с мощност 190 к.с. постига максимална скорост от 238 км/ч. Впечатляващ е и ниският разход на гориво. Благодарение на ефективния двигател, средният разход на бензин е 6,3 л/100 км, така че ако шофирате равномерно и без рязко натискане на газта, с 66-литровия резервоар можете да изминете автономен пробег над 1000 км. Обновеният Volkswagen Passat е наистина универсален и удобен автомобил. На пътя той е извънредно комфортен, много динамичен, разполага с модерен външен дизайн и просторен интериор. Впечатляващи са директното управление и забележителната стабилност в завоите, които се допълват от висок комфорт на возене и превръщат Passat в перфектния автомобил за пътувания по планински пътища и магистрали. Базовото оборудване на обновения Volkswagen Passat е обозначено като Business, а високото ниво се нарича Elegance. И двете нива Business и Elegance могат да бъдат поръчани опционално с индивидуализация пакет R-Line. Автомобилът е не само много добре оборудван, но е и най-изгодният за покупка модел спрямо конкурентите си. С високо ниво на едросерийно производство, Volkswagen Passat е един от най-икономичните модели от среден клас по отношение на цялостните експлоатационни разходи. Освен това Passat е сред автомобилите, които имат най-малка загуба на стойност в класа си, което го превръща в аргументиран избор за пресметливи бизнесмени и семейства.", "date": "2019.11.17", "title": "Има защо да бъде успешен"}
{"url": "https://www.monitor.bg:443/bg/a/view/chervenite-razdeleni-predi-dramatichnija-plenum-na-pozitano-181008", "text": "Социалистите се събраха на драматичен пленум в централата на БСП, на който трябва да бистрят резултатите от местните избори. Именно това е и първа точка в дневния ред, а кворумът за заседанието бе 126 социалисти. Преди заседанието обаче червените отново се оказаха разделени. Част от вътрешната опозиция продължава да иска оставката на ръководството на БСП, начело с Корнелия Нинова. А на форума трябва да се бистрят два анализа зя резултатите от вота, подписани от 50 членове на партията. Надявам се, че анализът ще бъде трезв и разумен, а не захаросан, какъвто беше на предходните парламентарни и европейски избори, коментира лидерът на варненските социални Борислав Гуцанов. По думите му, БСП е имала огромни възможности за едно добро представяне на предстоящите парламентарни избори и поясни, че уставът бил брутално погазен. Цялостното представяне на изборите давало основание да се искат оставки.  БСП трябваше да се бори не за балотаж и второ място, а за управлението на страната, категоричен е Гуцанов. Димитър Дъбов, който също е подписал втория анализ на опозицията, смята, че реалната оценка за отминалите избори е именно тяхната, защото целта за двойно увеличение на общинарите не била постигната. На свой ред бившият лидер на БСП Сергей Станишев заяви, че партията се превърнала в лидерска, авторитарна и консервативна. По думите му важният въпрос е защо след като ГЕРБ ерозира, хората не припознавали левицата. Според него се замитали проблемите под килима, а БСП губила основни свои характеристики. БСП се самоизолира от европейското демократично семейство, недоволен е Станишев. Оставките не са най-важното, допълни още той, а трябвало да се преосмислят грешките. Не на същото мнение се оказаха обаче другата част от вътрешната опозиция, която този път бе по-умерена. Шефът на пловдивската структура Георги Гергов очаква нормален пленум. Столетницата по думите му имала 30 000 - 40 000 гласа ръст. Не смятам, че сега трябва да се занимаваме с оставки, подчерта той. Янаки Стоилов пък поиска безпристрастен анализ.  Въпросът с оставките в момента не бил реалистичен. Трябвало обаче да се проследят тенденциите в партията. Всеки има право да си каже мнението, подчерта и депутатът Георги Гьоков, според който няма необходимост от оставки. Резултатите не са толкова черни, колкото са изкарани в паралелния анализ, заяви червеният депутат. В национален мащаб левицата се е представила по-добре, отколкото на предходния местен вот. ", "date": "2019.11.17", "title": "Червените разделени преди драматичния пленум на Позитано "}
{"url": "https://www.monitor.bg:443/bg/a/view/oblachno-i-myglivo-sledobed-shte-prosvetne-180997", "text": "Днес ще преобладава облачно и мъгливо време. Подобрение на видимостта ще настъпи в следобедните часове. Над планинските райони ще е предимно слънчево с разкъсана висока облачност. Ще духа слаб източен вятър. Максималните температури ще са между 13° и 18°, по-ниски в районите с трайна мъгла, съобщават от НИМХ за „Фокус“. Над Черноморието ще преобладава облачно и мъгливо време. Временни подобрения на видимостта и разкъсване на облачността ще има в часовете около и след обяд. Ще духа слаб до умерен източен вятър. Максимални температури на въздуха между 14° и 17°. Температурата на морската вода е около 17°. Вълнението на морето ще е 2 бала, на места след обяд ще се усили до 3 бала. Над планините ще преобладава слънчево време с висока облачност. Преди обяд на места в подножията ще е мъгливо. Ще духа слаб до умерен юг-югоизточен вятър. Максимална температура на 1200 метра около 13°, на 2000 метра – около 7°.", "date": "2019.11.17", "title": "Облачно и мъгливо, следобед ще просветне"}
{"url": "https://www.monitor.bg:443/bg/a/view/sledim-kyrvavi-pari-onlajn-180949", "text": "Немският сериал „Кървави пари“ се разписа с премиера в България. Засега поредицата се върти само онлайн. Историята проследява живота на Марк Темпел и неговото семейство – съпругата му Сандра и дъщеря им Юни, които живеят в Берлин. Марк се грижи за възрастни хора, а Сандра е прикована в инвалидна количка, след като е претърпяла инцидент и затова финансовите им средства са ограничени. Изправено пред изгонване от квартирата си семейството е в безизходица. Това принуждава младия мъж да потърси помощ от старите си приятели в боксовия клуб. Скоро след това той участва в уреден боксов мач и се забърква с лица от подземния свят. Ще успее ли Марк да спаси семейството си от тежката ситуация или ще го въвлече в още по-големи неприятности, ще стане ясно в епизодите на криминалната уеб поредица „Кървави пари“ във Vbox7.", "date": "2019.11.17", "title": "Следим „Кървави пари“ онлайн"}
{"url": "https://www.monitor.bg:443/bg/a/view/toploto-esenno-vreme-se-sluchva-prez-20-godini-181009", "text": "Положителните температури през есента се случват един път на 20 години. Това каза пред БНТ климатологът проф. Георги Рачев. „Септември, октомври, ноември не само, че имаме топло време, но нямаме и отрицателни температури“, уточни той и добави: „Грипът го отложихме с един месец именно поради топлото и сухо време“. Според него на Балканите температури през ноември са от 5 до 7 градуса над нормата, което е \"много за Балканите и за Източна Европа\". В Западна Европа е по-хладно, но вървим към затопляне. Обикновено топлото време се смесва със замърсяването на въздуха, това са две големи различни теми и се използват с икономически и политически цели, подчерта проф. Рачев.", "date": "2019.11.17", "title": "Топлото есенно време се случва през 20 години"}
{"url": "https://www.monitor.bg:443/bg/a/view/vyoryjen-obir-v-gazstancija-snoshti-180999", "text": "Въоръжен обир беше извършен в газстанция в София в събота вечерта. Пострадала е 53-годишната служителка в станцията. Крадецът е избягал и все още се издирва, потвърди министърът на вътрешните работи Младен Маринов. Престъплението е извършено в обект на кръстовището на булeвардите \"Тодор Каблешков\" и \"Ген. Стефан Тошев\". Органите на реда все още работят по издирването на извършителя. Откраднати са около 1080 лева от служителката, като все още не е ясно дали те са били служебни или лични. Нахлулият в газстанцията мъж е бил въоръжен с нож след като е заплашил и порязал служителката по бедрото, той е успял да задигне парите и да избяга. На жената ѝ била оказана медицинска помощ на място, не се е налагало тя да бъде хоспитализирана. На местопроизшествието пристигнали както частната охранителна фирма на обекта, така и полицията.  Крадецът е бил сам и е успял да избяга. На газстанцията работят общо четирима души, на 12-часови смени, като всички са от Радомир.", "date": "2019.11.17", "title": "Въоръжен обир в газстанция снощи (ОБНОВЕНА)"}
{"url": "https://www.monitor.bg:443/bg/a/view/djonsyn-vsichki-konservatori-podkrepjat-sdelkata-za-brekzit-180998", "text": "Британският премиер Борис Джонсън заяви, че всички кандидати за Консервативна партия за изборите на 12 декември са обещали да подкрепят сделката му за Брекзит, предаде Ройтерс. Така постигането на споразумение през парламента, ако партията му спечели мнозинство след вота на 12 декември, вече е възможно. \"Всичките 635 кандидати ми обещаха, че ако бъдат избрани, ще гласуват в Парламента, за да можем да прекратим несигурността и най-накрая да напуснем ЕС\", каза Джонсън пред Telegraph. Коментирайки отделно своята данъчна политика, премиерът каза, че намаляването на данъците може да засили икономиката, но добави, че забавя плановете за увеличаване на прага на данъчната ставка от 40%, заявявайки, че целта е първо \"да се вдигне тежестта\" за групи с ниски доходи.", "date": "2019.11.17", "title": "Джонсън: Всички консерватори подкрепят сделката за Брекзит"}
{"url": "https://www.monitor.bg:443/bg/a/view/sled-sa-sht-turcija-e-na-vtoro-mjasto-v-sveta-po-iznos-na-seriali-180948", "text": "Турция се нарежда на второ място в света след САЩ по износ на телевизионни сериали, по данни на разпространителите. Те се гледат от над 700 милиона зрители от Китай до Латинска Америка. Наред с тюркоезичните републики, турските сериали заемат водещо място в рейтингите на балканските и европейските страни като България, Албания, Полша, Сърбия, Унгария и други. Чили, Мексико и Аржентина също са сред страните, където се изнасят най-много турски сериали. Началото на износа на сериалите им датира от 1981 г. с първия сериал \"Забраненият плод\", който е продаден във Франция. През 2005 г. сериалът \"Перла\" с Къванч Татлъту и Сонгюл Йоден е изнесен в редица балкански страни, включително и в България. В арабските страни финалният епизод на \"Перла\" е гледан от 85 милиона зрители. През 2023 г. Турция планира да постигне един милиард долара приход от износа на сериали и филми. Тези сериали се гледат от милиони зрители и в Саудитска Арабия и Египет, където са забранени на екрана, но се гледат онлайн. Износът за Саудитска Арабия, където турските телевизионни сериали се радват на голям зрителски интерес, е нараснал с 26% през първите 10 месеца на тази година в сравнение със същия период на миналата година. Износът за страната от Персийския залив възлиза на над 2,6 милиарда долара. Хитовият сериал \"Хиляда и една нощ\" с Брегюзар Корел и Халит Ергенч върви в около 80 страни. Специалистите преценяват тази лента като първия турски сериал, който придобива глобална известност и надминава всички предишни рейтинги. Първенството в рейтинга на турските сериали държи \"Великолепният век\" с Халит Ергенч и Мерйем Узерли, който е гледан досега от над 500 милиона зрители по цял свят, включително и в Япония. Броят на зрителите на турските сериали в интернет надхвърля 150 милиона души в над 190 страни. Привлекателни особено за младите хора и голямо улеснение е фактът, че се излъчват в YouTube и Netflix.", "date": "2019.11.17", "title": "След САЩ: Турция е на второ място в света по износ на сериали "}
{"url": "https://www.monitor.bg:443/bg/a/view/molitvi-za-postradalite-na-pytja-v-hramovete-181001", "text": "Молитви за пострадалите на пътя ще бъдат отслужени във всички църкви в страната по повод Световния ден за възпоминание на жертвите от пътнотранспортни произшествия. В София денят ще бъде отбелязан в храм-паметник „Св. Александър Невски“, където ще бъде отслужена панихида за упокоение на душите на загиналите при инциденти на пътя и за измолване на скорошно оздравяване на пострадалите. В храма ще присъстват министърът на вътрешните работи Младен Маринов, представители на политическото и професионалното ръководство на МВР, на ГДНП, БЧК и на СБА. С решение на Генералната асамблея на ООН от 26 октомври 2005 г., всяка трета неделя от месец ноември е определена за Световен ден за възпоминание на жертвите от пътнотранспортни произшествия.", "date": "2019.11.17", "title": "Молитви за пострадалите на пътя в храмовете"}
{"url": "https://www.monitor.bg:443/bg/a/view/dvijenieto-okolo-nacionalnija-stadion-shte-se-spira-samo-po-precenka-na-sdvr-181000", "text": "Въвежда се временна организация на движението в София за провеждане на футболна среща на националния стадион „Васил Левски”, съобщиха от Столичната община. От 08.00 до 22.00 часа на 17 ноември 2019 г. се забранява престоят и паркирането на пътни превозни средства, с изключение на автомобилите на участниците в мероприятието на моста пред Национален стадион „Васил Левски”.  От 18.00 часа на 17 ноември 2019 г. до приключване на футболната среща, само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по:  - ул. „Ген. Гурко” между бул. „Васил Левски” и бул. „Евлоги и Христо Георгиеви”;  - бул. „Евлоги и Христо Георгиеви” между пл. „Орлов мост” и бул. „Черни връх”;  - бул. „Драган Цанков” между бул. „Евлоги и Христо Георгиеви” и бул. „Пейо К. Яворов”.", "date": "2019.11.17", "title": "Движението около националния стадион ще се спира, само по преценка на СДВР"}
