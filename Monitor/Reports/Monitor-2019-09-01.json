{"url": "https://www.monitor.bg:443/bg/a/view/volejbolistkite-otnovo-sa-v-top-8-na-evropa-sled-10-g-174380", "text": "Волейболистките от националния отбор на България се класираха за 1/4-финалите на eвропейското първенство. Момичетата на селекционера Иван Петков биха категорично Азербайджан с 3:0 (25:12, 25:16, 25:23) в мач от 1/8-финалите на турнира, игран пред около 1000 зрители в зала \"Пап Ласло СпортАрена\" в унгарската столица Будапеща. Така \"лъвиците\" попаднаха в топ 8 на шампионат на Стария континент за първи път от 2009 година насам. На 1/4-финалите България ще се изправи срещу настоящия европейски и световен шампион Сърбия, който по-рано днес би Румъния също с 3:0 гейма в 1/8-финалите. Двата тима бяха в една предварителна група, като тогава българките отстъпиха с 1:3. Срещата между България и Сърбия ще бъде в сряда (4 септември) в зала \"Ататюрк\" в Анкара, като началния час ще бъде определен по-късно тази вечер след края на всички мачове от 1/8-финалите.", "date": "2019.09.01", "title": "Волейболистките отново са в топ 8 на Европа след 10 г."}
{"url": "https://www.monitor.bg:443/bg/a/view/novo-pokolenie-novi-iziskvanija-174377", "text": "Студенти не искат да живеят в общежития, а в квартири. Времената се менят, желанията и предпочитанията също. Отдавна отмина времето, когато еталон за студентите беше „една мансарда точно под звездите”, а във вицовете се разказваше как студенти се чудят, дали ако си вземат да отглеждат прасе в квартирата, хайванчето ще издържи на мръсотията. Днешните студенти отдавна вече не се задоволяват с даваните от бабите хазайки стаи с легло, маса и два стола. А наличието на хладилник, печка и телевизор се смяташе за връх на лукса. Сега младите хора искат да разполагат с всички удобства. Те смятат за задължително в предлаганите стаи и апартаменти да има черна и бяла техника: телевизор, хладилник, пералня, климатици, а някои дори искат в добавка още и подово отопление, съдомиялна и други екстри. И няма как да е иначе, след като и самите студенти днес вече са друга социална категория. Те ходят на лекции с лъскави лимузини и джипове, облечени в скъпи маркови дрехи, и пред домашните купони с ракийката на тате и сланинката на дядо от село предпочитат да се забавляват по дискотеки и да пият питиета от бутилки, които не се търкалят. По мое време повечето студенти ходеха на лекции и библиотеки, през свободното си време се разхождаха или купонясваха, обядваха и вечеряха в столовете, където срещу едно купонче от 4 лв. получаваха първо, второ и трето с леко съмнително качество. А заради постоянното безпаричие често се налагаше и да се записват и да чакат с часове пред борсата за студентски труд с надеждата някой да ги наеме да бачкат, за да си изкарат допълнително някой лев. Днешните студенти изобщо не си губят времето да посещават библиотеките. И като че ли това е логично, могат да си набавят голяма част от материала по интернет. Бързо и лесно. Те хапват в заведения за бързо хранене или в ресторанти и, ако им се налага да работят, не биха се хванали за нещо, от което ще си изцапат ръцете. И защо да го правят, когато днес има много възможности за изкарване на бързи и лесни пари от офиса пред компютъра. Да, днешните студенти изобщо нямат нищо общо с някогашните, от моето време. И е съвсем нормално и да не се задоволяват с условията, които им предлагат общежитията. Модерните хора искат съвременни условия на живот. Не търпят компромиси, искат да получават най-доброто срещу парите, които дават. А при днешните условия, при които висшето образование все повече се превръща в привилегия на заможните, нормално е да се очакват и все по-високи критерии от страна на академичната студентска общност.", "date": "2019.09.01", "title": "Ново поколение - нови изисквания"}
{"url": "https://www.monitor.bg:443/bg/a/view/grigor-dimitrov-s-pyrvi-final-na-us-open-174381", "text": "Най-добрият български тенисист Григор Димитров записа историческа победа в схемата на сингъл от Откритото първенство на САЩ, като за първи път в своята кариера се класира за четвъртфиналите. 28-годишният хасковлия надигра австралийския талант Алекс де Минор със 7:5, 6:3, 6:4 за 2 часа и 7 минути, за да си уреди вълнуващ двубой в топ 8 срещу своя идол Роджър Федерер, който преди това срази Давид Гофен (Бел) с категоритното 6:2, 6:2, 6:0.", "date": "2019.09.01", "title": "Григор Димитров с първи ¼-финал на US Open"}
{"url": "https://www.monitor.bg:443/bg/a/view/cska-sprja-levski-za-pobedata-174379", "text": "„Левски“ и ЦСКА завършиха 2:2 в дербито от 8-ия кръг на футболното ни първенство, играно пред около 15 000 зрители на националния стадион. И двата тима си размениха по едно полувреме и се оттеглиха само с по точка към актива си, от което може да се възползва шампионът „Лудогорец“. „Орлите“ гостуват по-късно на „Ботев“ във Враца и при успех, ще оглавяват класирането. \"Левски\" започна вихрено мача и с два гола за 6 минути взе солидно психологическо предимство. Първото попадение падна в 12-ата минути, а негов автор бе „синият“ юноша Станислав Иванов. Той получи страхотна асистенция с глава от бразилеца Паулиньо и с майсторски удар опъна мрежата на Черняускас. В 18-ата минута холандецът Найджъл Робърта вкара втори гол след центриране на португалеца Филипе Нашименто. До края на първото полувреме момчетата на Петър Хубчев бяха тотални господари на терена и се оттеглиха на почивка като почти сигурни победители. Феновете на ЦСКА пък изпратиха треньора Люпко Петрович с бурни освирквания и негодувание от показаното на терена. Положението за „червените“ бе спасено от „обичайния заподозрян“ Евандро, който се разписа в 73-ата минута, отбелязвайки своя 9-и гол за сезона. Това върна увереността в редиците на ЦСКА, а и смените в състава доведоха до желания ефект. На терена се появиха Греъм Кери и Мазику. В последните минути на срещата „Левски“ изпусна златен шанс чрез Робърта, а \"червените\" стигнаха до 2:2 с гол на Албентоса в 88-ата минута на срещата. Така двата тима взеха по 1 точка. \"Сините\" все още са първи с актив от 17 точки, но с мач повече от „Лудогорец“. ЦСКА е на 4-ото място с 13 точки. „Като дерби мисля, че беше интересно – сподели пред „Диема спорт“ Люпко Петрович, който бе изгонен на трибуните в самия край на мача заради бурно оспорване на съдийско решение. - Съперниците бяха по-добри през първото полувреме. После ние направихме две смени и вече стояхме много по-добре на терена и стигнахме до равенство. Ние не загубихме, което бе най-хубавото в този двубой след 0:2“, допълни той. Относно освиркванията и напрежението около него, сръбският специалист обяви, че няма проблем още утре да си тръгне. „Повече е разочарованието в нашите редици, но ако трябва да бъда обективен, равенството беше заслужено. Ние отстъпихме инициативата в средата на терена и това беше решаващото. Не трябваше да се прибираме толкова през втората част. Аз познавам отбора си и знам, че тези момчета дадоха максимума от себе си. Знаем си проблемите и трябва да работим върху тях“, заяви и наставникът на „сините“ Петър Хубчев.  ", "date": "2019.09.01", "title": "ЦСКА спря „Левски“ за победата"}
{"url": "https://www.monitor.bg:443/bg/a/view/tok-i-voda-naduvat-chetvorno-taksata-za-obshtejitie-temata-174376", "text": "Дебели сметки за ток и вода надуват четворно таксата за общежитие на студентите в София, научи „Монитор“. Наша репортерска проверка показа, че на поне 150 лв. може да скочи месечната такса за подслон в общежитие на студент в Техническия университет в София. Живущ в един от по-старите блокове сподели, че наемът е по 45 лв., но зимата сметките скачат много. И в Университета за национално и световно стопанство (УНСС) водата и токът вдигат сумата, която студентите заделят всеки месец. „Наемът е 46 лв. на човек в тройна стая, но общата сума зависи от това колко ти начислят за сметки. Има месеци, в които разказа възпитаник на ВУЗ-а. Месечната може да излезе само 30 лв. Толкова плащат студенти в блоковете на СУ „Св. Климент Охридски“ за сметки и символичен наем от 18 лв. в тройна стая, оборудвана с легло и бюра, в един от хубавите блокове. Други възпитаници на ВУЗ-а обаче плащат малко повече и издръжката им може да излезе по 80 лв. заради по-високи сметки. Четвъртокурсник показа пред „Монитор“, че е имало месец, в които за само вода е трябвало да задели над 60 лв. Студентите, които се насочат към общежитие, трябва да се надяват на късмет, за да попаднат в някой от ремонтираните блокове. Въпреки летните ремонти, които ВУЗ-вете периодично правят на легловата си база, едва около една трета от блоковете в Студентски град са напълно реновирани. За останалата част на стаите или директно се насочват към квартира, ако се сблъскат с изтърбушени легла. балатум с дупки, смъкнати тапети и прозорци с дупки около тях. Първокурсниците в Медицински университет - София ще пробват късмета си в общежитие, но ако не попаднат в някой от хубавите блокове, започват спешно търсене на квартира преди началото на учебната година. „Всички момичета, които не са от София, са подали заявления за общежитие. Те обаче са с нагласата, ако не са с хубави стаи или поне приемливи, да се съберат четири по четири и да почнат да си търсят да наемат апартамент“, сподели пред „Монитор“ новоприета студентка във ВУЗ-а. За тях е важно мястото, в което ще живеят следващите години, да няма „домашни любимци“ и да няма нужда от цялостен ремонт. Момичето разказа, че някои от колежките й са се оплакали, че родителите им настояват да бъдат на квартири. В крайна сметка студентите са надделяли в спора с мотива, че отколкото, ако се изолират в квартира. Един от новопостъпилите в Технически университет - София пък ще намери спасение при по-голям роднина от същия ВУЗ. „Имам братовчед, който ще бъде 4-та година и ще бъда с него на общежитие. Той вече е правил ремонт и като съм ходил преди стаята изглеждаше добре“, сподели момчето. Повечето му познати обаче нямат тази възможност и се ориентират директно към квартира, търсейки повече спокойствие и чистота. Според столични брокери от агенциите за недвижими имоти дори в последната седмица на август не е имало засилено търсене на квартири от студенти, характерно за същото време през минали години. „Засега не се забелязва раздвижване за търсене на квартири за студентите“, обяснява Даниела Грозева. „Миналата година беше много по-рано. Сега в края на август не е същото, както в други години по същото време. Явно сега хората си правят сметката и изчакват“, уточнява тя. По думите й, причината е нежеланието им „Освен това има и по-голямо предлагане на квартири. От друга страна в немалко от студентските общежития се предлагат много по-добри условия. Едва след кандидатстването и одобрението за стаи там студентите започват да търсят други квартири. Трети пък купуват апартаменти на децата си, които ще учат в София. Като в някои от тези случаи едната стая се дава под наем на друг студент“, допълва Грозева. Брокерът Тихомир Цаков, също смята, че търсенето на студентски квартири засега е слабо и все още не е съществено. „Тази година сякаш нещата се случват малко по-бавно. Може би наемането на квартира се оставя за последния момент. От друга страна и броят на студентите е по-малък. Вузовете дори в София не могат да си попълнят бройките“, припомня той. „Повече студенти предпочитат да са сами и наемите, които плащат, вече са по-високи от преди една година. За прилично обзаведена гарсониера в районите близо до вузове си е 500 лв.“, казва Константин Пандов. По думите му активността в търсенето на малки жилища никога не спадала. „Няма предлагане, а търсенето е голямо. Интересът на квартирантите започна да се засилва от отпреди 15-20 дни. Търсят малки жилища и тук-таме някои студенти се комбинират в по-големи“, допълва брокерът.", "date": "2019.09.01", "title": " Ток и вода надуват четворно таксата за общежитие (ТЕМАТА)"}
{"url": "https://www.monitor.bg:443/bg/a/view/ansambylyt-zlaten-i-v-kazan-174366", "text": "Българският ансамбъл по художествена гимнастика извоюва злато и сребро във финалите на уредите на Световната чалъндж купа в Казан (Рус). Момичетата на Весела Димитрова, които донесоха сребърен медал и в съботния многобой, днес завършиха първи на 3 обръча и 2 чифта бухалки. Те единствени нарушиха хегемонията на домакините, които обраха всички останали 7 златни отличия в индивидуалното и при ансамблите. Златните ни момичета от ансамбъла играха на обичайното си високо ниво и получиха оценка от 28,100 точки за златото, а втори останаха рускините с 27,150. Бронзовият медал стана притежание на тима на Израел с оценка от 26,750. Преди това Симона Дянкова, Мадлен Радуканова, Лаура Траатс, Стефани Кирякова и Ерика Зафирова взеха сребро на пет топки, като получиха за изпълнените си оценка от 28,500 т. Победител е Русия с 29,150, а с бронза се окичи Япония с 27,550. Общо България приключи участието си в Казан с пет медала, след като Боряна Калейн взе бронз на топка, където бе изпреварена само от руските звезди Дина и Арина Аверини. Катрин Тасева, която взе бронз от многобоя в събота, се нареди пета на този уред, а на обръч и лента е 4-а. За водещите гимнастички турнирът бе последна проверка преди започващото на 16 септември световно първенство в Баку (Азербайджан).", "date": "2019.09.01", "title": " Ансамбълът златен и в Казан"}
{"url": "https://www.monitor.bg:443/bg/a/view/smyrt-na-spa-pomrachi-uspeha-na-ferari-174375", "text": "Смърт на пистата „Спа“ в първото състезание за сезона във Формула 2 в събота, помрачи успеха на „Ферари“ в неделното Гран при на Белгия във Формула 1. Зверска катастрофа във втората обиколка на състезанието в събота отне живота на 22-годишния френски пилот Антоан Юбер. Малко след като Мик Шумахер (син на Михаел) излезе от знаменития завой \"Червената вода\", Юбер, който има договор с \"Рено\", излезе от трасето, удари се в предпазната ограда и се върна обратно. В този момент в него се вряза Хуан Мануел Корея, който го удари и сцепи болида му на две. Състезанието бе прекратено веднага, а Юбер е починал в болницата в Лиеж. Там бе настанен и Корея, който се отърва с два счупени крака и лека контузия на гръбнака. Лекарите увериха, че той е в съзнание и помни цялата катастрофа. Трагичният инцидент с Юбер е първата смърт в която и да е формула от 2014 г., когато Жюл Бианки се разби под кран на пистата \"Сузука\". Юбер бе настоящият шампион в GP3, като бе записал и две победи във Формула 2. Неделният старт във Формула 1 на „Спа“ започна с минута мълчание в памет на Антоан, чието лъчезарно лице грееше от огромни видео екрани на пистата. На всички болиди и на каските на пилотите пък бяха залепени стикери с името и номера на френския младок. Голямата награда на Белгия бе спечелена от неговия добър приятел Шарл Льоклер. Роденият в Монако пилот на „Ферари“ постигна първа победа в кариерата си, която е и първа за сезона за тима му. Той потегли от първа позиция и не изпусна водачеството до края, като в последните обиколки успя да удържи застигащия го шампион Люис Хамилтън с „Мерцедес“. Голяма заслуга за успеха му имаше и неговият съотборник Себастиан Фетел, който удържаше Хамилтън и Валтери Ботас до края. В крайна сметка пилотите на „Мерцедес“ завършиха втори и трети, но нямаха време да атакуват Льоклер. Фетел остана четвърти, но прибави допълнителна точка за най-бърза обиколка. Челната шестица допълниха Александър Албън с \"Ред Бул\" и Серхио Перес с \"Рейсинг Пойнт\". „Успях да сбъдна моя мечта, която преследвам още като юноша на картинг. За мен уикендът бе много труден, тъй като загубих добър приятел, с когото сме израснали заедно и направихме първото си състезание. Тази победа е за него“, обяви след финала Льоклер, визирайки загиналия Антоан Юбер.", "date": "2019.09.01", "title": "Смърт на „Спа“ помрачи успеха на „Ферари“"}
{"url": "https://www.monitor.bg:443/bg/a/view/6-2-po-malko-rezervacii-za-poleti-do-regionalnite-letishta-v-gyrcija-174369", "text": "6,2% по-малко самолетни резервации за полети от и до регионалните летища в Гърция за туристическия сезон, прогнозира отчет на INSETE, цитиран от сайта money-tourism.gr. Спадът от началото на 2019-та се равнява на 1,1 млн. места. Единственият месец, през който е имало ръст е април, когато резервациите са били 51 хил. повече на годишна база. За септември за летището в Солун понижението в резервациите е 18,1%. Най-висок спад от регионалните летища има за Ханя (остров Крит) - 19,1%. На остров Родос се очаква немалко понижение от 6,2%, за остров Кос спадът ще е 6,7%, за Скиатос - 17,2% и Самос - 15,3%. Намаление на интереса на туристите към пътувания със самолет се очаква и за летищата на Йонииските острови. За Корфу се прогнозира понижение на резервациите с 8.4%, за Закинтос - 11.2%, за Актио - 9.1% и най-малкъ е за Кефалония 1, 8%. За разлика от тях, най-високото процентно увеличение се наблюдава в Каламата (на полуостров Пелопонес) с 33% и летищата на островите Карпатос с 9,9% и Миконос с 3,6%. За септември ръст на полетите от чужбина към гръцките регионални летища има от Италия с 7,6%. Най-голямото процентно намаление от 35,3% е регистрирано от Полша от 35.3%. От останалите основни гръцки пазари - Германия спадът е с 8.4%, от Русия - с 20.3%, от Швеция - с 21.5%, от Израел с 12% и от Обединеното кралство - с 1.4%. За октомври прогнозите за летището в Солун са спад от 13,7%. Максималният спад от почти 28% обаче за този месец се очаква за летището на Митилини, главният град на остров Лесбос. След него по намаляване на броя на резервациите с 21,3% ще е остров Скиатос. За десетия месец на годината обаче се прогнозира най-голям ръст от 26,7% на резервациите до остров Миконос и Каламата - с 15,8%. През октомври се очаква само 3 държави да увеличат самолетни билети: от Израел с 98,7%, Обединено кралство със 7,6%. От останалите страни резервациите регистрират спад. Най-голямото процентно намаление е регистрирано от Полша с 38.9%.", "date": "2019.09.01", "title": "6,2% по-малко резервации за полети до регионалните летища в Гърция"}
{"url": "https://www.monitor.bg:443/bg/a/view/pol-makartni-stana-djado-gotin-174367", "text": "Готиният дядо или дядо Готин, а най-лесно – просто Пол Макартни, ще разказва приказки и на българските деца, след като през септември родните книжарници ще оцвети детското му томче „Хей, дядо Готин!“, издадено от Сиела. Еди от най-великите музиканти в историята има четири дъщери и един син, и е горд дядо на осем внуци. Точно от последните идва вдъхновението за книжката, а заглавието е дело на един от най-малките му наследници, който просто един ден се обърнал така към него. \"Накратко казано, книгата е за един герой, наречен дядо Готин, който олицетворява всички дядовци навсякъде по света. Той има четири внуци и ги нарича хлапаци. Те много го обичат и заедно поемат на какви ли не приключения. А той си пада малко нещо магьосник, ще видите в книгата. Исках да напиша тази история за всички дядовци и баби – и за техните деца – за да могат да им го четат преди лягане\", разкрива сър Пол. Маккартни има опит в литературата за деца. Той е автор, заедно с писателя Филип Ардах и илюстратора Джеф Дънбар, на илюстрованата екологична книга High in the Clouds.  С „Хей, дядо Готин!“сър Пол влезе в клуба на музикалните звезди, които са автори на детски книги, в който са вече Боб Дилън, Кийт Ричардс, Мадона и Боб Марли.", "date": "2019.09.01", "title": "Пол Макартни стана дядо Готин"}
{"url": "https://www.monitor.bg:443/bg/a/view/bylgarija-49-a-po-voenna-mosht-174365", "text": "България се изкачи с още 11 позиции спрямо 2018 година и цели 18 спрямо 2017-а и вече заема 49-о място в световната класация по военна мощ, съставена от специализирания сайт Global Firepower (GFP), показа проверка на „Монитор“. В също време на армията ни е отредено 15-ото от общо 27 места в листата със страните-членки на НАТО. Така страната ни влезе за пръв път в ТОП 50, откакто съществува класацията. В световен мащаб през 2019 година България е изпреварила страни като Унгария, Чили, Мароко и Финландия, а непосредствено пред страната ни са позиционирани съответно Узбекистан, Етиопия и Колумбия. Изкачването ни в класацията, което се превръща в тенденция най-вероятно се дължи на един от основните показатели за формирането на военната мощ на всяка една държава, чийто общ брой надхвърля 50, а именно бюджетът за отбрана. Както е известно съгласно плана за достигане на 2% от БВП парите за родната армия продължават да набъбват с високи темпове, като за тази година бяха заделени близо 1,9 млрд. лв. Със сигурност страната ни ще се изкачи още по-нагоре в класацията с реализирането на парафираната от парламента наскоро сделка за покупката на осемте нови изтребителя F-16 от САЩ. Иначе според информацията на сайта към момента родната армия разполага с общо 56 военни въздухоплавателни средства, от които 13 изтребителя, както и със 192 ракетни установки, 3900 бронирани сухопътни машини и 29 кораба. В същото време ВВС на безспорния лидер в класацията, включваща общо 137 държави-САЩ притежават респектиращите 13 398 въздушни машини, цели 2 362 от които изтребители. Освен това американците имат на въоръжение рекордните 24 самолетоносача, 68 подводници и още толкова разрушители, които кръстосват Океана, а числеността на войската им достига впечатляващите близо 1,3 млн. души. След тях в ТОП 10 на класацията за 2019 година се нареждат Русия, която разполага с 16 пъти по-малък бюджет за отбрана в размер на 44 млрд. долара, Китай, Индия, Франция, Япония, Южна Корея, Великобритания, Турция и Германия, а последното 137-о място е отредено на азиатското кралство Бутан, което може да се похвали с едва два военни хеликоптера и 10 бронирани машини на Сухопътните си войски.", "date": "2019.09.01", "title": "България влезе в ТОП 50 по военна мощ"}
{"url": "https://www.monitor.bg:443/bg/a/view/nasko-sirakov-omyji-shterka-si-v-rezidencija-bojana-snimki-174371", "text": "Пищна сватба вдигнаха Виолета Сиракова и любимият и Георги Коруджиев, три години след като дадоха живот на първородната си дъщеричка Илияна, кръстена на именитата си баба. Наследницата на спортното семейство – Наско Сираков и Илиана Раева, каза заветното си „да“ в преобразената резиденция Бояна, която беше, отрупана в бели и лилави рози. която заблестя в разкошна дълга, зелена рокля. Булката събра погледите на отбраните гости с тоалет от дантела, който в по-късните часове от пищна рокля с А-линия се превърна в сексапилна дреха по тялото. Специална роля имаше и малката Илияна, която вървеше след майка си в приказна синя рокля и хвърляше цветя по пътя към изнесения ритуал. Звездните гости бяха забавлявани от не по-малко известните която си беше взела кратък отпуск от риалитито „Игри на волята“, което снима в момента на Черноморието, и Драгомир Драганов. „Когато водещите са кралят и кралицата на шоуто, сватбата е наистина кралска! Алекс Сърчаджиева, ти си диамант!“, написа часове по-късно Драганов в личния си фейсбук профил. В социалните мрежи Илияна Раева пък се похвали с няколко кадъра от тържеството и написа „Магическата сватба на Виолета и Георги“, „Незабравима нощ...“. Самата тя беше заложила на тоалет в лилаво в пълен синхрон с цветовете на сватбата и дълги пищни обици за събраната си в кок коса. Гостите бяха посрещнати от изискани подаръци – сувенири под формата на а в по-късните часове имаха и изненада – предизвикателство, което младоженците им бяха подготвили предварително. Под един от столовете на всяка маса е бил залепен плик с име на песен, която приятелите им трябвало да изпеят. Така с музикален талант по време на купона блесна и футболната легенда Христо Стоичков, който изпя „Моя страна, моя България“. Финалът на пищното празненство беше поставен от продължителна заря, която беше истинско визуално пиршество - шоу по модела „Звук и светлина“. Докато фойерверките осветяваха нощното небе над София, празнуващите се наслаждаваха на звуците на „Самотният пастир“ на Джеймс Ласт. Припомняме, че Георги предложи брак на Виолета на 11 декември 2018 г, точно на датата, на която 35 години по-рано Наско Сираков и Илияна Раева са се венчали. Той поднесе пръстен с голям диамант на изненаданата си любима по време на романтично пътешествие в Барселона.", "date": "2019.09.01", "title": "Наско Сираков омъжи щерка си в резиденция Бояна (СНИМКИ)"}
{"url": "https://www.monitor.bg:443/bg/a/view/shestima-ot-zadyrjanite-v-levski-za-telefonni-izmami-ostavat-v-aresta-174378", "text": "Специализираният съд остави в ареста шестима от задържаните по подозрение за участие в група за телефонни измами. Според съда има опасност да извършат повторно престъпление, съобщи bTV. Един е освободен под домашен арест с аргумента, че е минало много време от присъдата му и е бил по-ниско в йерархията. Всички задържани са осъждани преди. Арестите бяха извършени при зрелищна спецакция в петък, в град Левски. Жертвите на групата са били предимно възрастни хора. Тя е действала на територията на цялата страна, но основна цел са били жители на София. Задържаните се представяли за служители на МВР, търсещи съдействие от граждани. Без нито един ден трудов стаж, те са демонстрирали висок стандарт на живот.", "date": "2019.09.01", "title": "Шестима от задържаните в Левски за телефонни измами остават в ареста "}
{"url": "https://www.monitor.bg:443/bg/a/view/skanda-u-stanaha-zatvornici-za-novo-video-vij-tuk-174374", "text": "Супер успешният рап дует СкандаУ пуснаха чисто новото си парче Rambo придружено от зрелищно видео, заснето в Биологическия факултет на СУ. За сюжета на клипа Йонислав Йотов и Лъчезар Евтимов влизат в изтърканите гащиризони на затворници и си спретват хубав бой зад решетките. Песента е малко по-различна от веселяшките, пачанга парчета, които дуото изкарва в последно време. Отличава се с рими в тъмни краски и обществена критика. Текстът и музиката са на СкандаУ, като за звученето си съдействат с Beat Demons, чиито е и аранжиментът заедно с усилията на Бате Пешо. Видеото е дело на Buddubbaz Tape Company с режисьор и оператор Стефан Маринов. За снимките на масовия затворнически бой СкандаУ прибягват до помощта на цели шестима каскадьори, с които професионално да изиграят пред камера всички удари, падания и наранявания. За по-малко от ден видеото на Rambo е гледано над 150 000 пъти. Само след седмица пък дуото стартира и националното си турне „Хайвера“, което тръгва от Габрово на 7 септември, и ще премине през Шумен (28.09), Варна (5.10) и Русе (26.10), за да завърши в Пловдив на 2 ноември.", "date": "2019.09.01", "title": "СкандаУ станаха затворници за ново видео. ВИЖ ТУК!"}
{"url": "https://www.monitor.bg:443/bg/a/view/pochetena-beshe-95-godishninata-ot-gibelta-na-todor-aleksandrov-174370", "text": "ВМРО почете 95-годишнината от гибелта на Тодор Александров. Това се случи до параклиса „Свети Илия“ над с. Сугарево, където е гробът на войводата. Тодор Александров пада убит на 31 август 1924 г. На паметното събитието присъстваха вицепремиерът, министър на отбраната и лидер на ВМРО Красимир Каракачанов, евродепутатът Ангел Джамбазки, министър Нено Димов, депутати, членове и симпатизанти на Организацията, българи от Македония и Западните покрайнини.Отслужена бе заупокойна молитва, залп в чест на Александров проехтя над планината. Каракачанов връчи грамоти на над 40 нови членове, които положиха клетва за вярност към ВМРО, като се зклеха над Евангелието, камата и револвера: „Ако се заровите в Енциклопедия Британика, ще намерите 2-3 имена на българи, които присъстват там. Още през 1934-а година Тодор Александров е описан в енциклопедията като велик водач на българите в Македония. Както пише в самата енциклопедия „некоронованият цар на българите в Македония“. Един човек, който е отдал целия си живот, още от началото на 20 век в служба на българщината...\", заяви  Каракачанов. ", "date": "2019.09.01", "title": "Почетоха 95-годишнината от гибелта на Тодор Александров "}
{"url": "https://www.monitor.bg:443/bg/a/view/centralna-italija-se-raztrese-174350", "text": "Серия от земни трусове в малките часове на нощта срещу неделя накара хиляди жители на Централна Италия да се изнесат за кой ли път от домовете си и да останат по улиците до сутринта. Най-силният трус бе с магнитут 4,1 по скалата на Рихтер, тоест не особено силен, но достатъчен, за да паникьоса изстрадалите хора от известния с нестабилната си земна кора район. Епицентърът на земетресението бе на 8 км дълбочина и на 4 км от град Норча, който пък се намира недалеч от Перуджа - административния център на областта Умбрия. Силният трус е бил последван от два по-слаби, но навсякъде усетени, докато преди него е имало няколко силни „потръпвания“ на земната кора около град Риети, на стотина километра северно от Рим. Според италианските медии най-изпълнени с изплашен народ са били улиците на градовете Мачерата, Аматриче, Акумули и Читарела – селищата, които пострадаха от голямото земетресение на 24 август 2016 г. То се случи долу-горе по същото време като това от миналата нощ – в 3 часа и 36 минути, но бе с магнитут 6 по скалата на Рихтер и предизвика щети за десетки милиони евро. За съжаление тогава жертвите бяха също много – погребани от развалините на рухналите сгради бяха 299 души, ранените - 365, а хиляди хора останаха без домове и бяха евакуирани. За радост последните земетресения предизвикаха само уплаха, иначе казано нямаше жертви, нито ранени, нито големи разрушения. Но известният сеизмолог Емануеле Тонди предупреди, че разместването на земните пластове в Централна Италия не затихва и не са изключени нови трусове.", "date": "2019.09.01", "title": "Централна Италия се разтресе"}
{"url": "https://www.monitor.bg:443/bg/a/view/izkustven-intelekt-ubiva-plevelite-173782", "text": "Научноизследователската организация Cambridge Consultants реализира инициативата „Изкуствен интелект на ръба“. Тя има за цел да приложи евтини технологични решения чрез т.нар. machine learning за извършване на сложни задачи.  Дебютът е с пускането на прецизна пръскачка за култури Fafaza, която показва как изкуственият интелект може да се приложи в интелигентното земеделие. Системата анализира плевелите на полето в реално време и отделя необходимите дози хербицид от движещ се трактор. Тя работи с изчислителна платформа, базирана на изкуствен интелект. Струва по-малко от 100 долара и включва камера, която може да заснема изображения с 20 кадъра в секунда, съобщи „Агри.бг“.       Предишните проекти, които използват изкуствен интелект в интелигентното земеделие, са можели да разпознаят отделни растения и плевели в полетата. За това обаче са били необходими специализирани, високопроизводителни платформи, работещи със закъснение.  Логично следваща стъпка е появата на Fafaza като устойчива, рентабилна система, която е способна да извършва идентификация и неутрализация на плевелите в реално време и в движение. „Наистина съм развълнуван от иновациите, с които инициативата „Изкуствен интелект на ръба“ ще допринесе за развитието на прецизното земеделие“, казва Ниал Мотрам, ръководител на отдел „Индустрия и енергетика“ в научноизследователската организация от Кеймбридж.   Достъпът до информационни и комуникационни технологии обикновено е слаб в селските райони. Възможността да се използват комплексни приложения за machine learning, монтирани на трактор и прикачен инвентар, разкрива много нови възможности за събиране и обработка на данни в реално време. „Fafaza демонстрира как подходът, с който се изпълнява „Изкуствен интелект на ръба“, може да стане практичен, рентабилен и приложим днес”, категоричен е Ниал Мотрам.  ", "date": "2019.09.01", "title": "Изкуствен интелект убива плевелите"}
{"url": "https://www.monitor.bg:443/bg/a/view/osaka-otnese-gouf-no-specheli-syrcata-na-amerikancite-174356", "text": "Световната №1 Наоми Осака отнесе младата звезда на американския тенис Кори Гоуф с 6:3, 6:0, но въпреки това спечели сърцата на американците с постъпката си след мача. Японката покани 15-годишната сензация да остане на корта и заедно да дадат интервю, въпреки загубата й. \"Сигурна ли си, аз ще плача...\", попита я слисаната Кори. \"По-добре да плачеш тук, отколкото сама под душа\", окуражи й Осака. \"Тя беше невероятна. Ще науча много от тази среща. Тя е номер 1 в света и ми показа още колко работа ми предстои, за да стигна до това ниво. Със сигурност за следващия ни мач ще се опитам да изработя друг план за игра\", коментира Гоуф. В следващия кръг японката ще срещне 13-ата в схемата Белинда Бенчич (Швейц), която продължи без игра, след като съперничката й Анет Контавейт (Ест) се отказа заради вирусно заболяване. Още една от топ 10 отпадна в третия кръг. Седмата поставена Кики Бертенс (Хол) загуби с 2:6, 3:6 от номер 26 Юлия Гьоргес (Гер). Други две непоставени американки продъжават напред, записвайки рекордно класиране в турнирите от Големия шлем. Тейлър Таунзънд (САЩ) елиминира Сорана Кърстя (Рум) със 7:5, 6:2, а Кристи Ан (САЩ) отстрани Елена Остапенко (Лат) с 6:3, 7:5. При мъжете номер 22 в схемата Марин Чилич (Хър) спечели престрелката срещу 14-ия поставен Джон Иснър (САЩ) със 7:5, 3:6, 7:6(6), 6:4. Иснър пласира цели 40 аса, но успя да реализира само 1 от 14-те си възможности за пробив. Хърватинът пък завърши с 21 аса, но и с цели 17 двойни грешки, които ще бъдат фатални срещу следващия му съперник – Рафаел Надал. Трикратният шампион нямаше проблеми срещу квалификанта Хьон Чун (Реп. Корея) и го елиминира след 6:3, 6:4, 6:2. Напред продължават още Александър Зверев (Гер), Гаел Монфис (Фр), Андрей Рубльов (Рус) и др.", "date": "2019.09.01", "title": "Осака отнесе Гоуф, но спечели сърцата на американците"}
{"url": "https://www.monitor.bg:443/bg/a/view/shestima-zaginaha-v-katastrofa-s-helikopter-174353", "text": "Шестима души загинаха, след като хеликоптер се е разбил в Норвегия. Катастрофата е станала в северната част на страната. В хеликоптера е имало петима пътници (все младежи) и един пилот, като всички те са загинали. На мястото на инцидента спасителите открили един от пътниците жив, но той е починал по-късно в болница. Машината е била Airbus AS350 собственост на компанията „Хелитранс“, която на уебсайта си заяви, че не желае да коментира обстоятелствата около трагедията. Норвежките власти започнаха разследване на причините за катастрофата, които все още не са ясни. Служител от разследващите служби в страната заяви, че служители от Франция и компанията “Еърбъс“ ще пристигнат в Норвегия, за да помогнат на разследването.", "date": "2019.09.01", "title": "Шестима загинаха в катастрофа с хеликоптер в Норвегия"}
{"url": "https://www.monitor.bg:443/bg/a/view/trygva-registracijata-na-partiite-za-vota-gerb-pak-pyrva-na-opashkata-174364", "text": "От утре ЦИК започва да приема документи за регистрация на партии и коалиции за участие в местните избори в края на октомври. Приемането на документите ще се извършва всеки ден от 9 до 17 часа в сградата на Народното събрание на площад „Княз Александър І“ 1. Крайният срок за подаване на заявление за участие в изборите е до 17 часа на 11 септември. От ГЕРБ обявиха, че за поредна година партията ще се регистрира първа, веднага след като изборната администрация отвори врати, след като в продължение на повече от седмица представители на младежката й структура са давали денонощни дежурства пред входа на ЦИК, за да гарантират най-предното място на опашката. На последното си заседание пък Министерският съвет одобри и план-сметката за вота. Кметските избори ще струват 70,7 млн. лв. От тези средства по бюджета на ЦИК за организационно-техническа подготовка на изборите са предвидени 10 млн. лв. За възнаграждения, включително осигурителни вноски на заетите по трудови и граждански договори ще бъдат похарчени 350 хил. лв. За материално-техническо осигуряване на изборния процес, включително за отпечатване на бюлетините за изборите, за компютърна обработка на данните от гласуването и за издаване на бюлетини с резултатите от изборите пък са необходими 8,9 млн. лв. В същото време за разяснителната кампания за правата и задълженията на гражданите и за начина на гласуване са предвидени 600 хил. лв. 100 бона пък ще глътне обучението на членовете на общинските и секционните комисии. През следващата седмица се очаква настоящият кмет на София Йорданка Фандъкова да обяви официално решението си дали ще се бори за нов мандат. В следващите няколко дни и омбудсманът Мая Манолова също трябва да каже дали ще се пробва за кметски стол.", "date": "2019.09.01", "title": "Тръгва регистрацията на партиите за вота, ГЕРБ пак първа на опашката"}
{"url": "https://www.monitor.bg:443/bg/a/view/bandata-alo-izmamnici-ot-levski-vdignali-mushkata-i-na-sofija-174363", "text": "Бандата ало-измамници от град Левски преместила областта си на действие и вече търсела плячка в София. Специализираният съд решава днес дали да остави в ареста осемте души, задържани за телефонни измами. Всички вече са били осъждани. Официално не са имали нито един работен ден, но пък притежават луксозни коли, скъпи имоти и златни накити. Според прокуратурата престъпната група е действала от 2018 година, като този път измамниците са търсили жертви в София. След спецакцията в град Левски са намерени златни пендари, заровени в пода на мазе, телефони зад тухлена стена, както и сим-карти, скрити в дистанционно. Спецпрокуратурата и МВР удариха престъпната група на ало-измамника Димитър Серафимов-Келеша от Левски в петък. В града са задържани 7 души и още един в София. Всички са криминално проявени и осъждани, включително и за телефонни измами. Намерени са огромно количество злато, пари и много телефони, от които бандитите са се обаждали на жертвите си. “Не може да позволим такива групи да тормозят възрастните хора в страната, да обират последните им пари. Тези хора крадат спестяванията им и живеят в разкош. Имат луксозни къщи и лимузини, които българските пенсионери не могат да си позволят. Това е несправедливо. Държавата а така и заплатите на служителите на МВР и прокуратурата”, каза тогава зам.- главният прокурор Иван Гешев, който пристигна в Левски, за да ръководи операцията. “Разследването по тази престъпна група започна преди 7 месеца. Всички живеят в Левски. Всички данни са докладвани на наблюдаващия прокурор. След съвещание със зам.-главния прокурор Иван Гешев взехме решение да бъдат задържани”, каза директорът на националната полиция главен комисар Христо Терзийски. Това е втората голяма група телефонни измамници, залавяна от началото на годината досега. В края на април бе разбита банда от Горна Оряховица с тартор Борислав Димитров-Бобито. Тогава зад решетките се озоваха петима, а Румъния Един от задържаните в операцията в Левски също е работил в бандата на Бобито, но след ареста му е започнал служба при Келеша.  7 души ще бъдат обвинени, а 1 вероятно ще остане свидетел. В операцията в петък взе участие и Бюрото за защита на свидетелите към прокуратурата. Според разследващите измамниците в групата на Келеша са пътували до Румъния, откъдето са набирали номера по телефонния указател. Измамите са за десетки хиляди левове. До редакционното приключване на броя съдът не се беше произнесъл за мерките за неотклонение на задържаните.", "date": "2019.09.01", "title": "Бандата ало-измамници от Левски  вдигнали мушката и на София"}
{"url": "https://www.monitor.bg:443/bg/a/view/hranite-poevtineli-s-6-4-prez-avgust-174362", "text": "Храните на едро са поевтинели с 6.4% през август. Това сочат данните на Държавната комисия по стоковите борси и тържищата (ДКСБТ). При зеленчуците на седмична база е отчетено поевтиняване, като най-голям спад на цените на едро има при червения пипер (12.5% до 1.26 лв./кг) и доматите от открити площи (-12.2% до 1.26 лв./кг). Следват: оранжерийните домати (-11.2% до 1.50 лв./кг), зеленият пипер (-8.7% до 1.05 лв./кг), тиквичките (-8.2% до 0.56 лв./кг), морковите (-5.9% до 0.64 лв./кг), и зрелият кромид лук (-4.6% до 1.03 лв./кг), При плодовете на седмична база най-много са спаднали цените на едро при дините (-16.3% до 0.36 лв./кг). Следват: ябълките (-5.0% до 0.95 лв./кг), бананите (-3.8% до 2.04 лв./кг), лимоните (-2.5% до 2.69 лв./кг) и пъпешите (-2.4% до 0.83 лв./кг), прасковите (-0.8% до 1.19 лв./кг). При млечните, месните и другите продукти на седмична база е поевтиняло брашното тип 500 (-2.0% до 0.96 лв./кг), следвани от трайния варено-пушен салам (-1.1% до 8.16 лв./кг), зрелия фасул (-0.6% до 3.41 лв./кг) и олиото (-0.5% до 1.95 лв./литъра). Без промяна в цената е захарта (до1.24 лв./кг). Най-много са поскъпнали яйцата (+5.6% до 0.19 лв./бр.), следвани от: замразено пилешко месо (+0.7% до 4.15 лв./кг), както ориз (+0.5% до 1.19 лв./кг), краве сирене (+0.5% до 6.23 лв./кг), и каймата (+0.4% до 5.05 лв./кг).", "date": "2019.09.01", "title": "Храните на едро поевтинели с 6,4% през август"}
{"url": "https://www.monitor.bg:443/bg/a/view/karfiolyt-se-vari-spanakyt-se-zamrazjava-173779", "text": "Дори да не сте привърженици на приготвянето на зимнина, понякога изобилието от плодове и зеленчуци на пазара ви вдъхновява да направите няколко буркана, за да съхраните за студените дни вкуса на лятото и есента. Важно е бурканите за зимнината да бъдат идеално чисти, като след измиване се оставят да се отцедят и изсъхнат сами! Желателно е, а в някои случаи и задължително, капачките за зимнината да бъдат предварително стерилизирани. След като приключите с консервирането на плодовете и зеленчуците, залепете етикет с годината на производство – в такива условия зимнината се съхранява до 2-3 години. Ако след изстиване на бурканите забележете, че капачките на някои от тях се е надигнала, значи бурканът не е добре затворен и консервирането е било неуспешно. Съхранявайте зимнината на сухо, тъмно и прохладно място.     Нека изброим онези зеленчуци, които са идеални за консервиране чрез варене: карфиол, боб, моркови, зеле, аспержи, пипер, бамя, домати, царевица, цвекло, маринован лук, кисели краставички. Някои от тези зеленчуци са страхотни за директна консервация чрез варене и запечатване в буркани, при други пък бланширането с вряла вода, преди варене, би било чудесен вариант, преди да бъдат затворени. Замразяване   Замразяването на голяма част от реколтата и поставянето и във фризер за консумация през студените месеци е отличен избор. Ето и някои от най-подходящите зеленчуци за консервиране във фризера: броколи, спанак, грах, тиквички, брюкселско зеле, патладжан, гъби, печени чушки, моркови, зелен боб (предварително бланширан в гореща вода).     Необходими продукти: карфиол - 2 кг, зел е- 4 кг, зелени домати - 2 кг, моркови- 3 кг, чушк и- камби 2 кг, дафинов лист- 8 бр., черен пипер - 1 пакетче, винен оцет - 700 гр., захар- 1 ч. ч., олио- 1 ч. ч., сол- 1 ч. ч. Начин на приготвяне: Нарязваме зеленчука и го поръсваме със солта, олиото и захарта. Пускаме подправките. Оставяме сместа да почива 1 нощ и я пълним плътно в буркани. Затваряме туршиите и варим 15 минути.       Продукти: 2 кг корнишони, 1 кг червени чушки, 2 кг моркови, 1 кг кромид, 2 връзки магданоз, 1/2 кг люти чушки, 1 кг маслини, 2 глави чесън За маринатата: 1 л оцет,1 ч. ч. Олио, 300-400 г захар, 3 с. л. сол 15 аспирина Приготвяне: Корнишоните, чушките, морковите, кромидът и магданозът се измиват, почистват и нарязват. Лютите чушки се опукват (изпичат).  Зеленчуците се смесват и поставят в буркани. Отгоре се добавят маслини, нарязан магданоз и скилидки чесън. Накрая туршията се залива с приготвената от изброените продукти марината.   Продукти: 10 кг домати, 800 г захар, 10 г черен пипер, 5 г кимион, 5 г зелена чубрица (1 чаена лъжица), 10 г хардал (синап) около 2 чаени лъжици, 5 г бахар (1/2 пакетче), 5 г канела (1 чаена лъжица), 300 г оцет, 120 г сол Приготвяне: Доматите се смилат на машинка, която ги чисти от семките и се изваряват с всичките подправки, които са добре счукани или смлени. Накрая се слагат оцетът и солта. В подсушени и топли буркани с винт се изсипва топлата смес. Затварят се здраво и се обръщат, докато изстинат. От тази доза излизат 6 буркана (от по 720 г) или 22-24 бурканчета от детски храни! Не се стерилизират.", "date": "2019.09.01", "title": "Карфиолът се вари, спанакът се замразява"}
{"url": "https://www.monitor.bg:443/bg/a/view/turist-izdyhna-sled-noshten-kupon-v-slynchev-brjag-174330", "text": "Млад здравеняк издъхна внезапно по време на среднощен запой в дискотека. Инцидентът е станал миналата нощ в курорта Слънчев бряг в един от най-хитовите сред чужденците барове, който се намира в центъра на комплекса. Трагедията се разиграла пред очите на стотици ужасени туристи. Младият мъж купонясвал като за последно и обръщал чаша след чаша. Никой не знае какво и колко е изпил, но изведнъж той превъртял. Започнал да крещи и да буйства безпричинно в заведението, после хукнал като ужилен навън. \"Изглеждаше като побеснял, все едно не можеше да си намери място. Мяташе се наляво и надясно като луд\", разказаха очевидци. Клиенти в бара го хванали и го извели навън, защото той видимо не бил добре. Пред дискотеката обаче мъжът станал още по-агресивен и се наложило придружителите му да го повалят на земята и да го вържат с колан, разказаха ужасени свидетели. Минути по-късно крясъците на превъртелия турист изведнъж рязко заглъхнали и той изпаднал в безсъзнание. В този момент той вероято е издъхнал. На място веднага пристигнала линейка, но лекарите установили, че чужденецът е мъртъв. Той е откаран за аутопсия в бургаската болница. Очаква се патоанатомите да съобщят още в понеделник причината за внезапната му смърт.  Една от версиите е, че купонджията е предозирал дрогата или е приел опасен опиат от типа на дизайнерските. Не е изключено обаче инцидентът да е вследствие на сериозен здравословен проблем. Разследващи съобщиха, че до момента не е установена самоличността на жертвата, нито неговата националност. Предполага се, че е турист от Острова, защото по данни на очевидци той крещял на английски. ", "date": "2019.09.01", "title": "Млад мъж издъхна на дископарти в Слънчев бряг(ОБНОВЕНА)"}
{"url": "https://www.monitor.bg:443/bg/a/view/14-godishnijat-futbolist-teodor-velinov-zagubi-kraka-si-174327", "text": "14-годишният кюстендилец, който мечтаеше да стане футболист, загуби крака си. Въпреки множеството усилия на лекарите в Германия се наложи ампутация над коляното и сега Теди свиква с мисълта, че това е била единствената възможност. Момчето страда от остеосаркома - вид много агресивен рак на костите. „След проведените химиотерапии, които Теди много трудно понесе и след многобройните консултации с професори, ортопеди, ментори и психолози, които гледаха в една посока, а именно, да запазим живота на детето, се оказа, че саркомът е разрушил не само колянната става, но е тръгнал и по бедрената кост. За огромно съжаление, не успяхме да спасим крачето на Теди. Предстоят най-трудните моменти за семейството му и дълго възстановяване за Теодор“, коментираха близки на детето. Теди е ученик в 7 клас на ОУ „Даскал Димитри“ - Кюстендил, доскоро той тренираше футбол и обичаше да е сред приятели. В началото на месец май т.г., Теди започва да изпитва леки болки в крака, като първоначално близките му мислили, че се дължи на пренатоварване в тренировките по футбол. След известно време се поява отток и след това накуцване. Родителите му решават да потърсят помощ в Университетска Специализирана болница по ортопедия „Проф. Бойчо Бойчев“, където след направени редица изследвания е установено, че Теди има остеосаркома феморис сенистри - вид много агресивен рак на костите. При 14-годишното момче той е засегнал бедрената му кост. При направения ЯМР се вижда, че туморите са два. След установяването на диагнозата е пренасочен в клиника по детска онкохемотология ИСУЛ, където беше приет за лечение. В България на Теди бяха направени два курса на химиотерапия, а в началото на юли той замина за лечение в Университета болница „Хайделберг“ в Германия. Кампанията по събирането на средства за Теди продължава, като необходимата сума е в размер на 300 хил. евро.", "date": "2019.09.01", "title": "14-годишният футболист Теодор Велинов загуби крака си"}
{"url": "https://www.monitor.bg:443/bg/a/view/djigit-se-vze-za-vatman-174329", "text": "Джигит се въплъти в ролята на ватман и пострада, след като прелетя по трамвайни релси, които повдигнаха автомобила му достатъчно, за да стане неуправляем. Кадри от куриозната ситуация с потрошената кола и проснатия до нея заобиколен от полицаи шофьор, която се е разиграла в неделя сутринта в столичния жк „Люлин“ се появиха във Фейсбук и за броени минути предизвикаха десетки коментари, като преобладават подигравките към виртуозното изпълнение. „Карал е курс за ватман“, написа с насмешка мъж. А друг добавя: \"Не е снощен, сегашен е завалията.“.", "date": "2019.09.01", "title": "Джигит се взе за ватман"}
{"url": "https://www.monitor.bg:443/bg/a/view/igrachi-se-zavryshtat-s-peti-sezon-174335", "text": "Хитовата комедийна поредица „Играчи“ се завръща на малкия екран с нов сезон. Петата порция епизоди на продукцията, в която виждаме Дуейн Джонсън – Скалата в ролята на един от пенсионираните спортисти Спенсър Страсмор, стартира на 26 август от 22, 30 ч. по НВО, като това е премиерната дата и за стрийминг платформата HBO GO. Историята показва бляскавия, но често жесток свят на професионалния футбол през очите на настоящи и бивши играчи, които се опитват да останат в играта. Героят на Скалата е бивша суперзвезда, който се е преквалифицирал във финансист, менажиращ парите на най-добрите съвременни играчи. В поредицата с участие се разписват още Джон Дейвид Уошингтън (BlacKkKlansman) , Омар Бенсън Милър (“От местопрестъплението: Маями”) и други.", "date": "2019.09.01", "title": "„Играчи“ се завръщат с пети сезон"}
{"url": "https://www.monitor.bg:443/bg/a/view/stotici-okupiraha-mol-za-sreshta-s-top-vlogyri-174334", "text": "Стотици младежи държат втори ден под обсада столичен мол, за да се срещнат, снимат и поговорят с над 30 от най-известните влогъри в България. В двата уикенд дни, от 11 до 18 ч., любимците от социалните мрежи говорят и разказват за новите си поректи и за най-успешните си опити в социалните мрежи пред своите заклети фенове и последователи. Само за съботния ден през сцената на събитието преминаха 16 влогъри и блогъри, сред които VaseTo, които е само на 20, но е всеобщлюбимец с близо 200 000 последователи на канала си, който е пълен с пранкове, социални експерименти, реакции, предизвикателства и неговите песни; Antoanet Popova и Valerie Yordanova, с техните бюти съвети, и още лайфстайл гурута като Karina Ilieva, Ivana Alexandrova и много други, а за феновете на киното имаха възможност да се срещнат с Кино Фен. Kristian Tanev е сред участниците на днешния панел. Той е един от най-популярните влогъри у нас с над 260 000 последователи, а освен това е писател и съавтор на песни. Един от първите влогъри в България - Chris Zahariev, също ще зарадва феновете си днес. Той е популярен с постовете си, в които често присъства и образователен сюжет. Такъв е и първият български документален уеб сериал \"Да се изгубиш нарочно\", в който Крис, заедно със свои приятели, обикаля страната и показва непознати кътчета. Феновете на колите ще се срещнат с Dizzy Riders. Почитателите на спорта - с фитнес влогърите Iva Drumeva и Radostin Kuzmanov. The Dog Mother Цвети Василева пък очаква всички любители на домашните животни. Какво е да си майка на две прекрасни момичета, мъжът ти да е чужденец и да бъдеш блогър и влогър - ще стане ясно от Antoinette Pepe.", "date": "2019.09.01", "title": "Стотици окупираха мол за среща с топ влогъри"}
{"url": "https://www.monitor.bg:443/bg/a/view/okyrvaven-trup-panikiosa-stolichnija-kvartal-izgrev-174328", "text": "Окървавен труп на мъж бе открит тази сутрин в столичния квартал \"Изгрев\". Сигналът за ужасяващата гледка, която паникьоса живеещите в района е подаден в 7,20 часа от жена, която е разхождала кучето си. Тялото е открито в парк в квартала. След първоначалните огледи е установено, че вероятната причина за смъртта е побой и удари с твърд предмет. Справка установила, че мъжът е криминално проявен. Има регистрации за кражби и шофиране в нетрезво състояние. Самоличността на човека е установена, работи се по случая, казаха от МВР.", "date": "2019.09.01", "title": "Окървавен труп паникьоса столичния квартал „Изгрев“"}
{"url": "https://www.monitor.bg:443/bg/a/view/profesionalisti-prigotvjat-lesni-recepti-na-pyt-174337", "text": "Решени да подкрепят и разгласят идеята, че има изключително много лесни рецепти, които всеки може да приготви сам вкъщи, професионалните готвачи на канала 24Kitchen тръгват на път, за да покажат на всички зрители как да приготвят вкусни рецепти в домашната кухня. Във всеки епизод от втори сезон на „Лесни рецепти на път“ един зрител ще сподели свой проблем – от липсата на достатъчно време за готвене до това какво да се приготви на вегетарианец в семейството. Професионалните готвачи ще обсъдят техните кулинарни проблеми и ще предложат промени, съвети и решения. Освен това, всеки готвач ще сподели как се приготвят вкусни, лесни и бързи ястия, които могат да се сготвят с най-често срещаните продукти и подправки, които са под ръка във всяка кухня. Премиерата на новия сезон на „Лесни рецепти на път“ е насрочена за 19 септември от 13 ч по 24Kitchen.", "date": "2019.09.01", "title": "Професионалисти приготвят „Лесни рецепти на път“ "}
{"url": "https://www.monitor.bg:443/bg/a/view/porto-vkara-naprejenie-v-botev-pd-174322", "text": "Сериозно напрежение породи трансферът на Кристиан Добрев в „Ботев“ (Пд). Крилото „канарчетата“ премина под наем в португалския гранд за един сезон и ако „драконите“ останат доволни от него, ще могат да го закупят през следващото лято за  250 000 евро. В часовете след дербито с „Локомотив“ (Пд) обаче се оказа, че в „Ботев“ не са били никак очаровани от развитието на трансфера и спортният директор Адалберт Зафиров призна, че клубът с нежелание е пуснал Добрев под наем в Португалия. „Мениджърът на играча Милен Георгиев ни постави ултиматум“, лаконичен бе Зафиров. Наставникът Желко Петрович пък коментира, че този ход е голяма грешка.“Добрев е добро момче, но според мен се връща назад, като отива в „Б“ отбор. Това не е добре за млад играч. Вдигнахме му нивото, той беше на терена във всеки мач”, сподели Петрович, който си навлече гнева на „бултрасите“ след изказването, че показаното при равенството 1;1 с „Локо“ е максимумът на тима. „Локомотив“ в момента е по класния отбор и липсата на Неделев, Вутов и Джонатан оказа много негативно влияние на играта ни“, добави специалистът. В лагера на противника спортният директор Георги Иванов похвали футболистите и съжали, че „смърфовете“ не са победили поне с два, три гола разлика. „Локомотив“ доминираше. Задължително е да влезем в шестицата. За Купата ще гоним финал. Адмирации за треньора и футболистите за това, което правят от една година”, коментира Гонзо.", "date": "2019.09.01", "title": "„Порто“ вкара  напрежение в  „Ботев“ (Пд)"}
{"url": "https://www.monitor.bg:443/bg/a/view/uve-triumfira-nad-napoli-v-drama-sys-7-gola-174332", "text": "„Ювентус“ излезе краен победител в паметен сблъсък с „Наполи“ на „Алианц Стейдиъм” от втория кръг на Серия „А”. Двата тима си размениха общо 7 гола, а след последния съдийски сигнал играчите и феновете на „Старата госпожа” празнуваха успеха с 4:3. Домакините водеха с 3:0 до 66-ата минута, а в 81-ата резултатът вече беше 3:3. В добавеното време на мача обаче автогол на Калиду Кулибали от състава на гостите донесе щастлива развръзка за техния съперник. След мача треньорът на „Наполи“ Карло Анчелоти беше видимо разочарован от представянето на неговия тим. „Не беше позитивен тест за нас. Губехме с 3:0 до 60-та минута, след което изравнихме за 3:3, но представянето ни все още не беше на необходимото ниво като цяло. Резултатът нямаше да промени факта, че не беше добро представяне. „Ювентус“ имат невероятен характер и качество в състава, винаги щеше да е трудно срещу тях“, сподели специалистът. В други мачове от кръга „Болоня“ победи СПАЛ с 1:0, а „Милан“ записа първи успех в първенството над „Бреша“ със същия резултат.  ", "date": "2019.09.01", "title": "„Юве“ триумфира над „Наполи“ в драма със 7 гола"}
{"url": "https://www.monitor.bg:443/bg/a/view/ot-nachaloto-na-ljatoto-stroiteli-40-pyti-kysali-kabeli-na-energoto-v-zapadna-bylgarija-174331", "text": "Над 60 000 домакинства и фирми на обслужваната от ЧЕЗ Разпределение територия – Западна България - останаха без електрозахранване в резултат на скъсани кабели от строителни компании от началото на летния сезон до средата на август. Клиентите на дружеството са били засегнати от изключвания, продължили сборно повече от 90 часа. Начело на статистиката е София, където неудобства са предизвикани за 23 000 клиенти, съобщиха от ерепето. Начело на статистиката е София, където неудобства са предизвикани за 23 000 клиенти, съобщиха от ерепето. Близо 40 са скъсаните кабели средно напрежение на ЧЕЗ Разпределение. Ремонтите оставят белези на съоръженията и създават рискове от нови аварии. Незаконни или несъобразени изкопни дейности са причините за възникване на подобни инциденти. При законното строителство ЧЕЗ Разпределение съгласува проектите. В рамките на това съгласуване в писмен вид информира строителя, че е длъжен да уведоми предварително дружеството за деня и мястото на стартиране на изкопните дейности. В голяма част от случаите тези изисквания не се спазват. Също така често информацията за стартиращите строителни дейности се получава предходния ден или в деня на тяхното стартиране. Това прави реакцията на ЧЕЗ Разпределение невъзможна. За да отдели ресурс за строителните обекти, е необходимо компанията да бъде информирана поне две седмици предварително за деня, когато строителите ще копаят. ЧЕЗ Разпределение очаква от фирмите да информират компанията поне две седмици предварително къде ще извършват изкопни дейности. Това може да става на телефон 0700 10 010 или на имейл кlienti@cez-rp.bg.", "date": "2019.09.01", "title": "От началото на лятото строители 40 пъти късали кабели на енергото в Западна България"}
{"url": "https://www.monitor.bg:443/bg/a/view/ukrepiha-svlachishteto-pod-krepostta-carevec-174323", "text": "Приключи укрепването на свлачището в подножието на крепостта Царевец, което засегна ул. „Свети Климент Охридски“ в частта й край средновековния манастирски комплекс „Великата лавра“. Пилотна система с повече от 140 отделни елемента от стомана и бетон, забити на голяма дълбочина, укрепва земната маса както в участъка на свличането, така и в съседни части по дължината улицата. Започна преасфалтирането на улицата, изграден е и нов пешеходен тротоар. Участъкът ще остане затворен за движение заради започващото в понеделник преасфалтиране на улиците „Иван Вазов” и „Велчо Джамджията”. По тези две отсечки строителните работи ще завършат до 4 септември. Финансирането за решаването на проблема със свлачището бе осигурено от правителството след разговори на кмета Даниел Панов с представители на изпълнителната власт.", "date": "2019.09.01", "title": "Укрепиха свлачището  под крепостта Царевец"}
{"url": "https://www.monitor.bg:443/bg/a/view/balykov-njama-da-parkirame-avtobusa-na-uembli-174320", "text": "Селекционерът на българския нацонален отбор Красимир Балъков заяви категорично, че България няма да отиде с мисълта да се защитава срещу Англия в сблъсъка от квалификациите за Евро 2020 на 7 септември. Опитният специалист заяви, че иска да види друго лице в битката на „Уембли“. „Ще се опитаме да бъде добре организирани, имаме голям респект от Англия, но трябва да покажем самочувствие и да дадем най-доброто. Няма нужда от по-голям респект, отколкото трябва. Със страх не се играе футбол, така че не очаквайте да „паркираме“ автобуса на „Уембли“, защото това няма да ни доведе до нищо хубаво. Ще се съобразим с динамиката и бързината на съперника. Много е трудно да намериш правилната рецепта. Ще изисквам футболистите, които идват в националния отбор, да играят без страх. Ритането на топката не е моята философия. Трябва да бием и трите съперника, за да имаме шанс да се класираме“, коментира наставникът, който вчера Първата група, която пристигна в Бояна бе от 12 човека. „Имаме четири тренировки, които ще мога да направя с целия отбор. Искам да покажем друго лице срещу Англия. Искам да се представим по най-добрия начин. Ще ни бъде от полза този мач срещу един от най-добрите отбори в света. Бодуров има опит, игра в Англия. Извикали сме го, ще видим какво е физическото и психическото му състояние, след което ще решим дали е в състояние да взема участие. От тези мачове се надяваме да спечелим точки, ако не го направим, ще си направим изводите\", добави още селекционерът. \"В националния отбор времето е малко, искам да бъде повече, но няма как да стане. Има неща върху, които трябва да се работи, но има неща, които трябва да задържим, а и да се Търсим различни варианти, за да подсилим отбора, да дадем шанс на младите играчи. Наблюдаваме шампионата и се опитваме да стимулираме футболистите\", завърши Балъков. Крилото на „Етър“ Даниел Младенов, който получи повиквателна за националния отбор, пък изрази увереността си, че тимът може да постигне нещо по-значимо на „Уембли“. „Благодаря на г-н Балъков, че ми гласува доверие да ме викне в националния отбор. Каквото и да кажа за Англия, ще бъде малко. Винаги обаче е възможно да се вземе нещо, независимо от кой“, сподели националът.", "date": "2019.09.01", "title": "Балъков: Няма  да „паркираме“ автобуса на „Уембли“"}
{"url": "https://www.monitor.bg:443/bg/a/view/popeto-e-pyrvi-v-rusija-milanov-s-gol-v-ungarija-174321", "text": "Капитанът на националния отбор Ивелин Попов се завърна в игра при изключително важната победа с 2:1 на „Ростов“ в гостуването на „Локомотив“ (Москва). Двубоят от 8-ия кръг на Премиер лигата беше пряка битка за първото място. Двата тима в компанията на още три отбора деляха върха с актив от 14 точки, но Попето и компания вече имат 17. Българският футболист, който се контузи преди две седмици и тренира извънредно десет дни по пет часа на ден, се завърна в стартовия състав и отново беше опорен халф с състава на Валерий Карпин. Националът Георги Миланов пък отбеляза гол за убедителната победа на МОЛ над „Кишвара“ с 3:0 в поредния кръг на унгарското първенство. Българският халф се разписа в 56-ата минута с глава, а четвърт час преди края беше заменен от Акош Елек. В същото време бившият вратар на „Черно море“ и ЦСКА Георги Китанов изигра силен мач за „Астра“ (Гюргево), а отборът му записа престижна победа над шампиона на Румъния „ЧФР Клуж“ с 3:2 и се изкачи на 7-о място в класирането. Дебют за тима направи Тони Силва, който у нас игра за ЦСКА.", "date": "2019.09.01", "title": "Попето е първи в Русия, Миланов с гол в Унгария"}
{"url": "https://www.monitor.bg:443/bg/a/view/burgazlija-skochi-ot-10-ija-etaj-na-blok-174319", "text": "50-годишен мъж се самоуби, скачайки от 10-ия етаж на 59 блок в бургаския жк \"Изгрев\", съобщи \"Флагман\". Трагедията се разиграла късно в събота. Мъжът полетял от 18-етажния блок пред погледите на съседи и минувачи. Той взел фаталното решение да сложи край на живота си заради коварно заболяване. Шансовете да пребори болестта не били големи, а през последните дни бургазлията изпитвал неописуеми болки.", "date": "2019.09.01", "title": "Бургазлия скочи от 10-ия етаж на блок"}
{"url": "https://www.monitor.bg:443/bg/a/view/novijat-joker-napravi-furor-vyv-venecija-174344", "text": "Американският актьор Хоакин Финикс поднесе на кинофестивала във Венеция забележително превъплъщение в образа на Жокера - вечния съперник на Батман и един от най-разпознаваемите злодеи в киното, с което потопи критиката в \"луд\" възторг. Финикс \"наследи\" образа от Джак Никълсън, покойния Хийт Леджър и Джаред Лето. Актьорът не крие, че се е подготвял усилено, за да пресъздаде знаковия персонаж. \"Жокера\" на режисьора Тод Филипс, представен на Мострата в съботната вечер, е сред 21-те продукции в конкурсната програма. Филмът проследява произхода на персонажа и трансформацията му от осмиван самотник в уверен гримиран злодей. По времето, когато се развива действието, Брус Уейн - бъдещият супергерой Батман, е още дете.  Героят на Хоакин Финикс - Артър Флек работи като клоун. Воден от желанието си да бъде стендъп комик, Флек имитира другите, но в крайна сметка сам се превръща в обект на подигравки. Отчужденият и крехък самотник, наричан Хепи от майка си, с която живее, постепенно започва да се трансформира в Жокера. По думите на режисьора Тод Филипс една от водещите теми, които засяга кинотворбата му, е \"липсата на състрадание в света\". Филмът очарова критиката, въодушевена най-вече от изпълнението на Хоакин Финикс, окачествено като \"сензационно\".  Според френското списание \"Премиер\" \"Жокера\" поднася впечатляващ спектакъл, изнесен от Финикс.  \"Хоакин Финикс никога не е бил по-добър\", пише възторжено \"Холивуд рипортър\".  Тим Гриърсън от \"Скрийн дейли\" отбелязва, че филмът вероятно няма да постигне внушителния касов успех на други комиксови продукции, но прогнозира, че зрителите, пренаситени от супергерои, ще останат очаровани от интерпретацията на Хоакин Финикс. Специализираният американски сайт Индиуайър окачествява филма като \"най-дръзкия и вълнуващ\" в жанра след \"Черният рицар\" (2008) на Кристофър Нолан.", "date": "2019.09.01", "title": "Новият Жокер направи фурор във Венеция"}
{"url": "https://www.monitor.bg:443/bg/a/view/rosen-todorov-poe-nso-174318", "text": "Зам.- шефът на Националната служба за охрана (НСО) полк. Росен Тодоров ще е временен неин началник за втори път. Той пое поста с указ на президента Румен Радев, съобщи Нова ТВ. До рокадата се стигна след като работата си като началник на службата напусна ген. Данчо Дяков. Оставката си той мотивира с лични причини. Според премиера Бойко Борисов, генералът не издържал на скандалите в президентството, а според държавния глава е получил по-добро предложение за работа.", "date": "2019.09.01", "title": "Росен Тодоров пое НСО"}
{"url": "https://www.monitor.bg:443/bg/a/view/eli-golding-se-omyji-pred-kralski-osobi-174343", "text": "Британската певица и авторка на песни Ели Голдинг се омъжи за арт дилъра Каспар Джоплинг в присъствието на куп звездни гости. Изпълнителката и 27-годишният й избраник размениха брачните си обети в готическата катедрала на Йорк, Великобритания. Сред поканените знаменитости бяха Сара Фъргюсън и дъщерите й, принцесите Биатрис и Юджини, годениците Орландо Блум и Кейти Пери, актрисата Сиена Милър, певецът Джеймс Блънт и съпругата му, комикът Джими Кар, бившата изгора на принц Хари Кресида Бонас.  Булката пристигна на сватбата си със син миниван \"Фолксваген\". За големия ден 32-годишната Ели Голдинг беше избрала рокля на \"Клое\", дело на дизайнерката Наташа Рамзи-Леви. Изработката й е отнела 640 часа. Ели Голдинг и Каспар Джоплинг, които са заедно от две години, оповестиха годежа си миналата година. Скоро след това певицата се премести в Ню Йорк, където работи Джоплинг. Впоследствие двойката се завърна във Великобритания.", "date": "2019.09.01", "title": "Ели Голдинг се омъжи пред кралски особи"}
{"url": "https://www.monitor.bg:443/bg/a/view/bum-na-pacienti-s-izgarjanija-v-rusenska-bolnica-174324", "text": "Нараства броят на пациентите с изгаряния, приети в отделението по пластично-възстановителна и естетична хирургия в УМБАЛ „Медика“ в Русе, съобщиха от лечебното заведение. Само вчера са постъпили четирима пациенти. Преди това четирима души от едно семейство от Габрово – баба, дядо и двамата им внуци, бяха приети в клиниката след битов инцидент, при който избухнала наскоро закупена газова бутилка. Освен тях през последните десетина дни са постъпили пациенти и от областите Русе, Велико Търново и Разград. В отделението се лекуват и деца, получили изгаряния при заливане по невнимание с гореща вода. Заради нарасналия брой на приетите легловата база в сектора е почти запълнена. Преобладават случаите на изгаряния, получени при използване на газови бутилки или горелки. Пострадалите са претърпели операции и кожна пластика, а две трети от тях са на командно дишане заради вдишването на пушечни газове. Отделението по пластично-възстановителна и естетична хирургия в УМБАЛ „Медика“ е единственото за няколко области. От година и половина то се ръководи от проф. Огнян Хаджийски – дългогодишен шеф на клиниката по изгаряния и пластична хирургия в болница „Пирогов“.", "date": "2019.09.01", "title": "Бум на пациенти с изгаряния в русенска болница"}
{"url": "https://www.monitor.bg:443/bg/a/view/parad-na-naciite-sybira-400-motordjii-v-plovdiv-174325", "text": "Общо 400 души с 250 мотоциклета от минимум 22 европейски страни, Турция, Израел и Ливан ще се включат в седмата международна среща на мототуристи в Пловдив, съобщиха организаторите от мото клуб \"Златно крило\". Събитието ще се състои от 4 до 8 септември. Идеята на срещата е да се презентира Пловдивска област с нейните традиции, култура, бит, кухня и природа. Включени са посещения на Асенова крепост и Бачковския манастир, винарни, винзаводи, бирен фест на Младежкия хълм и на кулинарния фестивал \"Пловдив мези\" в парк Лаута, рок концерт. На 6 септември започва светлинният мото парад, след който участниците ще се присъединят към честванията на 134-та годишнина от Съединението на България. Любителите на мощните машини на две и три гуми от най-висок клас и луксозни екстри ще могат да ги разгледат и да се снимат с тях. На 7 септември ще потеглят мотористите за Парада на нациите по улиците на Пловдив. Крайната точка на шествието е площад \"Стефан Стамболов\", където мототуристите ще се включат в концерта \"Български фолклор през очите на света\".", "date": "2019.09.01", "title": "Парад на нациите събира 400 моторджии в Пловдив"}
{"url": "https://www.monitor.bg:443/bg/a/view/specialno-obleklo-ni-spasjava-ot-komarite-174326", "text": "В хода на историята болестите, предадени от комарите на хората, вероятно са причинили повече страдания, отколкото всички войни, взети заедно. Настоящите техники за борба с досадните кръвопийци обикновено включват химикали, които обаче могат да имат странични ефекти както за човека, така и за заобикалящата го среда. Солидното облекло може да помогне, но както всеки, прекарал известно време на открито в компанията на комари знае, те са склонни към упорство и в крайна сметка намират начин да ни ухапят. Решение на този проблем предлагат американски учени, пише сайтът Медгаджет, позовавайки се на публикация в сп. \"Протоколи на Американската академия на науките\", съобщи БТА. Специалистите от университета \"Браун\" съобщават за нов материал, способен да прикрива носещия го индивид от комари, като не позволява на привличащите насекомите химикали да проникват през тъканта. Материалът освен това помага и за физическото блокиране на комарите, пречейки им впиват устните си органи в кожата. За направата на новия материал са използвани множество пластове графенов оксид.  Графенът има цял куп необичайни и вълнуващи свойства. Напластен на по-плътни слоеве, той изглежда блокира преминаването на много химикали, отделяни от кожата и чрез потта. Комарите използват тези химикали като сигнали, за да преследват плячката си, така че блокирането им съответно помага да се избегне привличането на комарите. За да докажат, че материалът им работи, специалистите са ангажирали неколцина смелчаци, готови да споделят компанията на десетки лакоми комари. Направените тестове са показали, че насекомите не проявяват никакъв интерес към апетитната човешка кожа, покрита с графеновата тъкан", "date": "2019.09.01", "title": "Специално облекло ни спасява от комарите"}
{"url": "https://www.monitor.bg:443/bg/a/view/ot-utre-izplashtat-po-300-lv-za-zaklanite-domashni-praseta-174313", "text": "От утре започва изплащането на еднократната помощ от 300 лв. на стопанство в 21 области в страната, съобщиха от БАБХ. То ще става по утвърден график, съгласуван с кметовете на населените места за часовете и мястото на получаване на обезщетенията. Областите, в които ще тръгне изплащането са: Варна, Велико Търново, Видин, Враца, Добрич, Кюстендил, Ловеч, Монтана, Пазарджик, Перник, Плевен, Пловдив, Разград, Русе, Силистра, Смолян, София град, София област, Търговище, Шумен и Хасково. В някой от общините  в тези области изплащането ще продължи в дните и след 2 септември. В областите Благоевград, Бургас, Габрово, Сливен, Стара Загора и Ямбол изплащането на средствата ще започне след 2 септември. Плащания няма да се извършват единствено в област Кърджали, тъй като там няма подадени заявления за обезщетения. Право на обезщетение имат стопаните, с до 5 броя прасета за угояване, предприели мерки за почистване и дезинфекция на обектите, след доброволно усвояване на месото от прасетата в личните си стопанства.", "date": "2019.09.01", "title": "От утре изплащат по 300 лв. за закланите домашни прасета"}
{"url": "https://www.monitor.bg:443/bg/a/view/sting-njama-vreme-za-svirene-svetyt-gori-174340", "text": "Носителят на 17 награди „Грами“ Стинг призова правителството на Бразилия да прекрати масовата сеч на горите в Амазония, защото „всички дишаме един и същи въздух и понасяме последствията от тази престъпна небрежност“. В официално изявление мултиплатинения музикант критикува президентът Жаир Болсаноро за решението, с което допуска земеделци да разчисти голяма част от територията за пасища. Скокът на пожарите с 85 % само през тази година накара световната общност да заговори за началото на чудовищна екологична криза. Причината - гъстата растителност абсорбира огромни количества въгледроден диоксид и така се забавя процеса на глобално затопляне. Амазония произвежда 20 % от кислорода ни и не случайно е наричана „Белият дроб на Земята“. Апелът на Стинг към законодателни промени в Бразилия за спасяване на Амазония е част от вербалния пожар, който знаменитости от калибъра на Мадона, Леонардо Ди Каприо и Новак Джокович запалиха по темата в социалните мрежи. Стинг е сред най-ярките природозащитници в шоубизнеса с фондацията си в подкрепа на дъждовните гори. Ето и официалното изявление на артиста.", "date": "2019.09.01", "title": "Стинг: Няма време за свирене, светът гори!"}
{"url": "https://www.monitor.bg:443/bg/a/view/kluchovi-izbori-v-germanskite-provincii-saksonija-i-brandenburg-174309", "text": "Избори в две германски провинции се провеждат днес. Вотът в Саксония и Бранденбург се смята за тест за политическите нагласи в страната. Това е първо гласуване след евроизборите в Германия, предадоха световните агенции. Анализатори прогнозират възход на крайнодясната \"Алтернатива за Германия\" на регионалните избори. Партията може да стане водеща сила в двете провинции, което ще предизвика политическо земетресение, отбелязва ДПА. След федералните избори през 2017 г. консервативните християндемократи на канцлера Ангела Меркел са загубили подкрепа както на регионално, така и на федерално равнище, твърдят анализатори. Затова засилване на позициите на \"Алтернатива за Германия\" на изборите днес би било тежък удар за умерените политически партии в страната и е възможно да тласне надясно Християндемократическия съюз на Меркел. Освен това възходът на \"Алтернатива за Германия\" би застрашил бъдещето на крехката управляваща коалиция на Меркел с левоцентристката Германска социалдемократическа партия. А ако коалицията между консерваторите и социалдемократите рухне, това може да е краят на ерата Меркел и да се стигне или до нови избори, или до съставяне на ново слабо правителство на малцинството, отбелязва ДПА. Последните социологическите изследвания показват, че въпреки вътрешнопартийните борби за власт социалдемократите са с изравнени шансове с \"Алтернатива за Германия\" за първото място на изборите в Бранденбург. В Саксония, важен икономически център в Източна Германия, крайната десница си е поставила за цел да свали оглавяваната от ХДС местна власт.", "date": "2019.09.01", "title": "Ключови избори в германските провинции Саксония и Бранденбург"}
{"url": "https://www.monitor.bg:443/bg/a/view/pesimizym-v-bruksel-za-skluchvaneto-na-sporazumenie-s-london-174311", "text": "Главният преговарящ на Европейския съюз за Брекзит Мишел Барние не е оптимистично настроен за избягването на сценарий без споразумение, защото ЕС не може да отговори на британските искания за изключване на предпазната клауза за границата между Великобритания и Ирландия от споразумението за изтегляне, предаде Ройтерс. Барние заяви в статия за в. \"Сънди телеграф\", че предпазната клауза трябва да остане, за да запази целостта на единния европейски пазар, като едновременно с това гарантира отворена граница между Ирландия и британската провинция Северна Ирландия. \"Не съм оптимистичен за избягването на сценарий с Брекзит без споразумение, но всички трябва да продължим да работим упорито\", подчертава Барние в статия, публикувана на първа страница на вестника. \"Предпазната клауза е максималната степен на гъвкавост, която ЕС може да предложи на страна, която не е членка\", предупреди той. Британският премиер Борис Джонсън е обещал да изведе Великобритания от ЕС на 31 октомври, независимо дали има сключено споразумение с Брюксел.", "date": "2019.09.01", "title": "Песимизъм в Брюксел за сключването на споразумение с Лондон"}
{"url": "https://www.monitor.bg:443/bg/a/view/merkel-si-nameri-rabota-za-posle-174314", "text": "Канцлерът на Германия Ангела Меркел сподели какво ще работи, след като настъпи наближаващият край на политическата й кариера, съобщиха немските медии. По време на церемония по присъждането й на почетна научна степен във Висшата школа по мениджмънт в Лайпциг, Меркел, която както е известно е физик по образование, заяви, че може отново да се занимава с научна дейност и всички университети, които са я удостоили с почетно научно звание (досега те са 17), отново ще чуят за нея.", "date": "2019.09.01", "title": "Меркел си намери работа за после"}
{"url": "https://www.monitor.bg:443/bg/a/view/vijte-kakvi-ste-bili-v-predishnija-si-jivot-spored-datata-na-rajdaneto-vi-174312", "text": "Най-лесният начин да разберете кой сте били в минал живот е бързо нумерологично изчисление по дата на раждане. Трябва да знаете деня, месеца и годината на раждане, ако е за друг човек, пише tribune.bg. Изчисленията са прости. Например, ако сте родени на 16 октомври 1991 г., изчислението ще изглежда така: Събират се общо всички цифри на датата на раждане: 1 + 6 + 1 + 0 + 1 + 9 + 9 + 1 = 28; редуцирате до едноцифрено число - 2 + 8 = 10 = 1 + 0 = 1. След това погледнете стойността на получената цифра: 1. Вашата дейност е била свързана с творчеството и изкуството. В миналия живот бихте могли да бъдете както непризнат художник, така и известен писател. Голяма е вероятността да сте живели в материален просперитет. Творческите занимания обаче са били по-скоро хоби, а сте печелили препитанието си от нещо, свързано с приложна работа - например строителство или нещо друго. 2. Може да сте били сред хората, които са се занимавали с политика или сред влиятелните хора, но сте имали широка душа. В миналия живот вие се стремили да направите живота на повече хора по-добър, по-щастлив и по-безопасен. Друга възможност е дейността ви на актьор или танцьор. Сцената ви е привличала, но може да е било само увлечение, хоби. 3. Предишният ви живот е бил свързан с публични изказвания или участие във военни действия. Това е професията на писател, оратор или сте заемали военни постове. Възможно е да сте били привлечени от всичко магическо, да сте се стремили към езотеричните знания. 4. В миналия живот вашата мисия и смисъл на живота са били изучаването на точните науки. Висок интелект в съчетание с отличната интуиция са ви гарантирали успех в областта на науката или изобретенията. Възможно е да сте били някой от големите учени (ако в сегашния си живот също имате влечение към науката). Но не сте могли никога да се научите как да правите пари - това е задачата на сегашното ви превъплъщение. 5. Вашата дейност в предишното превъплъщение е била тясно свързана със закона, например адвокат. Защитавали сте правата и интересите на хората в съда. Но също така може да сте били търговци и то доста проспериращи. 6. В някой от миналите си животи сте посветили по-голямата част от времето си на духовно развитие и в служба на хората, занимавайки се с благотворителност и безкористно помагайки на нуждаещите се. Възможно е да сте били църковен служител, свещеник или дори лекар. Получавали сте добри пари, повечето от които са отивали за дарения. 7. В минал живот сте били сред числото на учените, страстта към науката ви е била безгранична. Едва ли сте имали семейство, защото сте посвещавали цялото си време на интелектуалното развитие и изобретенията. Много сте обичали луксозния живот в същото време и сте се стремили към него по всякакъв възможен начин. 8. Показва, че в миналия си живот сте били обсебени от кариерата си. Били сте готови да постигнете целите си с всякакви, дори незаконни и аморални средства. Следователно в сегашното въплъщение ще трябва да се отработят много кармични дългове. 9. Най-вероятно в минал живот сте били жена, близка до силните на деня. Възможно е да сте се занимавали с изкуство, творчество или като моделиер, моден дизайнер. Обичали сте красотата във всичките ѝ проявления, изпитвали сте стремеж да усъвършенствате и украсявате всичко наоколо.", "date": "2019.09.01", "title": "Вижте какви сте били в предишния си живот според датата на раждането ви"}
{"url": "https://www.monitor.bg:443/bg/a/view/iskame-si-parite-za-bileta-pri-nad-2-chasa-zakysnenie-na-avtobusa-174316", "text": "При закъснение, отменени рейсове или премаршутиране пътуващите с автобус на разстояние над 250 километра имат право на обезщетение, а в някои случаи и да се откажат от пътуването и да получат обратно парите си за билета. За това информира Игнат Арсенов, директор „Контрол на пазара” в Комисията за защита на потребителите (КЗП).  Той направи важно уточнение, че законодателството е единно за Европейския съюз и     стига да е спазено условието за минимално разстояние над 250 километра между точката на заминаване и тази на пристигане. И изтъкна, че пътниците в ЕС имат най-много права и са най-защитени спрямо всички останали в света. А при проблеми могат да разчитат на съдействието на мрежата Европейски потребителски центрове, каквото бюро има и в България. „Когато закъснението се очаква да бъде повече от 90 минути, тогава за потребителите възникват правата на храна, напитки и нощувки до 80 евро - в зависимост от периода на изчакването. Ако закъснението е над два часа, пътниците може направо да се откажат да пътуват и да си получат парите обратно”, обясни Арсенов. Когато възникне техническа авария на самото превозно средство или друг проблем, превозвачът трябва незабавно да се погрижи за пътниците на място и да ги превози до крайната дестинация. „Ако автобусът се развали на средата на магистралата, няма как в рамките на час компанията да достави храна и напитки, но тя трябва да осигури възможно най-скоро придвижването на пътниците до крайната дестинация. Иначе те могат да претендират допълнително парично обезщетение в размер на от 50% до 100% от цената на билета”, обърна внимание Арсенов.      (единица багаж). Ако чантата е загубена, пътникът ще трябва да докаже стойността на вещите, които са били в нея, тъй като в противен случай обезщетението може да бъде платено на килограм загубен багаж. „Обикновено трябва да пазим касови бележки, които показват какво е имало вътре, кога е купено, на каква стойност. Например, ако в багажа имаме едни обувки, които са купени преди пет години, чрез касовата бележка може да се установи, че те са много стари, което означава, че имат голяма амортизация и не струват толкова, колкото са стрували при покупката”, посочи Игнат Арсенов. Когато пътниците имат проблем, възможно най-скоро да се обърнат към превозвача, като това е особено важно при багажите. „При забавен багаж има 7-дневен срок. Много често хората мислят, че след подаването на протокол на гише „Рекламация на багажа” с това приключват техните задължения. Но     тъй като, ако той не е знаел, може да им се прекратят правата”, подчерта експертът. При липса на отговор от автобусната компания повече от три месеца или получаването на неудовлетворяващ такъв, пътниците следва да се обърнат към Европейския потребителски център към Комисията за защита на потребителите. Когато превозвачът е регистриран на територията България, те могат да потърсят съдействието на Изпълнителна агенция „Автомобилна администрация”. „Ако не получат това, което считат, че им се полага, нека не оставят въпроса неразрешен, да бъдат активни, да не се отказват. Има и извънсъдебни механизми за решаване на потребителски спорове – в България функционират помирителни комисии, има и съдебна администрация, до която се стига на следващ етап”, препоръча Арсенов.", "date": "2019.09.01", "title": "Искаме си парите за билета при над 2 часа закъснение на автобуса"}
{"url": "https://www.monitor.bg:443/bg/a/view/izverg-vlachi-kuche-s-kolata-si-jalo-mu-kokoshkite-video-174315", "text": "Варненци се притекоха на помощ на куче, влачено на теглич от възрастен мъж от ромски произход. Когато видели зверството, препречили пътя на колата край варненското село Горен Чифлик и слезли, за да спасят мъчещата се животинка. Те успели да заснемат изверга, който е вързал кученцето за теглича си. Той дори обясни пред тях, че кучето е вързано \"защото яде кокошки\", съобщи „Блиц“. \"Какво да го правя? Аз не искам да го убивам. Водя го ей тука да го оставя\", посочва поляната до пътя възрастният мъж. \"Не мога да го оставя в багажника, болят ме ръцете\", продължава да се обяснява той.  На видеото се вижда, че кученцето е ранено и лапичките му са целите в кръв. Не се дава информация какво е състоянието му и дали извършителят е задържан.  Клипът е споделен стотици пъти в социалните мрежи, а гражданите апелират към абонатите, които са го качили, да кажат какво се случва с животинката.   Ето какво е написал абонатът Костадин Георгиев към него: \"ОЩЕ ЕДИН УБИЕЦ НА ЖИВОТНИ КОЙТО Е ВЪРЗАЛ КУЧЕ ЗА КОЛАТА СИ И ГО ВЛАЧИ!!!! (Споделяйте) Ето не знам за кой път вече се случва някой да влачи куче с колата си? ЕЙ ВЛАСТИ КЪДЕ СТЕ ЗА БОГА???? Хайванчето има кръв по лапите!! Има кръв и по пътя! И ако тези хора не са го спряли този \"съвестния\" представяте ли си колко зле можеше да завърши това след още няколко километра :(?? Не ми се мисли просто... Лъжа номер едно която изрече е \"Ядяло му кокошките\"... това успя да измисли за свое оправдание!! И лъжа номер две, че \"го боляли ръцете\" и за това го влачи с колата си вързано с жица за врата, вместо да го качи в багажника. Няма сила да го вдигне и качи в багажника, болят го ръцете... От артрит ли страда? Или е хладнокръвен лъжец, садист и убиец на животни които не могат да се защитят?? Призовавам прокуратурата да се самосезира и съвестно да изпълни дълга си! Има видео, има свидетели, ИМА И ОСОБЕНО ГРОЗНО ПРЕСТЪПЛЕНИЕ!!! (Престъпното действие се развива край Варненското село Горен Чифлик. Регистрационен номер на автомобила му В5110КР) СПОДЕЛЯЙТЕ НА СТЕНИТЕ СИ ТА ВСИЧКИ ДА ГО ВИДЯТ И ЗНАЯТ \"ГЕРОЯ\"!!!!!! Пояснявам: НЕ СЪМ СНИМАЛ ВИДЕОТО АЗ (за тези които ме питат). ВИДИОТО Е ОТ ФЕЙСБУК. Аз го споделих с всички вас. Цитирам източника: \"ето още един убиец на животни горен чифлик\".", "date": "2019.09.01", "title": "Изверг влачи куче с колата си, яло му кокошките (ВИДЕО)"}
{"url": "https://www.monitor.bg:443/bg/a/view/dvadeset-i-osem-raneni-ot-padnali-ekrani-na-rap-koncert-v-germanija-174317", "text": "Двадесет и осем души бяха ранени на рап-концерт на открито в германския град Есен, след като буря събори стена от LED екрани, предаде ДПА, цитирайки информация на полицията. Двама души са пострадали сериозно при инцидента, случил се по време на изпълнение на рапърите Мартерия и Каспър. На концерта присъстваха около 18 000 души. Лекари са оказали помощ на около 150 посетители на концерта, много от които са били в шок. Тъмнината и дъжда затрудняваха работата им. Първоначално рапърите продължиха изпълнението си, но силният дъжд наложи да го прекратят скоро след това. Полицията започна разследване на причините за инцидента.", "date": "2019.09.01", "title": "Двадесет и осем ранени от паднали екрани на рап-концерт в Германия"}
{"url": "https://www.monitor.bg:443/bg/a/view/minuta-mylchanie-predi-godishninata-ot-nachaloto-na-vtorata-svetovna-vojna-174310", "text": "Президентите на Полша и Германия Анджей Дуда и Франк-Валтер Щайнмайер откриха с минута мълчание церемонията за 80-ата годишнина от началото на Втората световна война, предаде АП Церемонията започна в 4:40 ч. сутринта, точният час когато според оцелелите са паднали първите бомби на германската авиация, отнемайки живота на мирни граждани. Почти едновременно с това, в 4:48 ч. нацистки крайцер обстрелва полски военни складове близо до Гданск. Тези събития полагат началото на Втората световна война. Полският президент Анджей Дуда напомни,. че Втората световна война е започнала с военно престъпление. Нарочно са били бомбардирани мирни граждани, в град без армия или военни обекти. Целта е била да се покаже, че войната ще се води безкомпромисно. \"Кой е могъл да предположи, че това ще бъде направено от цивилизован народ, един от най-старите в Европа?\", попита Дуда. Той подчерта, че историята не трябва да бъде забравяна, за да може нищо подобно да не се случва повече където и да е по света. \"Само историческата истина може да изцери раните\", добави той, изказвайки уважение към своя германски колега, който дойде в Полша, за да участва в паметната церемония. \"Прекланям се пред жертвите на нападението във Велун. Прекланям се пред полските жертви на германската тирания. И искам прошка\", заяви от своя страна Щайнмайер на полски и немски, предаде Франс прес. При бомбардировките на Велун загиват около 1200 души, а първата бомба е хвърлена върху болница, на чийто покрив е имало червен кръст, припомня ДПА. През Втората световна война загиват 6 милиона полски граждани, включително 3 милиона полски евреи. Вицепрезидентът на САЩ Майк Пенс, германската канцлерка Ангела Меркел и много други световни лидери ще присъстват на главните церемонии във Варшава. Президентът на САЩ Доналд Тръмп отмени участието си заради приближаването на урагана Дориан.", "date": "2019.09.01", "title": "Минута мълчание преди годишнината от началото на Втората световна война"}
{"url": "https://www.monitor.bg:443/bg/a/view/za-proletarskite-vrani-fredi-na-pyrjola-vinoto-na-samotata-i-utajkata-po-styklata-ni-stihotvorenie-na-rilke-174139", "text": "Днес е септември, краят на лятото, неделя е, следобед е, нали постоянно е следобед. „Този шарен свят“ се пребори с топлите месеци, въпреки че знае, че септември вече също е от тях, но няма лошо да се поживява в миналото понякога. Все пак там са хубавите спомени. Ето някои от новините: Известно е, че враните са умни създания. Те са сред малкото представители на животинското царство, за които се знае, че си служат със сечива. Ще повярвате ли обаче, че това ги прави щастливи? Отговорът е \"Да\", пише сп. \"Кърънт байолъджи\", позовавайки се на резултатите от американско изследване. Пример за лявата идея са те.  В експерименти с новокаледонски врани учени от Харвардския университет са установили, че работата с инструменти доставя истинско удоволствие на птиците. Според специалистите тези пернати демонстрират по-оптимистично поведение, когато използват оръдия на труда и виждат резултатите от съобразителността си. \"Проучването ни показва, че враните просто изпитват задоволство от използването на сечива - нещо подобно на решаването на кръстословица от човека. Смятаме, че в малките им глави се случват много повече неща, отколкото предполагаме\", казва Дакота Маккой от изследователския екип. Използването на сечива в животинското царство не е прецедент. Новокаледонските врани обаче се открояват с това, че \"изработват\" многобройни сложни оръдия на труда и редовно променят дизайна им. Как правенето и използването на сечива може да накара едно животно да се почувства добре? \"По подобен начин на хората. Животните, особено интелигентните, не са просто машини. Те са чувстващи създания, които проявяват емоционални реакции и настроения\", отговаря Маккой. Една от тези емоции е задоволството от свършената работа. Веднъж започнали да правят и използват сечива, фактът, че това ги кара да се чувстват добре, окуражава враните да продължават и да ги усъвършенстват, и определя бъдещото им поведение, обяснява изследователката. \"Вероятно враните приличат на хората и други примати по това, че когато извършват сложни действия, ги мотивира не само наградата, която ще получат в резултат на тях, но и задоволството от самия процес\", казва Дакота Маккой. Това всичкото на фона на думите на френския президент Еманюел Макрон, че пазарната икономика е в криза, хегемонията на Запада е свършена и идва нов световен ред. Наблюдавайте враните, сигурно са илюминати. Друга новина. Почитател на група \"Куин\" от Блекпул, Великобритания, приготвял свинска пържола, когато забелязал Фреди Меркюри да се \"взира\" право в него, пише в. \"Дейли стар\". Четиридесет и седем годишният Дерек Симс - инженер по професия и баща на две деца, споделя, че никога досега не е виждал подобно нещо. \"Често се вихря в кухнята, но не съм откривал лика на знаменитост върху приготвена от мен храна. Преди да сервирам пържолата повиках съпругата си и тя веднага забеляза приликата с покойния Фреди\", споделя Симс. Почитателят на \"Куин\" не е пропуснал да снима находката си. Дерек Симс не крие, че се е замислил дали да не запази пържолата. \"Гладът обаче надделя и след като с жена ми я съзерцавахме минута или две, в крайна сметка изядохме пържолата. Ситуацията може да се стори глуповата на мнозина, но хората, на които показах снимката, също откриха приликата с Фреди Меркюри, на когото съм голям фен\", допълва Симс. Това е носталгия, а сега малко декаданс. Украинска компания за оптика предлага на клиентите си слънчеви очила от утайка от кафе, които освен това ухаят на ободрителната напитка, предаде Ройтерс. Подтикван от амбицията да създаде екологични и въпреки това модерни слънчеви очила, главният изпълнителен директор на компания OCHIS Максим Гавриленко е експериментирал с различни продукти - мента, магданоз, кардамон, преди да открие подходящия естествен материал в утайката от кафе. Отпадъчният продукт от ободрителната напитка се използва за производството на мебели, чаши, печатарско мастило, биогориво. Гавриленко обаче е пионер в използването на утайката за направата на слънчеви очила.  \"Първо, кафето е черно, какъвто е класическият цвят на слънчевите очила и подхожда на всеки. Второ, по света има милиони тонове утайка от кафе\", казва Максим Гавриленко.  Основното предимство на слънчевите очила OCHIS COFFEE, в състава на които освен утайка от кафе влизат лен и лепило от растително масло е, че ако бъдат изхвърлени, след 10 години ще се превърнат в тор.  Цената на специалните очила е между 78 и 89 долара. Крайно време е да започнете да носите такива очила, защото трудно дишам вече. Стига и декаданс, всичко омръзва. Освен виното, за него забравяме, че ни омръзва. Червеното вино е полезно за храносмилателната система и намалява холестерола, съобщи в. \"Дейли телеграф\", позовавайки се на британски учени. Това обаче не е основание да се черпим всеки ден - достатъчна е една чаша на две седмици. Първото значимо изследване по въпроса установи доста по-голямо разнообразие на добри бактерии в храносмилателната система сред почитателите на червеното вино в сравнение с хората, които предпочитат бяло вино, сайдер или бира.  Учените от лондонския Кингс колидж мислят, че благотворният ефект се дължи на полифеноли от люспите на гроздето, които се използват при производството на червено вино, но не и на бялото. В тях има много антиоксиданти, които са полезни за микробиома. Това обяснява и защо червеното вино се отразява добре на здравето. Честита неделя и честит септември! Стихотворението тази седмица е от гениалния поет Райнер Мария Рилке, преводът е от Стоян Бакърджиев. Enjoy!    АЗ все четях… Край влажните стъкла ръмеше дъжд в следобедна мъгла. Не чувах вече вятъра навън четях като насън. От страниците гледаха лицата на хора, с мисли губещи се в мрак. А времето бе спряло своя бяг. Аз виждах как засипва светлината мъглявостта от думи, виждах как се рее: вечер, вечер… над словата. Аз не отмествах поглед: редовете се късаха и думите им вече се пръскаха, без нищо да им пречи. Аз знаех, че небето е далече над паркове с лъчиста светлина. Но слънцето след тази лятна вечер ще мине пак — сега настъпва тя. И някак все по-малко се пилее над хората по дългите алеи, и чуват те как почва да живее шумът на най-нищожните неща.     Но вдигна ли очи, не ми се струва, че този странен свят е станал друг. Което е у мен, вън съществува — без граници е то и там и тук, и сякаш все по-силно ме вълнува. Докосна ли с очите си нещата и хората, разраства се Земята, прегръща цялото небе почти, а първата звезда над равнината като последен селски дом блести.  ", "date": "2019.09.01", "title": "За пролетарските врани, Фреди на пържола, виното на самотата и утайката по стъклата ни (+ Стихотворение на Рилке)"}
{"url": "https://www.monitor.bg:443/bg/a/view/septemvri-idva-s-35-174308", "text": "Днес посрещаме месец септември с присъщи за юлските жеги необичайно високи температури. През деня ще бъде слънчево, ще духа слаб, в Източна България до умерен вятър от изток-североизток, а максимални температури ще бъдат между 30° и 35°, в София около 30°. Прогнозата за очакваното топло време бе потвърдена от Христо Христов, дежурен синоптик в Националния институт по метеорология и хидрология (НИМХ). Над Черноморието също ще бъде слънчево. Ще духа до умерен вятър от изток-североизток. Максималните температури на въздуха ще бъдат 27°-29°. Температурата на морската вода ще бъде 26-27°. Вълнението на морето ще бъде 2-3 бала. Над планините също ще бъде слънчево. Ще духа слаб, по високите части умерен вятър от изток-североизток. Максималната температура на височина 1200 метра ще бъде около 23°, а на 2000 метра-около 15°. Атмосферното налягане през деня слабо ще се понижи и ще бъде малко по-ниско от средното за септември. В началото на следващата седмица времето ще се задържи без съществена промяна-предимно слънчево, в следобедните часове с временни увеличения на облачността, но без валежи. Ще духа слаб до умерен източен вятър. Живакът отново ще достигне между 30° и 35°. Към сряда след обяд ще има повече купеста облачност и на отделни места е възможно да превали краткотрайно. Вятърът ще е от изток-североизток, а температурите ще са с градус-два по-ниски.", "date": "2019.09.01", "title": "Септември идва с 35°"}
{"url": "https://www.monitor.bg:443/bg/a/view/petima-zaginali-i-nad-20-raneni-pri-kasapnica-v-teksas-174307", "text": "Най-малко 5 души загинаха и 21 бяха ранени при нападение с огнестрелно оръжие в два града в американския щат Тексас, предаде АП, цитирайки информация на местната полиция. Полицията на тексаския град Мидланд съобщи, че един нападател е бил застрелян близо до киносалон в намиращия се наблизо град Одеса (на около 30 км от Мидланд). Сред пострадалите има и трима полицаи, съобщи на пресконференция началникът на полицията в Одеса Майкъл Герке. Трагедията е започнала, след като полицаите в Мидланд спрели автомобил за проверка. Шофьорът на спрения автомобил открил огън, след това откраднал камион на пощенската служба на САЩ и продължил да стреля по случайни минувачи. Бил е сам (По-рано беше съобщено, че е възможно нападателят да не е сам). Според полицията заплахата вече е ликвидирана, но силите на реда остават в състояние на повишена готовност, добави Герке. След неутрализирането на нападателя не е имало други жертви. Началникът на полицията съобщи, че убитият нападател е бял мъж на възраст между 30 и 40 години. Той отказа да съобщи името на убития, но заяви, че има предварителна информация за него. Президентът на САЩ Доналд Тръмп заяви, че е бил информиран за нападението в Тексас от главния прокурор Уилям Бар, предаде АФП. ФБР и други служби за опазване на реда се занимават с въпроса, съобщи президентът в Туитър. Губернаторът на щата Тексас Грег Абът определи нападението като безсмислено и страхливо и предложи \"неограничена подкрепа на жертвите, членовете на семействата им и населението на градовете Мидланд и Одеса\". Абът обеща да използва всички щатски ресурси за разкриване на причините за убийството и да посети Одеса днес. 14 души остават в болницата в град Одеса, предаде Ройтерс. Говорителят на болницата обаче отказа да съобщи подробности за състоянието им.", "date": "2019.09.01", "title": "Петима загинали и над 20 ранени при касапница в Тексас (обновена)"}
