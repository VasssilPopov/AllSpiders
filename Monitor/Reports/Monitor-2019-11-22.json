{"url": "https://www.monitor.bg/bg/a/view/2500-leva-zaplata-za-naj-skypite-zvezdi-v-teatyra-181564", "text": "За последните 2 години заплатите на артистите и на всички работещи в театрите – административен, технически персонал и т.н., плавно са се повишили с поне 30%. Въпреки това обаче те си остават едни от най-ниските в страната и за някои културни институти кръжат около минималната. Ето защо далновидните директори, артмениджъри и самите актьори търсят и други начини за вдигане на доходите в съсловието. „Увеличаването на парите е залегнало в браншовото споразумение с работодатели и синдикати и всичко описано е постигнато. Въпрос на гледна точка е обаче как се тълкува браншовото споразумение по места. Основен проблем е, че все още работодателите – българските театрални директори, не са проумели навсякъде, че е по-добре да се погрижат първо за човешкия фактор и тогава да инвестират в нови продукции, високотехнологични прожектори и др.“, коментира за „Монитор“ председателят на Съюза на артистите в България Христо Мутафчиев. Финансовото положение на театрите в страната влиза като в система от скачени съдове с в който функционират, общината, областта, демографския срив в региона и т.н., ето защо уравниловка не може да има и параметрите на възнагражденията са различни. Някои театри имат доста високи приходи и формират много добър приходен остатък (на човешки език – печалба). С въведената от Министерството на културата методика обаче само 10% от натрупаното може да се прехвърли в следващата година (примерно от 2 млн. лв. може да се пренесат 200 000). При това положение останалите неусвоени средства (или поне част от тях), вместо да се връщат в държавата, е по-добре да се вложат за повишаване на фонд „Работна заплата“, предлага Мутафчиев. Именно по този въпрос той планира в най-близко бъдеще организирането на кръгла маса с министъра на културата Боил Банов, САБ като синдикална организация, другите профсъюзи и работодателите. „Ще тълкуваме точно този тип взаимоотношения – как да направим така, че да гарантираме увеличаването на заплатите, без непрекъснато да се молим. При невъзможност да се прехвърли целият преходен остатък, вместо театрите да връщат неоползотворения в държавата, а след това да получават субсидии от нея, може по математическа формула да се определи някакъв N процент да се влага във фонд „Работна заплата“, което вече ще гарантира постепенния растеж“, казва шефът на САБ. Той се надява това да бъде прието и записано черно на бяло в бъдещото споразумение. Никой не пречи и сега директорите на успешни театри да дадат 2500 лв. основна заплата на актьорите, които са им много ценни и полезни, тъй като привличат публика, стига да разполагат с нужните средства, теоретизира Мутафчиев. „Според кодекса на труда, когато заплатите стигнат една горна граница, те не могат да падат под нея. Трябва да се надгражда непрекъснато“, пояснява той. Така, ако след изключително успешен сезон с много посещавани премиери заплатите се вдигнат примерно на 3000 лв., кой може да гарантира, че и следващият ще е толкова добър, за да продължи театърът да има подобни приходи и да изплаща заплатите, под които по закон не бива да се пада?! Именно тази несигурност кара директорите да се пазят от рязко развързване на кесията. Правата за това са делегирани от държавата на всеки директор – тук тя не се меси. Просто шефът на културния институт трябва да намери точната мярка, за да не са подопечните му нито унизени, нито в риск. Според Мутафчиев, за да се привлекат млади артисти в театрите в страната, стартовата заплата не трябва да бъде под 800 лв. Прагът всяка година трябва да се актуализира, при положение че икономиката на държавата се развива, както ни уверяват статистиките. „Ние непрекъснато актуализираме тези прагове и не позволяваме обидно ниво на заплащане. Ако някъде не могат да ги достигнат, явно има проблем със състоянието на града, областта, общината... Но нещата са комплексни – не са само въпрос на стратегии, а на конкретно „копане“, работа на самия театър за излизане от затрудненото положение“, смята синдикалният лидер на артистите. Има театри, макар и малко, на които ръцете са вързани за увеличаване на заплатите, защото са влезли в дефицити, а щом са на минус, законът не го позволява. „Въпросът е да мотивираме От десетина години това е възможно и благодарение на нещо, отвоювано от САБ, с което се гордея – става дума за онази компонента, която се нарича допълнително материално стимулиране (ДМС). Когато то бе въведено като финансов начин на общуване, много от театрите, работещи добре, започнаха да изплащат високи ДМС-та с част от приходите си, което качва немалка сума над заплатата“, изтъква Христо Мутафчиев. Театралните директори също приемат, че допълнителното стимулиране е успешен лост за оптимизиране доходите на артистите. Според изработения в самия театър правилник ДМС се изплаща от собствените приходи всеки месец или на тримесечие и се изчислява по специална точкова система. Най-общо казано, според обема и значимостта на своята роля, за всяко изиграно представление актьорът получава 1,5, 1, 0,75 или 0,5 точки. Но финансовото изражение на точката е различно за отделните театри (зависи и от това колко зрители побира залата, както и от други фактори).  ", "date": "2019.11.22", "title": "2500 лева заплата за най-скъпите звезди в театъра"}
{"url": "https://www.monitor.bg/bg/a/view/plamen-nikolov-se-vkluchva-v-uchi-s-levski-181553", "text": "Един от най-обичаните и успешни \"сини\" вратари Пламен Николов ще присъства на предстоящата в неделя, 24 ноември, среща от съвместната кампания на „Левски“ и Тръст \"Синя България\" – \"Учи с Левски\". Трикратният шампион ще зарадва децата със снимки и автографи и ще отдели време и внимание на всички присъстващи. Пинко, както е известен сред привържениците, играе за „Левски“ шест сезона. Той печели три шампионски титли и две купи на страната. В четири последователни години (1992-1995) е обявяван за най-добър вратар в първенството. Участва на световното първенство през 1994 г. в САЩ, където става бронзов медалист. Друг гост на събитието ще бъде Георги Бърдаров. Той е доц. д-р в СУ \"Св. Климент Охридски\", дългогодишен сценарист на предаването \"Стани богат\", автор на \"27 велики футболни истории\". Срещата, както и досега, ще бъде насочена към деца до 12-годишна възраст. Третото издание на \"Учи с Левски“ е в неделя на \"Герена\". Сборният пункт ще е пред общежитието на ДЮШ (откъм касите на ул. \"Тодорини кукли\" 47) в 16 ч., където талисманът Лъвски и служители на клуба ще посрещнат всички желаещи да присъстват на срещата деца и техните родители.", "date": "2019.11.22", "title": "Пламен Николов се включва в „Учи с „Левски“"}
{"url": "https://www.monitor.bg/bg/a/view/cherveni-fenove-prevzemat-vraca-181555", "text": "Голям зрителски интерес се очаква за двубоя между „Ботев“ (Враца) и ЦСКА. Срещата е днес от 15:00 часа на ст. \"Христо Ботев\", а цената на билетите е 5 лева. Не е тайна, че в Северна България ЦСКА се радва на изключително сериозна подкрепа. Този мач ще бъде и официален дебют на Антони Здравков като старши треньор на врачани. От своя страна в ЦСКА също има нов треньор. Милош Крушчич си е довел помощник, а името му е Деян Фияла. За последно той е работил в „Напредак“ (Крушевац). Новият сърбин е на 36 години и ще изпълнява две длъжности при \"армейците\" - помощник-треньор и анализатор. Крушчич и Фияла вече са работили заедно. Това се случва през сезон 2017-2018 година, когато се засичат в „Металац“ (Горни Милановац). Добрата новина в лагера на „червените“ е, че вратарят Густаво Бусато е готов за игра. Стражът не пътува с отбора за контролата с „Арис“ в Солун заради контузия, което наложи под рамката да застанат юношите Илия Шаламанов и Кристиян Сотиров. По същото време Витаутас Черниаускас бе ангажиран с националния отбор на Литва за квалификацията с Португалия и приятелския мач с Нова Зеландия. Бусато пази неизменно в последните 10 мача на ЦСКА във всички турнири, в които успя да запише впечатляващите 7 сухи мрежи. Главен арбитър на срещата във Враца ще е Никола Попов. Междувременно нигерийският национал в ЦСКА Вив Соломон-Отабор заяви, че му е нужно още време за адаптация в България. Той призна това пред сайта Eagles Tracker. „Това е различно преживяване. Играеш в друга държава, с различен език и трябва да се адаптираш към друг стил на игра – нещото, към което не съм свикнал. Просто ми трябва още време“, заяви Отабор. „Дойдох късно, защото не бях сигурен какво да направя. Да остана в „Бирмингам“ или да отида някъде другаде. В момента възвърнах формата си и залагам на фитнеса. По този начин с течение на времето ще мога да играя все повече и повече минути за тима си“, добави Отабор. Крилото реализира първото си попадение за “армейците” при победата с 4:0 срещу „Етър“ във Велико Търново.", "date": "2019.11.22", "title": "„Червени“ фенове превземат Враца"}
{"url": "https://www.monitor.bg/bg/a/view/motikata-ne-pita-koj-kopae-s-neja-181565", "text": "Още в зората на прехода, след като на бърза ръка се превърнахме от износител във вносител на земеделска продукция се започнаха споровете кой може да купува нивите ни. Не след дълго те почти напълно запустяха, но дискусията продължава с променлива сила и сега. Най-често тя се изостряше, естествено, преди избори. Така се стигна и до забраната чужди граждани да я притежават, но бе оставена вратичка за фирмите и тя бе използвана успешно. Десетки хиляди декари земя станаха собственост на дружества основно от страни, които все още чакат на опашката за Евросъюза. От догодина вече всички обикновени грагждани с европаспорт ще могат да купуват и притежават земя у нас и в това няма да има нищо лошо. Напротив! Мотиката не пита кой копае с нея. Важното е земята да се обработва и да дава реколта. Да не забравяме - въпреки 10-годишното ни членство в Общността все още у нас има немалко необработваема земя и на нея добре биха й дошли нови стопани, имащи мерак да работят. И у нас има фермери, но броят им не е достатъчен. Пък и нашенските по-едри земеделци основно предпочитат да отглеждат жито, ечемик, рапица и донякъде царевица и лавандула, където могат да се използват машини. За всичко останало, изискващо повече ръчен труд няма мераклии. За това в родните магазини поне 80% от плодовете и зеленчуците са дошли от други страни. За упадъка на земеделието ни вина има и раболепието, проявено от политиците ни по време на преговорите за влизане в Евросъюза. То доведе до по-ниски субсидии от Брюксел за нашите фермери и по-дребните от тях предпочетоха да отидат на гурбет в по-богатите страни, вместо да се чудят как да оцеляват у нас. С предстоящото излизане на Великобритания от ЕС става ясно, че няма да можем да очакваме увеличаване на субсидиите за селското ни стопанство. За това прииждането на хора от други страни Общността готови да работят земя у нас е шанс за българското земеделие, а не заплаха, каквито заклинания слушаме, с повод и без повод, вече от три десетилетия. Не бива да забравяме, че отварянето на пазара ни на земеделска земя за останалите европейци ще вдигне първоначално поне малко цените. И обеднелите притежатели на по някой декар нива, останал им в наследство ще могат да вземат някой лев повече. Чужденците купили земеделска земя у нас може и да ни научат как тя се използва ефективно и да възродят промишленото отглеждане на плодове и зеленчуци, а защо не и да помогнат за възстановяването на изпадналото в колапс родно животновъдство. Така се увеличават и шансовете да си правим шопска салата с нашенски домати, краставици, чушки и сирене от българско мляко, а не от вносно, докарано с цистерни от стотици километри и без палма, разбира се.", "date": "2019.11.22", "title": "Мотиката не пита кой копае с нея"}
{"url": "https://www.monitor.bg/bg/a/view/eksperti-ot-sa-sht-ni-pomagat-da-stanem-energien-centyr-na-balkanite-181560", "text": "САЩ ще изпратят екип от енергийни експерти, които да помогнат за развитието на България като енергиен център на Балканите, съобщи американският посланик у нас Херо Мустафа в свое изказване пред Американската търговска камара. \"Прекрасно е, че България има възможности за доставка на газ от други източници, освен Русия и така е възможна диверсификацията, тоест - да не зависите само от една държава. Моето посолство и аз ще подпомагаме диверсификацията на бъдещите доставки на енергия в България, чрез изграждането на интерконектора IGB и чрез участието на България в проекта на Гърция „Александруполис“, подчерта тя. Мустафа разказа как вижда развитието на България в следващите три години. „На първо място нека изградим България, която да се превърне в истински енергиен хъб. Тя има потенциал да се превърне в един динамичен газов пазар и пазар за електроенергия в региона. Целта ни ще бъде да дадем възможност на втечнения природен газ да се превърне в реалност на Балканите. Подобрената конкуренция ще доведе до намаляване на разходите на българските дружества и на потребителите“, заяви посланикът. Мустафа изрази надежда след три години страната ни да поеме към допълнителна интеграция във водещите икономически институции като ОИСР и еврозоната. „България е лидер в интеграцията на Балканите, но тя има и сериозен потенциал да се превърне и във важен член на едни - както регионални, така и световни институции. Мустафа коментира и предстоящата среща на президента на САЩ Доналд Тръмп с премиера ни Бойко Борисов във Вашингтон. „Самата среща представлява възможност лидерите ни, както и страните ни, да се опознаят и да ознаменуват силата на стратегическите отношения между двете страни и да преминат към следващо ниво във взаимоотношенията ни. Предполагам, че двамата ще говорят за тясното ни сътрудничество в областта на сигурността, за взаимната ни търговия и инвестиции, ще подкрепят върховенството на закона и ще обсъдят и сигурността на енергийните доставки“, обясни посланикът. Мустафа не проспусна да отбележи също така, че двустранните отношения между България и САЩ стават все по-интензивни. „Американските дружества са инвестирали повече от 2.5 млрд. долара в българската икономика. По този начин те са създали повече от 30 000 работни места за висококвалифицирани служители с високо заплащане. Така те поставиха Съединените щати сред 6-те най-големи инвеститора в България“, отчете тя.", "date": "2019.11.22", "title": "Експерти от САЩ ни помагат да станем енергиен център на Балканите"}
{"url": "https://www.monitor.bg/bg/a/view/uchenici-izuchavat-bitkite-pri-ongyla-i-aheloj-3d-181561", "text": "Над 300 000 ученици в цялата страна вече не само ще четат, но и ще гледат родната история. С кратък разказ и модерна 3D анимация видеата от поредица „Средновековна слава“ представят битките при Онгъла, при Върбишкия проход, Ахелой, Клокотница, историята на Българското възраждане, на Третата българска държава, национални символи като Мадарския конник, Панагюрското златно съкровище и други. Филмите са създадени от сдружението „Българска история“ и „оживяват“ в електронните учебници на едно от издателствата у нас. „Мисля, че именно този подход, който е много по-разчупен, много по-модерен, много по-достъпен, ще привлече допълнително внимание, ще доведе децата, особено от по-малките класове, до възторг, а по-големите - до замисляне върху сериозните теми от нашето минало', казва проф. Пламен Павлов, който е консултант по проекта, предаде БТА. Заснетите над 100 филма покриват съдбовни моменти от цялата хилядолетна история на нашата държава - от нейното основаване и възход до трагичния цар Самуил, от бунта на гордите Асеневци до османското нашествие, от героичната отбрана на Шипка и Балканските войни до самоотвержената защита на родното небе през Втората световна война.  Инициативата цели да се насърчи изучаването и познаването на родното минало. Включването на филмите в учебниците е най-сигурният и бързият начин те да стигнат до възможно най-много ученици, изпълнявайки своята мисия - да събудят отрано интереса и любовта на децата към българската история. Освен по история, такива ще бъдат включени и в други учебни предмети както в класовете на по-малките, така и на по-големите ученици.", "date": "2019.11.22", "title": "Ученици изучават битките при Онгъла и Ахелой 3D "}
{"url": "https://www.monitor.bg/bg/a/view/greym-nortyn-shte-vodi-ceremonijata-na-bafta-181546", "text": "Комикът Греъм Нортън ще влезе в ролята на водещ на предстоящата церемония по раздаването на наградите на БАФТА. На „поста“ той ще смени актрисата Джоана Лъмли, която застана на сцената за събитието тази година. Нортън е водил и преди церемонии за БАФТА. Преди 15 години той се включи чрез постоянно присъствие на сцената за телевизионните награди на Британска академия за филмово и телевизионно изкуство. обяви тв водещият. Наградите на БАФТА ще бъдат раздадени на 2 февруари в Royal Albert Hall в Лондон. „Нортън ще допринесе с брилянтното и уникалното си чувство за хумор. Филмовите награди ще се предават по целия свят, но публиките навсякъде го познават. Нямам съмнение, че с Греъм като наш водещ ще направим наистина специално празненство по повод най-добрите филми и ще отдадем почит на най-талантливите и креативни хора пред и зад камерата“, гласи коментара на изпълнителния директор на БАФТА Аманда Бери.", "date": "2019.11.22", "title": "Греъм Нортън ще води церемонията на БАФТА"}
{"url": "https://www.monitor.bg/bg/a/view/razsledvat-za-dlyjnostni-prestyplenija-v-eksploatacijata-na-jaz-studena-181562", "text": "Окръжната прокуратура в Перник е започнала разследване за евентуално длъжностно престъпление, довело до водния режим. Това стана ясно след срещата на кмета на града Станислав Владимиров с главния прокурор Сотир Цацаров и неговия заместник Иван Гешев. Цацаров и Гешев са информирали кмета и за предприетите от прокуратурата действия както след подадения от него сигнал, така и служебно, съобщиха от пресцентъра на държавното обвинение. Образуваната служебно проверка в Районната прокуратура в Перник е относно допуснати закононарушения, в резултат на които е въведен режим на ограничено водоползване в гр. Перник и близките населени мести. Тя е по повод подаден от кмета на Община Перник сигнал до прокуратурата относно закононарушения, свързани с експлоатацията на яз. „Студена“ и работата на дружество ВиК – Перник и постъпило в районната прокуратура в Перник отворено писмо от граждани във връзка с въведения режим за водоподаване. по отношение на язовир „Студена“ - собственост, ползватели, сключени договори за възлагане на управлението на язовира, издадени разрешителни за водовземане, режим на източване на язовира и други. Образувано е досъдебно производство с предмет на разследване „длъжностни престъпления“, добавиха от пресцентъра на прокуратурата. за проект, свързан с реконструкция на утаителите на пречиствателната станция за питейни води, която обслужва града и околните села, съобщиха от правителствената информационна служба. Това бе решено на среща на министър-председателя Бойко Борисов с кмета на Перник Станислав Владимиров, на която присъстваха министърът на финансите Владислав Горанов и заместник-министърът на регионалното развитие и благоустройството Николай Нанков. Средствата, които ще бъдат осигурени с постановление на Министерския съвет, са Финансовата подкрепа ще даде възможност на кмета на Перник в спешен порядък да предприеме необходимите към момента действия. В хода на разговора при премиера Борисов бяха начертани и последващите стъпки за справяне с кризата съобразно ситуацията. Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места. Водният режим в Перник влезе в сила на 18 ноември. По данни на местното ВиК дружество в момента в яз. \"Студена\" има 4 620 000 куб.м. при обем над 25 000 000 куб.м. Спешни ремонти започват за 5 язовира. Това съобщи министърът на икономиката Емил Караниколов в парламента. Вече са разкрити строителни площадки и до края на годината по още до 10 обекта ще се започне работа. Министърът напомни, че през юни 2018 г. правителството одобри списък от 418 язовира, които се нуждаят от спешен ремонт, и определи Държавната консолидационна компания (ДКК) като търговско дружество със сто процента държавно участие в капитала, което да възлага ремонта и реконструкция на тези водни съоръжения. Осигуряването на средства за тази дейност беше извършено от държавата под формата на непарична вноска в размер на 500 млн. лева от капитала на компанията. Първият язовир е в област Бургас и стойността на строителните дейности е около 1,9 млн.лева, за втория започнат язовир, който е в Хисаря - 2,6 млн.лева, в Асеновград - 1,8 млн.лева, в Брезник - 1,8 млн. лева. Стойностите са без ДДС. Към момента от тези 418 язовира за 182 вече са подготвени анализи. Държавното предприятие \"Управление и стопанисване на язовири\" продължава да се занимава с прехвърлянето на собствеността на язовирите, за да може да ги управлява, отбеляза министърът. За ресурсно осигуряване на дейността на държавното предприятие с постановление на МС от 15 август 2019 г. от държавния бюджет беше извършен трансфер в размер на 12,140 млн. лева.", "date": "2019.11.22", "title": "Разследват за длъжностни престъпления в експлоатацията на яз. „Студена“ (ОБЗОР)"}
{"url": "https://www.monitor.bg/bg/a/view/stolichnata-obshtina-podmenja-stari-pechki-181563", "text": "140 домакинства в София, които се отопляват с печки на дърва, ще могат да ги заменят с пелетни камини или газови. Това ще се случи с помощта на Столичната община. Мерките са част от кампанията за по-чист въздух в града. Целта е да се намали количеството на фините прахови частици с два тона годишно, тъй като те са основен проблем за качеството на атмосферния въздух у нас. Проектът се финансира с европейски средства и в него участват шест общини от страната - София, Велико Търново, Русе, Стара Загора, Бургас и Монтана. Пилотната му фаза започва от догодина. Йоана Христова, заместник-кмет по екология, обясни пред бТВ, че основните критерии, по които ще се избират домакинствата, са да се отопляват на дърва и въглища, да са собственици или съсобственици на имотите, които са с жилищно предназначение. Трябва също да са заявили своето желание и да са платили към момента на кандидатстването данъците на имота си. Кварталите или населените места трябва да са в близост до пътни артерии с натоварен трафик, допълни още Христова. Според актуалните данни завишени нива на фини прахови частици има в покрайнините на София - \"Драгалевци\", \"Факултета\", \"Казичене\", както и Мало Бучино и Владая.", "date": "2019.11.22", "title": "Столичната община подменя стари печки"}
{"url": "https://www.monitor.bg:443/bg/a/view/remontirat-nacionalnija-studentski-dom-s-2-5-mln-leva-181550", "text": "До 2,5 млн. лв за следващите две години могат да бъдат отпуснати за ремонти в Националния студентски дом и възстановяването на отделни зали, стълбища и фоайета. Те са заложени в актуализираната бюджетна прогноза, като за 2020-а са предвидени до 1 млн. лв, а през 2021 г. - 1,5 млн. лв., посочи образователният министър Красимир Вълчев в отговор на депутата на БСП Нона Йотова относно предприетите действия за възстановяване и съхраняване на сградата след опожаряването на част от нея през 2001 г. Той обясни, че въпреки пожара преди 19 години Националния студентски дом не е спрял да функционира с изключение на засегнатите части. „Той все пак работи и е средище, в което се провеждат събития. Има офиси на студентски организации.“, заяви Вълчев. В сградата се намира офисът на Националното представителство на студентските съвети, а централното фоайе, конферентната зала, репетиционните помощения и арт пространствата могат да се използват за провеждането на различни мероприятия. Образователният министър допълни, че през тези 19 години са отпускани средства за частични ремонти, макар и сумите да не за били големи. „През 2019 е извършен частичен ремонт на централното фоайе и санитарните възли“, даде за пример той. Проблемът е възстановяването на опожарените голяма зала, камерна зала и прилежащите към тях помещенията през 2001 г. Тази година от МОН са осигурени средства обследване на техническите характеристики Националния студентски дом, както и е съставен технически паспорт с препоръки за конструктивната устойчивост на сградата. Предстои да бъде извършено обследване на енергийната ефективност и издаване на енергиен сертификат на сградата. „След наличието на двете обследвания ще бъде възможно да се формира работна група към директора на Националния студентски дом. Към нея ще бъде включени експерти от МОН, представители на Националното представителство на студентските съвети, дейци на културата и изкуството, архитекти, инженери, които да изготвят техническо задание за основен ремонт на цялата сграда.“, обясни образователният министър. Тогава ще бъде избран и проектантски колектив за изготвяне на инвестиционен проект на всички части и ще бъдат фиксирани сроковете. Вълчев коментира, че от МОН са извършени предварителни проучвания за планирането на цялостен ремонт и възстановяване на национален студенти дом. „В зависимост от сроковете сме готови да включим в инвестиционната програма за 2020-а средства за ремонт на националния студентски дом.“, допълни той. Приоритетни обаче са ремонтите на училища и детските градини, тъй като средствата не са достатъчни.", "date": "2019.11.22", "title": "Ремонтират Националния студентски дом с 2,5 млн. лева"}
{"url": "https://www.monitor.bg/bg/a/view/sedmichen-horoskop-za-23-29-noemvri-181533", "text": "Вижте какво вещаят за Вас звездите за седмицата от 23 до 29 ноември. В събота преодолявате препятствия на всяка крачка, но в неделя може да се уредите с придобивка и да капарирате имот. Отворете новия си търговски обект, стартирайте нова дейност. В понеделник нищо не започвайте. В следващите три дни ще си намерите мястото и ще постигнете максималното в ситуацията. Венера навлиза в Козирог. На 28-29-и обърквате работата с любовта. В събота откривате неочаквано изход от зациклена ситуация. В неделя може да се уредите с имот. Пътувайте, направете огледи на място. 25-и ще бъде може би най-неблагоприятният ви ден за месеца. Нищо важно да не се започва. На 26-и премахвате грамада от тежести и болки и в следващите два дни чакайте добри новини. 28-и дава шанс на бизнеса ви, получавате финансиране. Един успешен уикенд за дейността ви и за личните връзки. В неделя ще се обадят спонсори. На 25-и не предприемайте нищо важно, ако не искате да зацикли. 26-и определя нов път и посока в бизнеса и в любовта. Венера вече не ви гледа в опозиция. Очертават се връзки поместоработа. 27-и е добър за диагностики и лечения. 28-и е рисков юридически за родените след 13-и. На 29-и не работете в екип. В събота преградите са на всяка крачка, но в следващите три дни разширявате хоризонти и пълномощия и постигате успехи. На 26-и преминаваме на ново ниво на развитие. Венера вече ви гледа в опозиция, проблемите във връзките ще се задълбочат. На 27-и се събуждате с точно усещане за полезното и вредното. На 28-и уредете среща със спонсор. На 29-и да не се работи в екип. Пътувайте на 23-и. Ще намерите изход и от най-неблагоприятната ситуация. В неделя важното свършете до обед. След това навлизате в рисков период. На 25-и не започвайте нов бизнес и личен проект. До 26-и на обед газите в мътната вода на неравностойните връзки. Губите пари, а и здравето ви е нестабилно. След това до 29-и постигате максималното. На 29-и действайте солово. Очертава се успешен уикенд. Добре е в неделя да отворите новото си заведение и да преговаряте за покупка на имот. На 25-и всичко предприето ще тръгне накриво, но в първия момент няма да го забележите. Някой ще ви изнудва и притиска. На 26-и важното да се свърши до обед. Новолунието ще засегне болезнено родените в първата декада. В следващите дни са възможни кражби на идеи. Пътувайте, пренесете се в нов дом и офис през уикенда. Започнете нова дейност и подпишете обезпечаващ бъдещето ви договор. На 25-и тече изнудваща и зарибяваща програма. От 26-и Венера навлиза в знака на Козирога, където не се чувства комфортно и може да ви вкара в неравностойни и неприятни връзки по месторабота или по друг делови повод. Най-трудно ще ви бъде на 29-и. 23-24-и са дни на растеж и постижения, на пътувания и придобивки, които ще ви устроят на по добро място и на перспективна житейска позиция. 25-и е ден на големи изкушения и опасни страсти. На 26-и животът ви коренно може да се промени в благоприятна посока. Разчистете си пътя. На 27-и следвайте интуицията. Късмет и любов обещава 28-и, но на 29-и връзките са рискови и неравностойни. Предстои ви преминаване на по-високо ниво на развитие. Ще намерите нова работа или ще ви повишат в старата. През уикенда пътувайте, уредете представителни срещи, започнете нова дейност. На 25-и нищо важно да не се предприема. Следващите три дни ще дадат възможност да промените средата и да направите голяма крачка напред. На 29-и работете солово и само за себе си. В събота на всяка крачка срещате съпротива, изнервяте се и плановете ви се променят. В неделя пътувайте в ранния следобед. 25-и е рисков и критичен ден. Тъмни сили се разпореждат с живота и работата ни. На 26-и е важно да приключвате със стари задължения. 27-и отделя полезното от вредното в работата и в личните връзки. В петък късметът е с тези, които не допускат намеси. До неделя на обед късметът е с вас. Пътувайте, преговаряйте по важни за вас теми и начинания. Ще постигнете повече от предвиденото и в живота ви може да се появи покровител. За понеделник нищо важно не планирайте. 26-27-и са дни за преоценка и преосмисляне на дейности и връзки. Преминавате на нов етап на развитие. На 28-и съдбата ви поднася подарък. На 29-и ограничете контактите. Предстои благодатен уикенд. В събота ще получите залпово вдъхновение, ако сте близо до вода. Препоръчват се пътувания и водни процедури. Стартирайте нов бизнес, купете и осветете новият си дом и офис. На 25-и лесно може да въздействате на околните, но и спрямо вас някой ще опита тактиките си на обсебване. 26-и ви дава свобода на избора, но в следващите дни нямате такъв.", "date": "2019.11.22", "title": "Седмичен хороскоп за 23-29 ноември"}
{"url": "https://www.monitor.bg:443/bg/a/view/urugvajci-posvetiha-ekip-na-bylgarija-181551", "text": "Уругвайският „Данубио“ излезе на терена с екипи, посветени на България. Местната федерация задължи клуба да създаде свой трети екип за гостуването на „Монтевидео Уондърърс“, като „Данубио“ се спря на такъв с български мотиви. Екипът е червен, а през средата му минават бяла и зелена лента. На белия фон пък е изписан първият куплет от \"Мила Родино\". В това действие на уругвайците няма нищо изненадващо, защото клубът е именно с български корени. „Данубио“ е основан през 1932-а от българските братя Михаил и Иван Лазарови, които го кръщават на река Дунав. Първият стадион на клуба пък носи името на майка им Мария. Мигел и Хуан, както ги наричат уругвайците, са символи на този клуб, който се гордее с българския си произход. Братята Лазарови избират цветовете на „Данубио“ да са бяло и черно. Взаимстват ги от тогавашния шампион „Монтевидео Уондърърс“. През годините „Данубио“ печели 4 титли на страната, но е по-известен с талантите, които произвежда. Клубът е дал път на някои от най-успешните уругвайски играчи като Единсон Кавани, Диего Форлан, Алваро Рекоба, Марсело Залайета и много други.", "date": "2019.11.22", "title": "Уругвайци посветиха екип на България"}
{"url": "https://www.monitor.bg:443/bg/a/view/snjag-v-pamporovo-buren-vjatyr-v-iztochna-bylgarija-181552", "text": "Сняг заваля днес следобед в Пампорово, съобщиха от курорта. Връх Снежанка побелява от първия за сезона снеговалеж. В района на Рожен, Стойките и високите части на Смолянска област също вали сняг, според инфомация от Областната администрация. Снегопочистващи машини на новата фирма, която ще извършва зимната поддръжка на републиканската пътна мрежа, вече излязоха за разчистване на трасетата, посочи заместник областният управител Адриян Петров. За 12 области на Централна България днес е обявен жълт код за опасно време. Очакват се валежи до 50 литра на квадратен метър.  В планините валежите ще са по-значителни. Бурен вятър пък има в Източна България. Силното вълнение затвори пристанищата във Варна и Бургас, съобщи Нова ТВ.", "date": "2019.11.22", "title": "Сняг в Пампорово, бурен вятър в Източна България "}
{"url": "https://www.monitor.bg:443/bg/a/view/v-indonezija-otkysvat-decata-ot-tabletite-s-pilenca-181545", "text": "Кметът на индонезийския град Бандунг, столица на провинция Западна Ява, стартира кампания по раздаване на пиленца на местните деца, за да ги откъснат от екраните на мобилните им устройства, пише ДПА. В рамките на необичайна инициатива бяха раздадени 2000 пиленца на ученици от основни и средни училища. Малките крехки пернати бяха поставени в клетки, носещи надпис \"Погрижи се за мен!\". Пухкавите животинки не само ще откъснат малчуганите от екраните, според замисъла на градската управа. Децата ще трябва да ги хранят преди и след училище, което ще има дисциплиниращ ефект върху тях. От друга страна пиленцата ще стимулират естествената любов на индонезийчетата към животните, след като им бъдат поверени. Изследване от 2019 година установи, че индонезийците прекарват средно по три часа дневно в интернет. А около 10 процента от анкетираните посвещавали над 10 часа дневно на мрежата.", "date": "2019.11.22", "title": "В Индонезия: Откъсват децата от таблетите с пиленца "}
{"url": "https://www.monitor.bg:443/bg/a/view/ep-i-syvetyt-na-es-zapochvat-pregovori-po-pravilata-za-mejdunarodnite-prevozi-181557", "text": "Европейският парламент и Съветът на ЕС започват в понеделник идната седмица преговори по промените в правилата за международните пътни превози. Това съобщиха днес представители на ЕП. Засега в становищата на двете институции има разлики, които следва да бъдат преодолени в хода на преговорите. Източници от ЕП отбелязаха възможността преговорите да приключат за една нощ. Когато евродепутатите и държавите в ЕС стигнат до общо виждане, промените ще трябва да бъдат повторно утвърдени. Предвижда се това да стане с гласуване в пленарната зала на ЕП, както и с решение на Съвета на ЕС. Промените ще влязат в сила, след като бъдат обнародвани в Официалния вестник на ЕС. ", "date": "2019.11.22", "title": "ЕП и Съветът на ЕС започват преговори по правилата за международните превози"}
{"url": "https://www.monitor.bg:443/bg/a/view/dermendjiev-neka-ne-izpadame-v-euforija-181544", "text": "Националният селекционер Георги Дерменджиев призова да не се изпада в еуфория, тъй като унгарският футбол е в подем, но призна, че шансовете са налице. \"Един мач, който е сериозен, ще подходим отговорно към съперника Унгария. Футболът си е футбол, няма добър и лош жребий. Не съм разигравал схеми предварително с кого да се паднем. Всичко си зависи от нас... Да не говорим за исторически неща, призова спецът. - Насочваме се към първия мач, ще видим какво е играла Унгария, ще направим анализи и играчите ще бъдат запознати. На България се отдава шанс, ще опитаме да го използваме. Унгарският футбол е във възход, играят добре. С подробности и индивидуалности тепърва ще се запознаваме. Не трябва да прегорим, а да си свършим работата. Нека да не изпадаме в еуфория и да не говорим за исторически неща. Насочваме се към първия мач и ще видим всичко, което игра Унгария, ще направим анализ\". Селекционерът на Унгария Марко Роси изрази нужното уважение към отбора на България, като го нарече силен отбор. \"Въпреки че България е зад нас в световната ранглиста на ФИФА, това е силен отбор, който ще играе срещу нас с подкрепата на собствената си публика. Ние трябва да положим много усилия, много допълнителна работа, за да стигнем до финал в плейофа“, заяви италианският специалист.", "date": "2019.11.22", "title": "Дерменджиев: Нека не изпадаме в еуфория"}
{"url": "https://www.monitor.bg:443/bg/a/view/pojar-pogreba-dvama-vlubeni-v-doma-im-v-milano-181532", "text": "Пожар в малките часове днес причини смъртта на двама влюбени в двустайното им жилище в известната с нощния живот и водните си канали южна зона на Милано „Навили“. Младият мъж на 29 години и приятелката му на 27 години купонясвали до късно с приятели, после се прибрали и се гушнали, но лумналите изведнъж пламъци разтрогнали прегръдката им. Защото повиканите от комшии пожарникари намерили безжизненото голо тяло на младата жена в банята, а това на любимия й, пак както майка го е родила, било край леглото. Според огнеборците влюбените вероятно са се опитали да загасят развихрилия се огън с вода, дрехи и други подръчни средства, но за съжаление не са успели и Господ си ги прибрал. Що се тонася до причините за инцидента, то почти е сигурно, че той е следствие от късо съединение в електрическата мрежа, пренатоварена от включените няколко отоплителни уреда. Най-вероятно първите пламъци са се разгорели в антрето, където са намерени почернели оголени жици и кабели, после са поели към вътрешността на малкия апартамент. Доколкото до причините за смъртта на младите мъж и жена, то според лекарите на полицията, тя е причинена от задушаване от заформилите се вълми гъст дим. По телата на двамата са открити доста големи рани от изгаряния, но за докторите сами по себе си те не биха могли да погубят влюбените. За съжаление не са успели да ги спасят двете съседки, които първи им се притекли на помощ в 3 и 30 часа сутринта, счупвайки стъклото на вратата към терасата. Жените обаче припаднали от връхлетялия ги на талази дим, ама дошлите малко след това пожарникари им оказали първа помош и сега поне те са живи и здрави.", "date": "2019.11.22", "title": "Пожар погреба двама влюбени в дома им в Милано"}
{"url": "https://www.monitor.bg:443/bg/a/view/filmovite-dni-luks-predstavjat-3-ot-naj-dobrite-evropejski-zaglavija-181536", "text": "  Tри от най-емблематичните европейски филми от последната година ще бъдат показани от 29 ноември до 12 декември в 7 български града в рамките на осмото издание на Филмовите дни „ЛУКС“. „Нерешеният случай Хамаршьолд“, „Кралството“ и „Господ съществува, името й е Петруния“ ще се завъртят в Благоевград, Бургас, Варна, Плевен, Пловдив, София и Стара Загора. Организатори са Бюрото на Европейския парламент у нас и Международният кинофестивал София Филм Фест. Начало на осмото издание на Филмовите дни „ЛУКС“ ще бъде поставено на 29 ноември в София с прожекция на документалния филм „Нерешеният случай Хамаршьолд“ в Дома на киното от 19 часа. Прожекцията ще бъде последвана от дискусия със зрителите, модератор на която ще бъде журналистката от БНТ Галя Крайчовска. Финалистите за филмовата награда на Европейския парламент се определят от експертно международно жури, a победителят се избира от членовете на Европейския парламент. Носителят на отличието за 2019 г. ще бъде обявен на 27 ноември. За тазгодишните финалисти Мира Сталева - изпълнителен директор на София Филм Фест и член на международното жури, избрало най-добрите измежду 10 европейски продукции, споделя: „И 10-те селектирани филма тази година са много силни като сме търсили баланс между страни, жанрове и теми. А трите финалиста, които се състезават за наградата и които публиката в цяла Европа ще може да види по време на Филмовите дни „ЛУКС“, представят чувствителни теми в обществения живот - корупция и стереотипите за женския образ. Има и документален филм, който не бива да пропускате: обещавам, че няма да съжалявате!“. Входът за всички прожекции е свободен. За да запазят места, зрителите ще могат да вземат до 2 безплатни билета предварително. В деня на събитието ще бъдат допускани зрители до запълване на местата. Ето къде и кога може да гледате филмите в България: Филм на Мадс Брюгер Дания, Норвегия, Швеция, Белгия Даг Хамаршьолд загива при съмнителни обстоятелства в самолетна катастрофа през 1961 г., на път за среща по преговорите за разрешаване на конфликта в Катанга, Конго, в който са били засегнати значителни икономически интереси. Шведският генерален секретар на ООН е бил прогресивен политик, който е имал за цел да не позволи на страни като Великобритания и Франция да възстановят влиянието си в Африка, след като техните колонии там са извоювали независимост. Този филм на Мадс Брюгер хвърля светлина върху мистерията около смъртта на Даг Хамаршьолд. За трети път в историята на наградата „ЛУКС“ документален филм е сред финалистите. София, 29 ноември 2019 г. (петък), 19.00 ч., Дом на киното (дискусия след прожекцията) Варна, 4 декември 2019 г. (сряда), 18.00 ч., Фестивален и конгресен център Пловдив, 10 декември 2019 г. (вторник), 18.30 ч., Лъки Дом на киното   Филм на Теона Стругар Митевска Северна Македония, Белгия, Словения, Франция, Хърватия Какво се случва, когато една жена участва в традиционно мъжко състезание и успява да извади кръста, хвърлен в реката според православните обичаи? Петруния прави точно това и разгневява както мъжете, така и местния свещеник, който въвлича в случая и полицията. Макар и да не се определя като феминистка, Петруния отказва да се поддаде на исканията да върне кръста и решава се бори за равни права. „Защо да нямам право на година щастие?“ – пита тя, тъй като „наградата“ за победителя в състезанието символизира именно това. София, 1 декември 2019 г. (неделя), 19.00 ч., Дом на киното Благоевград, 3 декември 2019 г. (вторник), 19.00 ч., кино Cinemax Стара Загора, 11 декември 2019 г. (сряда), 19.00 ч., кино Арена Парк Мол   Филм на Родриго Сорогойен Испания, Франция Колко далеч би стигнал някой, за да се задържи на власт? Този наситен с адреналин трилър изследва политическата корупция. Той разказва историята за края на кариерата на успешен политик, чието благосъстояние се дължи на незаконен и престъпен бизнес. С това въпросният политик застрашава да разруши имиджа на партията си, след като вестник публикува разследване за корупционните му дейности. Горчиви спорове, напрегнати автомобилни преследвания и сблъсъци с разследващи медии няма да липсват. София, 30 ноември 2019 г. (събота), 19.00 ч., Дом на киното Плевен, 5 декември 2019 г. (четвъртък), 19.00 ч., кино Арена Панорама Мол Бургас, 12 декември 2019 г. (четвъртък ), 19.00 ч., Cinema City Галерия Мол  ", "date": "2019.11.22", "title": "Филмовите дни „ЛУКС“ представят 3 от най-добрите европейски заглавия"}
{"url": "https://www.monitor.bg:443/bg/a/view/s-nad-36-skochi-iznosyt-na-zyrno-ot-ukrajna-181554", "text": "От началото на реколтната 2019/2020 г. Украйна е увеличила износа на зърно с 36,4%, на годишна база. Експортираните количества са достигнали 23,128 млн. т или с 6,174 млн. т повече, съобщи Reuters, като се позовава на информация от министерството на аграрната политика на бившата съветска република. Зад граница са продадени 12,9 млн. т пшеница, което е с 4,01 млн. т над износа по същото време на миналата година. Експортираните количества ечемик са 3,453 млн. т (450 хил. т повече), 6,469 млн. т царевица (плюс 1,753 млн. т). В страната досега са прибрани 73 млн. т. През предишната реколтна 2018/19 година, завършила на 30 юни зърненият износ на Украйна е бил 49,995 млн. т, срещу 39,38 млн. т за миналия сезон.", "date": "2019.11.22", "title": "С над 36% скочи износът на зърно от Украйна"}
{"url": "https://www.monitor.bg:443/bg/a/view/vnimanie-mygla-i-obilen-snegovalej-na-am-hemus-181558", "text": "Шофьорите трябва да се движат с повишено внимание по автомагистрала „Хемус“ в района на Витиня поради мъгла и обилен снеговалеж, съобщиха от Агенция „Пътна инфраструктура“. Заснежени са пътищата по проходите Превала, Пампорово и в района на Доспат, съобщи дежурният в Областно пътно управление – Смолян пред „Фокус“. Машините в тези райони са на терен и опесъчават и осоляват. Снежната покривка на места достига до 3 - 4 см, но засега няма въведени ограничения. Заради валежите е повишена опасността от падащи камъни по всички пътища в региона. През деня са получени множество сигнали за паднали камъни, както и няколко за паднали дървета, които своевременно са отстранени и пътищата са проходими. До 19.00 часа остава ограничено движението на всички превозни средства по третокласния път III-866 Девин – Кричим в отсечката от област Смолян до Кричим. Спирането на трафика в делничните дни е за полагането на нова асфалтобетонова настилка. Обходният маршрут е по пътя Девин - Смолян - Асеновград - Пловдив и обратно. В почивните дни събота и неделя движението в отсечката ще е без ограничение. Движението по път ІІІ-8683 с. Арда – с. Горна Арда от км 27+000 до км 29+500 е ограничено за МПС с тегло над 10 т.поради пропадане и стеснение на една от пътните ленти. Движението в района се регулира с пътни знаци. Движението по път ІІ-86 гр. Смолян – с. Средногорци от км 109+370 до км 109+570 в участъка срутище при км 109+450 при разклон за с. Тикале се регулира със светофарна уредба и скоростта е ограничена до 20 км/ч. Трафикът се осъществява в една пътна лента. Движението по път ІІ-86 Средногорци – Рудозем от км 125+727 до км 132+920 се осъществява с повишено внимание поради ремонтни дейности. През светлата част на денонощието пътният участък ще бъде временно затварян на определени участъци за интервали от 20 до 40 минути. Движението по път IІI-197 Борино – Грохотно – Девин в с. Грохотно при км 82+120 се осъществява с повишено внимание в лявата лента с изчакване при разминаване поради разрушена стена от каменна зидария вдясно на пътя. Участъкът е сигнализиран с пътни знаци. В Смолян вали дъжд, пътните настилки са мокри. Автомобилният трафик в края на работната седмица е по-интензивен по централния бул. „България“, прилежащите към него улици и кръстовища и по входно-изходните артерии на града.", "date": "2019.11.22", "title": "Внимание: Мъгла и обилен снеговалеж на АМ „Хемус” (ОБНОВЕНА)"}
{"url": "https://www.monitor.bg:443/bg/a/view/ostaviha-v-aresta-piroman-sled-poreden-palej-181535", "text": "37-годишен жител на сливенското село Гавраилово остава за постоянно в ареста за пореден палеж, при който загубите надхвърлят 50 000 лв, реши състав на сливенския окръжен съд по искане на прокуратурата по досъдебно производство за тежък инцидент от нощта на 30 септември т.г. Пред Темида застана наетият за пастир от животновъда Стефан Димитров от село Червенаково Янко Василев , който в състояние на силно алкохолно опиянение запалил сеновала към животновъдната ферма. В огъня са изгорели над  1000 бали  люцерна и слама, само по случайност огънят не е стигнал до мястото, където са били кравите и телетата. По думите на кмета на Червенаково Димитър Димитров  пастирът бил „подучен“ за палежа от собственика на ракиджийския казан , който бил във влошени взаимоотношения с животновъда.При задържането на пиромана в него намерили бутилка с домашна ракия и тубичка с бензин.По неизвестни причини обаче след първоначалното задържане за 24 часа в нощта на палежа извършителят бил пуснат на свобода. Местните жители разказват, че преди няколко години Василев лежал в затвора за палеж в родното си село Гавраилово, преди време бил заподозрян за няколко палежа в парка на Червенаково. Според наблюдаващия досъдебното производство прокурор имало опасност Янко Василев да се укрие или да извърши още престъпления.", "date": "2019.11.22", "title": "Оставиха в ареста пироман след пореден палеж"}
{"url": "https://www.monitor.bg:443/bg/a/view/ubilejnijat-fobi-pod-lipite-startira-s-balkanska-premiera-181537", "text": "С балканска премиера на поставената през далечната 1863 година в Берлин опера „Африканката“ от  Джакомо Майербер стартира в петък  50-то юбилейно издание на Фестивала на оперното и балетното изкуство в Стара Загора. В грандиозният спектакъл участват  над 300 певци , хористи, музиканти и танцьори , подготовката за поставянето му на сцената на старозагорската държавна опера е започнала преди 4 години,когато в Града на липите пристигат като дарение декора от Дойче опера, както и над 860 костюма по проекти на швейцарската художничка Мари Терез Йонсен,припомни драматургът и режисьор Ваня Немирова. Тя и майка й Соня Немирова са поставили в Дойче опера през 2015 година считаната за изключително трудна  заради многобройните изпълнители и голямата, близо 4 – часова продължителност творба на Майербер.Зад диригентския пулт в Стара Загора застана маестро Ивайло Кринчев, в главната роля на португалския мореплавател Васко да Гама  бе румънският тенор  Даниел Магдал, който е бил част от състава на немския културен институт някога. Композиторът Джакомо Майербер не дочаква премиерата на „Африканката“, операта е била с работно заглавие „Васко Да Гама“, по ред причини до сега тя не е поставяна на сцената на нито една от държавите на Балканския полуостров. Според маестро Кринчев в момента „Африканката“ не се играе никъде по света. Очаква се в средата на март догодина тя да бъде показана и на сцената на зала 1 в НДК-София.Хореограф на танците е Силвия Томова, ръководител на балетната трупа към старозагорската опера. В програмата на фестивала ще бъдат отбелязани  50 години сценична дейност на оперната прима Стефка Минева, 100- годишнината на Руслан Райчев и 70 години от началото на балетното изкуство в Стара Загора. Преди да прозвучат началните акорди на „Африканката“ бе открита изложба за 120-та годишнина от рождението на  Панчо Владигеров . В рамките на юбилейния ФОБИ са предвидени две гостуващи постановки на операта в Гданск /Полша/ и националният оркестър на консерваториите  в Италия. Финалната точка ще бъде сложена с „Фалстаф“ на Верди от трупата на пловдивската държавна опера със специалното участие на Кирил Манолов. Преди първото представление операта обяви „черен петък“ и свали цената на билетите за всички постановки с до 50 на сто.  ", "date": "2019.11.22", "title": "Юбилейният ФОБИ под липите стартира с балканска премиера"}
{"url": "https://www.monitor.bg:443/bg/a/view/borisov-v-ns-izpylnili-sme-vsichko-za-shengen-holandija-ne-ni-puska-ot-egoizym-181534", "text": "„Изпълнили сме всички критерии за Шенген, ядосва ме, че все още не е факт“. Това заяви премиерът Бойко Борисов от парламентарната трибуна в отговор на въпрос по темата на лидера на БСП Корнелия Нинова. \"Всичко, което е било необходимо за Шенген, е направено и всички институции в Европа са казали, че България трябва да бъде в Шенген. Както неведнъж съм казвал, Холандия не е съгласна за приемането ни в Шенген по егоистични съображения. Ако България и Румъния бъдат приети в Шенген ще стигат до Холандия. Който където излезе на някаква трибунка започва да казва, че ни подкрепя за Шенген и това много ме ядосва. И казвам - абе, аз отдавна съм в Шенген, стига сте ни бърборили, че ни подкрепяте за Шенген\", посочи Борисов. Той бе категоричен, че България пази най-добре външната граница на ЕС. Премиерът не остана длъжен и на отправените преди това обвинения, че Себастиан Курц пътувал в икономична класа, а той използвал правителствения самолет за лични и партийни нужди като конгреса на ЕНП и така харчел парите на хората. Борисов бе категоричен, че използва самолета по предназначение, за да се пести време и да се върши работа. \"Себастиен Курц в момента не е никакъв, той не е канцлер на Австрия. Канцлерът на Германия беше с правителствен самолет, премиерът на Гърция беше с правителствен самолет, а за съжаление ние щяхме да се пребием с този \"Фалкон\". Но нека напомня, че този тогава ненужен самолет на държавата от 100 млн. не беше един, бяха докарани и два, а ние с мъка върнахме единия. И понеже ми задават и въпроса, с какво ходи президентът Радев до Китай? Всички държави в Европа го правят. То пести време, пътуват делегации, върши се работа\", посочи Борисов. Премиерът добави, че за да покаже на Нинова колко е дребнава, може да накара депутатите от ГЕРБ те от своя страна да излязат например с „На конгреса отидох, гласувах за две минути и си тръгнах. Не знам кое ви ядоса толкова много от това посещение. Може би, че г-жа Мария Габриел беше избрана с толкова голямо мнозинство\", обърна се към соцлидера Борисов, визирайки избора на българския еврокомисар за първи зам.-шеф на ЕНП с рекорден брой от гласовете на присъстващите делегати. Борисов и Нинова влязоха в спор и относно това кой трябвало да си подаде оставката, като премиерът подчерта, че сторил това вече два пъти, но за разлика от Нинова се е оттеглил от поста си. Соцлидерът от своя страна разви теория, че е имало план за овладяване на БСП. „По въпроса за оставките - излъгах не един милион българи, а вас и няколко бизнесмени в България? Искате ли да ви кажа няколко имена и колко пари хвърлихте върху това да ме смените в БСП. Няма да овладеете БСП, поне в скоро време. Не ме дразни, когато българи отидат на високи постове. Напротив. Дразни ме, когато използвате държавни пари за личните си цели“, отправи пореден залп Нинова срещу Борисов, който от своя страна я поздрави за „поредното добро представяне на изборите“ и подчерта, че „демокрацията добре е определила кой да управлява страната“.", "date": "2019.11.22", "title": "Борисов в НС: Изпълнили сме всичко за Шенген, Холандия не ни пуска от егоизъм"}
{"url": "https://www.monitor.bg:443/bg/a/view/izpyden-ot-gerb-sydi-prokuraturata-za-milion-davat-mu-300-bona-181538", "text": "302 000 лв ще трябва да заплати прокуратурата на казанлъчанина Йоан Вълканов за претърпени от него имуществени вреди и страдания в резултат на задържане в хода на шумната полицейска акция „Пластиките“ през ноември 2010 година. Решението е на състав на старозагорския окръжен съд по гражданско дело, заведено от Вълканов. 6 месеца прекарал 48-годишният тогава казанлъчанин в ареста по дело за източване на АТМ-устройства, по което заедно с него са били задържани още 4 души. Още няколко месеца през 2011 г. бил с мярка за неотклонение „домашен арест“, след който последвала „парична гаранция“.  Обвиненията отпаднали едва през 2014, когато старозагорската окръжна прокуратура прекратила досъдебното производство. Междувременно Вълканов, който преди ареста бил оргсекретар на партия ГЕРБ- Казанлък бил освободен от партийните редици, защото дискредитирал организацията. Ппропаднало участието му в предстоящите тогава местни избори, където се гласял да става общински съветник. Пак заради ареста не успял да продължи лиценза на игралната си зала, поради което само за година понесъл загуби от над 470 бона. От притеснения се разболял, стигнало се до разтрогване на брака, а и до момента, изписвайки името си в интернет-търсачките излизали само публикации, свързани с обвинителната теза, че е бил замесен в източване на банкови сметки. В исковата си молба до съда Вълканов настоява да му бъдат присъдени 977 000 лв, като в сумата са включени обезщетения за  имуществените вреди и преживените страдания, отделно настоява и за изплащане на направените разходи за адвокат в размер на 7 565 лв. Съдът в Стара Загора в крайна сметка решава, че пропуснатите ползи в резултат на задържането възлизат на 251 750 лв.плюс лихвите до окончателното изплащане, а неимуществените са за 50 бона. Решението на старозагорския окръжен съд подлежи на обжалване пред апелативния в Пловдив. Запознати с хода на образуваното преди 9 години досъдебно производство след спецакцията „Пластиките“ са категорични, че никой от тогава задържаните не е бил осъден. Още един от тогава задържаните се е развел и отдавна заминал да живее в чужбина, за другите двама от много време нищо не се било чувало. Размерът на иска, заведен от Йоан Вълканов е сред най-големите през последните години, сходен на него е само този на 61-годишният осъден за убийство Петър Желязков, който беше обаче отрязан от съдиите, защото не беше платил скромната държавна такса от 10 лв. Най-честите искове са в размер на до 250-300 бона, практиката е ако бъдат удовлетворени това да бъде в границите на до към 50 000 лв и то на първа инстанция.", "date": "2019.11.22", "title": "Изпъден от ГЕРБ съди прокуратурата за милион, дават му 300 бона"}
{"url": "https://www.monitor.bg:443/bg/a/view/90-8-mln-l-e-proizvedenoto-vino-ot-nachaloto-na-godinata-181541", "text": "През 2019 г. по предварителни данни преработеното грозде е 126 200 000 кг, а произведеното вино ще е приблизително 90 820 000 литра. Това каза заместник-министърът на земеделието, храните и горите Лозана Василева по време на Националната конференция на тема: \"Българското вино в XXI век\". По думите й, заради климатичните условия през годината произведеното грозде е с около 15% по-малко, но е с много добро качество. Въпрос на маркетинг от страна на производителите е да бъде увеличен износът на вино, който запазва едно стабилно ниво през последните години. Висококачествени български вина се търсят на пазари като САЩ, Швейцария, Великобритания, Германия, Бразилия, Полша, Китай и други, информира още зам.-министър Василева. Тя каза още, че България заема достойно място на винената карта на света и се е утвърдила като предпочитана дестинация за винен туризъм. През 2018 г. сме изнесли близо 64 млн. л вино предимно за Полша, Румъния, Русия, САЩ и Китай с добри качествени показатели. 1421 ха са новите лозови насаждения през миналата година. Успешно прилагаме Националната програма за подпомагане на лозаро-винарския сектор 2019-2023 г. с бюджет 133 810 000 евро. Мерките, по които се подпомагат стопаните са \"Преструктуриране и конверсия на лозя\", \"Промоция в трети страни\", \"Застраховане на реколтата\" и \"Инвестиции в предприятия\", с годишен бюджет 26 762 000 евро. С направените промени в нея за периода 2019-2023 година финансирането по мярка \"Популяризиране в трети държави\" ще бъде до 80% от допустимите разходи. Осигурено е национално съфинансиране по мярката под формата на държавна помощ в размер на до 30% от допустимите разходи. Държавната помощ допълва финансирането от Европейски фонд за гарантиране на земеделието до 50% от допустимите разходи. Мярка \"Събиране на реколтата на зелено\" е кризисна мярка, чиято цел е възстановяване на дисбаланса между търсенето и предлагането на винено грозде. Мярката ще се прилага от 2020 година само в случай на кризисна пазарна ситуация. Засегнатите от кризата гроздопроизводители ще могат да отстранят неузрялото грозде от стопанисваните от тях площи с лозови насаждения, за което ще получат финансова помощ до 50% от сумата на преките разходи по отстраняване на гроздето и на загубата на приходи от реколта за конкретната площ. През 2019 г. се отчита ръст на регистрираните винопроизводители. Сега са 282, прпез миналата година - 268, каза още зам.-министър Василева.", "date": "2019.11.22", "title": "90,8 млн. л е произведеното вино от началото на годината"}
{"url": "https://www.monitor.bg:443/bg/a/view/koncertyt-na-mirej-matijo-v-sofija-ne-e-zastrashen-ot-problemite-s-art-bg-181531", "text": "Легендата на френската музика Мирей Матийо ще зарадва хилядите си почитатели в България с невероятно шоу в Зала 1 на НДК на 10 април следващата година. Организацията на концерта в България е поета от компанията BLUEPLAN в партньорство с комуникационната агенция KEY Events & Communication. Продажбата на билети се осъществява ексклузивно в касите и партньорската мрежа на Eventim.bg, а към момента една трета от билетите са вече продадени. „Концертът на Мирей Матийо явно е чакан от доста фенове на музиката й у нас, защото забелязваме Бързаме да успокоим всички заинтересовани, че ART BG (компанията, която не изпълни условията по договора за концертите на Енрике Иглесиас в 3 държави – б.ред.), чието име беше замесено като организатор на този концерт у нас, бе само наета да промотира концерта. След като научихме за техните проблеми, веднага прехвърлихме тази дейност към една от големите агенции в страната и това е всичко, което можем да кажем по темата. Договорът, който имаме с артиста, ни задължава да платим предварително хонорара, което вече е направено. Нямаме съмнения, че ни очаква впечатляващо шоу с грандамата на френската музика“, заяви Иван Георгиев, управител на BLUEPLAN. „Врабчето от Авиньон”, както е наричана още Мирей Матийо, е изпяла над 1200 песни на 8 езика и е продала над 200 милиона албума. През годините изпълнява дуети с Шарл Азнавур, Клод Франсоа, Джони Холидей, Пол Анка, Силви Вартан и Хулио Иглесиас. Имала е концерти на всички континенти. „На сцената тя се чувства у дома, там намира своя духовен мир“, разказва за нея мениджърът ѝ Джони Старк и добавя: „Такава е Мирей – но преди всичко сърце, което обича”. През 1998-а звездата е удостоена с титлата Кавалер на Ордена на Почетния легион. През 2018-а, след 13 години затишие, Мирей Матийо издава актуалния си албум Mes Classiques, в който отдава почит на любимите си творби от света на класическата музика. Mes Classiques („Моите класики“) е албум, който Мирей Матийо посвещава на паметта на майка си. За него тя записва 18 красиви песни на 7 езика – френски, английски, немски, испански, италиански, руски и латински. В Mes Classiques влизат творби от Верди, Моцарт, Офенбах, Хендел, Чайковски, Шуберт Брамс, Форе, Франсиско Тарега.", "date": "2019.11.22", "title": "Концертът на Мирей Матийо в София не е застрашен от проблемите с ART BG"}
{"url": "https://www.monitor.bg:443/bg/a/view/lechkov-i-balykov-vjarvat-v-shansovete-za-klasirane-181542", "text": "Първият вицепрезидент на БФС в оставка и отговорник за националния отбор Йордан Лечков заяви, че можем да мечтаем за класиране на европейското първенство. \"Трябва да се концентрираме върху тези два мача, които се очертават да са пред собствена публика. Да си изиграем добре картите. От това по-добро не виждам, освен някой да ни вкара головете. Футболистите са на ход. Те са хората, които да се сбият. Те решават мачовете на терена. След като имаме шанс за класиране, задължително е да мечтаем\", заяви Лечков. Бившият национален селекционер Красимир Балъков също вярва, че България има шанс да се класира на еврофиналите. \"Имах много лош късмет, но това сега не е най-важното. Аз, след като си подадох оставката, заявих, че вярвам в този отбор. Исках да го водя в тези плейофи, но моралът ми не позволяваше и трябваше да подам оставка. Призовавам и се надявам да напълним стадиона на 26 март. В самото начало казах, че влизам, за да променя стила на отбора и да го подготвя за тези баражи и спечелването им. Не ставаше дума изобщо за квалификациите“, сподели Балъков.", "date": "2019.11.22", "title": "Лечков и Балъков вярват  в шансовете за класиране"}
{"url": "https://www.monitor.bg:443/bg/a/view/karanikolov-trima-investitori-imat-interes-kym-letishteto-v-stara-zagora-181519", "text": "Трима потенциални инвеститори са заинтересовани да развиват летището край Стара Загора, след като правителството го рекламира като международен каргоцентър, обслужващ Европа, Азия и Африка. Това съобщи министърът на икономиката Емил Караниколов по време на парламентарния контрол днес. \"Приоритет ни е развитието на логистичен хъб за стоки между Европа, Азия и Африка\", подчерта икономическият министър и добави, че локацията е хубава. „Не е проблем да направим летище-паметник, но е хубаво да намерим оператор-инвеститор“, уточни Караниколов. Летището няма лиценз, но има развита инфраструктура, ток, канал, вода, газ, обширни площи, предоставени включително от Министерството на отбраната. \"Локацията има предимства и има заинтересовани потенциални инвеститори и се надявам в скоро време да се реализира проект\", каза Караниколов. Той подчерта, че преди държавата да вземе решение, то ще бъде консултирано с обществеността в града. Според министъра на икономиката инвеститорите вече предпочитат изградени индустриални зони. Затова и след реклама пред 14 инвеститори за развитие на индустриалната зона край Силистра никой не е е проявил интерес. По думите на Караниколов е необходимо парцелите да се обединят от общината в дружество, в което дял да има и Национална компания „Индустриални зони“. Само за тази календарна година България с 11 места е подобрила позицията си по \"свобода на икономиката\" и с 11 позиции - мястото си по \"дигитализация на българската икономика\". Този ефект от европейските средства по линия на оперативната програма \"Иновации и конкурентоспособност\" /ОПИК/ отчете по време на парламентарния контрол министърът.", "date": "2019.11.22", "title": "Караниколов: Трима инвеститори имат интерес към летището в Стара Загора"}
{"url": "https://www.monitor.bg:443/bg/a/view/njama-praven-motiv-izboryt-na-ivan-geshev-da-se-prati-v-konstitucionnija-syd-181530", "text": "Няма правен мотив изборът на Иван Гешев за главен прокурор да се прати към Конституционния съд, има само политическа претенция, заяви министърът на правосъдието Данаил Кирилов на откриването на 4-дневното съвместно обучение по правата на човека в ЕС за магистрати от Гърция, Румъния и България. \"Освен политическата публична претенция, откъм правна страна няма проблем с тълкуването и прилагането на тази процедура. Макар опитите във ВСС да се посочи, че тази правна норма има правно битие повече от 20 години. Не бих искал да влизам в дебат за пресилени, ескалационни твърдения, които целят да създадат привидност за правна несигурност, каквато всъщност няма\", обясни още Кирилов. Министърът добави, че в тази правна обстановка не може да се постави обосновано въпросът. Според него Преди дни президентът Румен Радев заяви, че ще се произнесе с решение за назначаването на Иван Гешев за главен прокурор в обозрим срок. Държавният глава вече е задължен да подпише указа, след като кандидатурата на Гешев получи двукратно категоричната подкрепа на ВСС с 20 гласа \"за\" и едва четирима \"против\" - първият път на 24 октомври, а след отказа на президента да подпише указа за назначаването му и връщането на избора в пленума на ВСС и на 14 ноември. Данаил Кирилов коментира и подписката на група съдии от политизирания Съюз на съдиите в България (ССБ), в която се иска извинение от него и избрания за следващ главен прокурор Иван Гешев. \"На кого да се извиня – на тримата членове на ВСС, на които давах думата петкратно ли, за да повторят повече от 15 пъти едно и също твърдение или да се извиня на другите 20 члена на ВСС, на които отнемах думата“, заяви министърът. \"Извинявам се дори когато съм сигурен, че не съм причинил вреда или щета, но за този случай, тъй като въпросът е принципен и тъй като, ако прегледате дебата, аз твърдя, че смятам, че по никакъв начин не съм прекратил възможността им да изразят становище“, посочи Кирилов, визирайки председателя на ВКС Лозан Панов, Атанаска Дишева и Олга Керелска, които гласуваха \"против\" избирането на Иван Гешев за главен прокурор. И представляващият ВСС Боян Магдалинчев, който също присъства на форума, коментира темата за изпращането на избора на Гешев в КС, като посочи, че решението за това зависи изцяло от волята на президента Румен Радев. \"В публичното пространство се развиха много тези, които се разиграваха за какво може и дали може да се включи в процедурата допълнително. Още на заседанието на пленума казах, че според мен не може да се включи, защото това е една процедура, която все още не е приключила“, каза Магдалинчев. \"Добре си спомням решението на Конституционния съд от 2002 г., беше по инициатива на тогавашния главен прокурор. Мисля, че Конституционният съд се е произнесъл много добре по характера и на предложението на ВСС, и указа на държавния глава“, отбеляза още Магдалинчев. Той коментира и подписката на съдиите и истерията, предизвикана от председателя на ВКС Лозан Панов около нея, че не бе включена в дневния ред на пленума. \"Право да сезират пленума имат двете колегии на ВСС, всеки член на ВСС, така че може и всеки член на ВСС да направи предложение за включване в дневния ред. Лозан Панов не е правил предложения. Дневният ред се одобрява от министъра на правосъдието, най-малко 4 дни преди заседанието. Тоест практиката при нас е в петъчния ден да му се предложи и дневният ред да бъде одобрен. Писмото е пристигнало в понеделник или вторник във ВСС, поради което няма как предварително да бъде включено в дневния ред\", обясни Магдалинчев. Той посочи още, че не би включил писмото в дневния ред на ВСС, а ще изчака Лозан Панов да направи предложение за това. каза представляващият ВСС. Асоциацията на прокурорите в България излезе с апел до ВСС, президента Румен Радев и главния съдебен инспектор Теодора Точкова във връзка с писмото на група съдии, основно свързани с политизирания ССБ, с което се иска извинение от правосъдния министър и дисциплинарка за Иван Гешев. От Асоциацията пишат, че оценяват като недопустимо съдии да осъществяват натиск в процедурата за избор на главен прокурор и отправят призив за \"прекратяване на опитите за политизиране на избора за главен прокурор, тъй като подобен подход е деструктивен и уронва престижа на съдебната власт\".", "date": "2019.11.22", "title": "Данаил Кирилов: Няма правен мотив изборът на Иван Гешев да се прати в Конституционния съд"}
{"url": "https://www.monitor.bg:443/bg/a/view/kasabov-dari-prezidenta-na-uefa-sys-zlaten-riton-181543", "text": "Временно изпълняващият президентските функции на Българския футболен съюз Михаил Касабов се срещна с президента на УЕФА Александър Чеферин и с генералния секретар Теодор Теодоридис по време на тегленето на жребия за плейофите за класиране на Евро 2020 в Нион. Ръководителят на европейския футбол използва възможността да изкаже задоволството си от нормализирането на обстановката в българския футбол след драматичните събития около европейската квалификация с Англия на 14 октомври и да пожелае успех на екипа, който се нагърби с отговорността да управлява БФС след оставката на президента Борислав Михайлов. Чеферин не пропусна шанса да изпрати сърдечните си поздрави на Михайлов, да му благодари за дългогодишната успешна работа и да пожелае успех на българския национален отбор във важното изпитание в края на март догодина. От своя страна Михаил Касабов подари на Чеферин реплика на ритон от Панагюрското златно съкровище. Както е известно, Александър Чеферин лично присъства на официалното откриване на Националната футболна база „Бояна“ през ноември 2016 г.", "date": "2019.11.22", "title": "Касабов дари президента на УЕФА със златен ритон"}
{"url": "https://www.monitor.bg:443/bg/a/view/fenove-naletjaha-na-hokeisti-181540", "text": "Фенове на ЦСКА налетяха на бой на хокеистите на \"Славия\" по време на мач от националния шампионат в Зимния дворец в София. Двубоят завърши с победа за \"белите\" с 10:4. Около 15 ултраси на \"червените\" присъстваха на срещата, а напрежението между играчите на леда се пренесе на трибуните, съобщи, съобщи Блиц. Запалянковците опитаха саморазправа с играчите на \"Славия\" и тръгнаха към скамейката на \"белите\", като придвижвайки се успяха да се въоръжат с резервните метални пръти за мантинелата на хокейната площадка. До сбиване между хокеисти и фенове не се стигна, тъй като те бяха разделени от предпазните дюшеци, използвани за шорттрек. Размина се само със словесни реплики и размяна на обидни жестове. Схватка имаше на леда, но тя бе от традиционните за хокея сбивания. След края на втората третина на изхода към съблекалните пък се стигна до сблъсък между хокеистите на \"Славия\" и ЦСКА, които бяха разделени от пристигналите полицаи. Малко по-късно ултрасите на \"червените\" отново атакуваха празната скамейка на съперника и взеха един стик, но го зарязаха, тъй като бяха подгонени от полицията преди да напуснат Зимния дворец.", "date": "2019.11.22", "title": "Фенове налетяха на хокеисти"}
{"url": "https://www.monitor.bg:443/bg/a/view/1-godina-uslovno-za-uchenik-ostavil-bez-dalak-vrystnik-181520", "text": "Една година условно с 2-годишен изпитателен срок е присъдата на ученика Любомир, който преди 2 години преби свой връстник жестоко. Вследствие на побоя жертвата останал без далак. Присъдата на Районния съд в Пловдив обаче не е окончателна и може да бъде обжалвана. Любомир и Веселин били приятели и съученици във Френската гимназия в Пловдив. На 20 април 2017г. двамата се скарали. Веселин светнал с фенерчето си в очите на Любо. Той не му останал длъжен и му се скарал. Вследствие на това Веселин го ударил, а Любомир му отвърнал с юмруци в главата и корема. Веселин бил приет в частна болница в Пловдив с болки в корема. Лекарите установили, че е наранена слезката му и се наложило да я отстранят. От прокуратурата тогава повдигнаха обвинение срещу Любомир за причиняване на тежка телесна повреда. Съдът постанови през изпитателния срок наказането Любомир да има и пробационна мярка – включване в програма за обществено въздействие „Овладяване на гнева“. Наред с това подсъдимият трябва да плати и направените в хода на делото разноски – 825 лева по сметката на МВР и 4 280 лева по сметката на Районен съд Пловдив.", "date": "2019.11.22", "title": "1 година условно за ученик, оставил без далак връстник"}
{"url": "https://www.monitor.bg:443/bg/a/view/sedmichen-monitoring-18-22-noemvri-181527", "text": "Има ли някой да не е разбрал, че група хора не обичат някакъв магистрат. Вероятно, защото е плешив. И не се казва Реймънд. Не се казва и Иво. Освен това бузите му не са розови и дори не е участвал в бандитската приватизация на „Дамяница“ или „Каолин“. Нормално е едни да харесват, други да не харесват. Не е нормално, когато нехаресващите един човек се нахвърлят с оголени зъби срещу нехаресващите едно явление в най-новата българска история. Цинично, грозно и уродливо. С претенции за много красота и ум.   Бедствието във Венеция вече не е същото, откакто фотографи запечатаха самотна дама с развят шлифер, под който е само по червен сутиен, оскъдни бикини и жартиери. Наджапала почти до едно интимно място във водата, тази кокона силно наподобява на сцени от близкото минало, когато ревливи девойки гушкаха импулсивно полицаи по време на протестите. Ако някой иска да гледа порно, едва ли ще се ориентира към множеството на жълтите павета или към някой наводнен град. Пък ние, българите, най-добре знаем, че порно без парно не струва.   Във вторник летоброенето спря. Кръгът „Капитал“ и обикалящите го окръжности не преброиха нито една от 17-те граждански организации, които реагираха срещу антибългарското поведение на българския евродепутат Радан „..., ти си нашето знаме“. Може би защото бяха заети да броят гласовете на съдиите в една обидена подписка. Или защото разпространяваха въпросната подписка като цветарки от маса на маса.   Още един „капитално“ незабелязан субект – министърът на отбраната Красимир Каракачанов, който се обърна към Радан Кънев така: „Г-н Кънев, спрете да петните името на България в ЕП. Не за това сте изпратен в Европарламента, нито да обслужвате интересите на розово-зелените марионетки, които взимат милиони, за да броят мравките в Кресненското дефиле, докато гледат планината от луксозните спа хотели“. Явно този внушителен мъж ситнее в обзора на дневните теми на това медийно братство. Може би щяха да му обърнат внимание и да го отразят, ако Каракачанов беше размахал среден пръст в ефир. И пак щяха да извъртят думите му, както им изнася.   Сагата с болничните, която уж беше решена, продължава да се носи на талази през цялата седмица. Появяват се все по-странни идеи и предложения. А тези като мен, дето от години боледуват на крак, са някак изолирани. Дали да не ни измислят някоя здравна такса, щом като шмекеруваме и не ползваме болнични?   В сектата на болните от втория ден има предимно делници, няма много празници. А тарикати винаги ще има. Здрави и прави.   Като стана дума за болнични, шмекерлъци и тарикатщини със сливане на празници, една тематична новина - японски хотел предлага нощувка срещу символичната сума от 1 долар, но при условие, че целият престой на клиента ще бъде предаван на живо в Ютюб. Въпрос на сайта на хотела от кака Пенка: „А не може ли да е във Фейсбук“?   Разграничавам се от следващата новина. Защитници на животните в Германия съобщиха, че са заловили китайски краб, който се шляел по една от улиците на Дюселдорф в квартала Пемпелфорт. Китайският рак от вида Eriocheir sinensis, наречен Крусти, се разхождал най-спокойно, по всяка вероятност избягал от някоя тенджера, в която е щял да бъде гарниран с лук. Не съм Крусти, името ми е сбъркано. Освен това бях в болнични, така че празничната разходка не се брои.   Вечерно риалити шоу на Цецо Беглецо – изгнаник на добра воля, който изнася спектакъл пред възхитения взор на зяпналата го с възхищение журналистка Буба К. Във Факултета по журналистика ни учеха, че по време на интервю понякога трябва да прекъсваме събеседника с въпроси. А не да допълваме монолога му.   От напоителното включване на Цецо Беглецо, който отказва да се прибере у дома, за да бъде разпитан по делото КТБ, става ясно, че е неморално да се наднича в личните разходи на семейството му. Не знам за семейство Василеви, но на повечето места дамските превръзки не се водят служебен разход. И не ги плаща „Фирмата“. Сега сериозно! Опитите на господина да се разграничи от миналото си и от олигархичните си контакти, не са добре написан сценарий. Обратният път към Гъзурниците не води до Женевското езеро. Не води и до Драгалевци. А води до една споделена килия. Това шоу ще се гледа повече от моноспектакъла пред зрителката Буба К.   Все си мислех, че е обида да те наричат Демби, Прасчо или по някакъв подобен умно-красив протестърски начин, еманация на криворазбрана демокрация. Оказа се, че понятията за обида са еволюирали и вече се обиждаме и на общински съветници. Тежко обидена в такъв случай съм, че никой още не ме е заплашил, че от мен би станал чудесен общински съветник. Това ме кара да се чувствам недооценена. Обижда ме и обръщението на над 179 съдии, които се чувстват обидени, че някой друг се е почувствал обиден, но този някой не съм аз.   Малко странно е точно шефът на Върховния касационен съд Лозан Панов, който от доста време се изявява като политическа фигура, да говори за цинизъм. А не е ли цинизъм да се криеш под съдийската тога и да я разтваряш пред преминаващите журналисти от приятелски олигархични медии, за да развееш пред тях... гражданската си позиция? Така като гледам, на тях им харесва. Не виждат нищо нередно в това съдиите да говорят на прокопиевски език със сингапурски акцент като „да, българи“.   Хаштаг „Извинисебе“ - в черна тога с бяло шалче. Униформа за протестиращи магистрати.   Топцитат на топмагистрат: „Всеки цинизъм си има граници, но очевидно във ВСС цинизмът няма граници“. А лебедите плуват в нечия зеница.   Изковаха нов бастун за осквернената статуя на Петко и Пенчо Славейкови. Ако бяхме нормална държава, този бастун, дето сряза бастуна, щеше да е в гипс. Случайни минувачи щяха да реагират и да го насинят, задето си е позволил такава гавра. Сега първият вариант на бастуна изчаква суматохата да отмине, за да бъде претопен. Или краси някоя частна колекция.   Интелигентен начин да наречеш някого „бастун“. Усмихваш се мило и казваш: „Благодаря за подкрепата!“.   Новина от далечен Китай – специалисти там са се захванали успешно с експеримент – клониране на полицейски кучета. И тук така – клонираме полицаи и чиновници. Успешно при това. Серийно производство. Правени като по калъп – сърдити на целия свят и с претенции.", "date": "2019.11.22", "title": "Седмичен мониtоринг  (18 – 22 ноември)"}
{"url": "https://www.monitor.bg:443/bg/a/view/e-mag-black-friday-harchim-sredno-po-263-leva-za-pokupki-onlajn-181529", "text": "През първите 7 часа от началото на Black Friday 2019 на eMAG клиентите на платформата са поръчали над 173 986 продукта на стойност 27 321 600 лева. Интересът към кампанията продължава да расте и до 14:00 часа на emag.bg са били регистрирани 1 195 945 посещения. Средната стойност на поръчка е 263 лв., което е с 11,5% повече от миналата година и показва интерес към продукти с висока стойност. Все още са налични повече от 376 000 продукта с отстъпка. Клиентите могат да избират от широка гама от предложения като телевизори, смартфони, лаптопи, хладилници, перални, малки домашни електроуреди, модни артикули, парфюми, козметика, игри и играчки, гуми, продукти за дома и градината, спортно оборудване. Към момента потребителите са се насочвали основно към мобилни устройства, където по-голямата част от трафикът и поръчките са от мобилното приложение на eMAG.   на eMAG започна в 07:07 ч. тази сутрин, като 70,54% от посещенията са направени през мобилната апликация на платформата. По стойност на поръчките, най-високите са направени от Редута в София, Враца, Пловдив, Русе и Варна. За да отговори на нуждите на своите клиенти, eMAG предлага различни опции за плащане. Те могат да изберат да заплатят своите поръчки, като използват безлихвен потребителски кредит. Клиентите могат да се възползват от 6 или 12 безлихвени вноски при електронен кредит за някои покупки на стойност над 150 лв., за които такава опция е посочена на съответната продуктова страница. Нови рекорди от тазгодишната Black Friday кампания на eMAG: • Златна секунда: 11:14:06 ч. – 108 продукта, поръчани за секунда • Златна минута: 07:08 ч. – 1 040 поръчки Има регистрирани поръчки за доставки в България, направени от над 80 страни в целия свят. ТОП 10 по брой на поръчките са следните градове: Примери за поръчки от чужбина: Поръчани специални продукти: Брой поръчани продукти след първите 7 часа от началото на Black Friday 2019:", "date": "2019.11.22", "title": "eMAG Black Friday: Харчим средно по 263 лева за покупки онлайн"}
{"url": "https://www.monitor.bg:443/bg/a/view/borjana-kalejn-na-turnir-v-barselona-vednaga-sled-shouto-181525", "text": "Само ден, след като остави без дух зрителите в „Арена Армеец“ с изпълненията си в шоуто „Светът на Златните момичета“, Боряна Калейн пое за участие на силен турнир в Барселона. Това ще е първа надпревара за новия сезон за водещата ни грация, която спечели една от двете индивидуални квоти за олимпийските игри в Токио догодина. Цялото шоу, в което участваха националките, бе насочено към това да им вдъхне кураж в предстоящата тежка подготовка, а малки техни наследнички по родните им клубове им пожелаха успех в Япония с видео-обръщения и изпълнения на килима. В основни героини на спектакъла бяха и момичетата от ансамбъла, а допълнителни емоции за тях и за зрителите бяха съвместните им изпълнения с бившата капитанка, а сега тяхна треньорка - Михаела Маевска и с доскорошната им съотборничка Елена Бинева, която се оттегли заради контузии. За настроението на зрителите са погрижиха и обичани звезди на поп и рок музиката у нас – Deеp Zone Project, Дивна, Дара Екимова, Искрата, Веси Бонева, D2 и Скандау. Своята признателност към труда и успехите на грациите поднесе и великата актриса Цветана Манева.", "date": "2019.11.22", "title": "Боряна Калейн на турнир в Барселона веднага след шоуто"}
{"url": "https://www.monitor.bg:443/bg/a/view/tervel-pulev-vliza-v-svetovnija-top-10-pri-pobeda-v-plovdiv-181510", "text": "Победа над американеца Дешон Уебстър ще вкара професионалния ни боксьор Тервел Пулев в топ 10 на полутежка категория на световната боксова асоциация WBA. Двубоят ще е гвоздеят на подготвяната галавечер на 14 декември в зала \"Колодрума\" в Пловдив, а залогът - интерконтинентална титла. \"Това не е случайно събитие. За първи път Тервел ще е главният герой на боксова гала. Този мач ще го вкара сред първите 10 в ранглистата, а след това остават 3-4 мача до световния връх\", коментира мениджърът Ивайло Гоцев и добави, че започва ренесансът на българския бокс. Той и Кубрат Пулев хвърлят много усилия по добрата организация на събитието, а Кобрата призна, че семейството му има симпатии към град Пловдив и се надява на успех на брат му. \"Излизам срещу силен съперник от боксова нация. Надявам се аз и екипът ми да си свършим работата. Мачовете вървят във възходящ ред\", сподели Тервел Пулев, който определи Уебстър като най-сериозният му противник до момента. 28-годишният американец е с 12 победи (6 с нокаут), 2 равенства и 2 загуби, а 36-годишният българин има 14 победи (12 с нокаут) в 14 мача. Треньорът му Михаил Таков пък направи интересно сравнение с изкачване на осемхилядниците и докато Кубрат е на височина 8 хиляди метра, Тервел все още е на около 5 хиляди. Кубрат разкри, че се вживява много по време на срещите на по-малкия си брат. \"Знам какво е и колко важно е всичко около него да е наред. Малките детайли трябва да са изрядни. Надявам се да представи добре фамилията Пулеви. Радвам се, че такава гала се осъществява в България\", добави Кобрата, а по темата с евентуален бъдещ мач на Националния стадион \"Васил Левски\", Пулев заяви: \"Той не е много подходящ за бокс, но доколкото знам ЦСКА ще строят нов стадион - по-малък, по-подходящ. Ако в близката 1 година стане факт, би бил отлично място за боксови срещи. Нека си помечтаем като стана световен шампион, да проведа една от защитите на титлата на новия стадион на ЦСКА.\" По повод предстоящия реванш между Антъни Джошуа и Анди Руис, по-големият брат Пулев се зарече: \"Готов съм, който и да дойде да му скъсам главата.\" Попитан колко би продължила кариерата му сред световния елит, Кобрата отговори шеговито, визирайки затворническото минало на последния си опонент Райдъл Букър, че се надява да не влиза затвора и да остане в елита поне още 25-30 години. Друг от бившите съперници на Кубрат Пулев - Богдан Дину също ще е част от мачовете в Пловдив. Дину пожела успех на Кобрата в предстоящия мач за световната титла, но заяви, че след това иска българинът да му даде реванш за загубата в САЩ по-рано тази година. Колорит на пресконференцията по повод боксовата гала в Пловдив придадоха двама от съперниците - Константин Семерджиев (Коко Тайсъна) и Борислав Занков (Боби Бокса). \"Време е да сложим край на неговата легенда\", закани се Занков, а Семерджиев не се развълнува и отвърна: \"Възхищавам му се на духа\". Зрителите в зала \"Колодрума\" ще видят на ринга и атрактивната Джоана Нуамеруе.", "date": "2019.11.22", "title": "Тервел Пулев влиза в световния топ 10 при победа в Пловдив"}
{"url": "https://www.monitor.bg:443/bg/a/view/partijata-na-orban-napuska-evropejskija-konservativen-blok-181521", "text": "Унгарската управляваща партия Фидес може да напусне Европейската народна партия (ЕНП), заяви днес премиерът Виктор Орбан, цитиран от Ройтерс. ЕНП преустанови временно през март членството на Фидес заради опасения, породени от популистките антиимигрантски кампании на Орбан, подкопаването на правовата държава, свободата на печата и правата на малцинствата при неговото управление. Фидес не получи покана за двудневния конгрес на ЕНП в Хърватия тази седмица. Европейският консервативен блок каза, че ще проучи условията в Унгария и ще реши дали да остави Фидес в редиците си, процес, който новият председател на ЕНП Доналд Туск очаква да приключи до края на януари. Националистът Орбан даде днес интервю за унгарското обществено радио. \"Запазваме членството си замразено\", каза той. \"Ще изчакаме ЕНП да изрази ясно възгледите и плановете си и тогава ще вземем решение\", добави той. В реч на конгреса в Загреб Туск не назова поименно Орбан, но каза, че паневропейската политическа формация е решена да се противопостави на манипулативния популизъм и фалшивите новини.  Запитан за изявлението на Туск, Орбан каза, че ЕНП е направила завой наляво - нещо, което Туск трябва да спре, или в противен случай ЕНП ще загуби Фидес.", "date": "2019.11.22", "title": "Партията на Орбан напуска европейския консервативен  блок "}
{"url": "https://www.monitor.bg:443/bg/a/view/dariha-mobilen-elektrokardiograf-na-speshna-pomosht-v-pazardjik-181509", "text": "Мобилен електрокардиограф бе дарен на Центъра за спешна медицинска помощ в Пазарджик. Новият апарат ще позволи на екипите, които обгрижват спешни пациенти да направят необходимите изследвания още в линейката или в дома на болните. Дарението е направено от сдружение „Сърце за България“, чийто създатели са Гордън и Венета Мерк. Те са пожелали да закупят и предоставят този апарат, тъй като оборудването за Спешна помощ е в недостиг, а много хора, които звънят на 112 се нуждаят именно от преглед на сърцето. Електрокардиографът е от ново поколение, той дава информация за състоянието на пациентите и отчита вероятността от предстоящ инсулт или инфаркт. Дарението бе предоставено на д-р Стоянова от ЦСМП. Електрокардиографията показва електрическата активност на сърцето в точния момент на провеждане на изследването. Може да бъде повтаряна многократно, за да се проследи динамиката на състоянието. Едно подобрение или влошаване на записа помагат на лекаря да постави своето заключение в комбинация с лабораторните резултати и общото състояние на човека.  ", "date": "2019.11.22", "title": "Дариха мобилен електрокардиограф на Спешна помощ в Пазарджик"}
{"url": "https://www.monitor.bg:443/bg/a/view/avtomobilen-pilot-s-pyrvo-intervu-sled-jestokata-katastrofa-na-spa-prez-avgust-181524", "text": "Пострадалият при трагичната катастрофа на \"Спа\" във Формула 2 Хуан Мануел Кореа даде първото си по-обширно интервю след инцидента. След като той се прибра в дома си в САЩ след триседмична кома и 17-часова операция на десни крак, Кореа говори откровено пред аржентинското национално радио. Американецът с еквадорски корени сподели как се чувства след фаталната за неговия колега Антоан Юбер катастрофа. \"Като цяло докторите изградиха наново десния ми крак. Левият крак пострада по-леко и една операция беше достатъчна. Възстановяването ще продължи около година, като предстоят още операции и дълга рехабилитация. За съжаление е много вероятно десният ми крак никога да не се възстанови напълно. Ще се боря да се възстановя достатъчно, за да мога да настъпя газта отново. Изгубих шест сантиметра от костта в долната част на тибията, но със специално устройство тя расте. Това е причината да имам всички тези метални части на крака си. Костта расте по един милиметър на ден\", заяви Кореа и продължИ: \"На 23 декември предстои следващата операция. Малко след нея металните части ще бъдат премахнати. В зависимост от болката и движенията, които мога да правя, ще преценим кога да са следващите операции. В началото докторите предвиждаха две години възстановяване, но тялото ми се справя по-добре от очакваното.\" Колкото до катастрофата Кореа разкри, че не е загубил съзнание дори за момент: \"Странно е, че не загубих съзнание. Когато го казах на докторите, те не повярваха. Преди самия удар стегнах мускулите си и това също ми помогна. Исках да изляза сам от колата и бях в съзнание по време на целия инцидент. Вече имах срещи с Международната автомобилна федерация (ФИА). Беше инцидент с много лош късмет. Никое разследване не може да промени факта, че ме очаква много трудна година. Отне ми няколко седмици да приема всичко. Трудно бе да разбера нещо с лекарствата, които ми даваха в болницата. Разбира се, тъжен съм. Антоан беше добър приятел, но сега чувствам, че трябва да се възстановя заради него.\" Въпреки целия ужас, който претърпя, Кореа все още има желанието да се върне във Формула 2 и да продължи с автомобилния спорт: \"Приятел ме попита дали с това приключи моята Ф1 мечта. Отговорих му, че един инцидент не може да убие мечтата\". /Sportal.bg", "date": "2019.11.22", "title": "Автомобилен пилот с първо интервю след жестоката катастрофа на \"Спа\" през август"}
{"url": "https://www.monitor.bg:443/bg/a/view/faraj-obeshtava-radikalni-promeni-ako-specheli-izborite-181526", "text": "Писана конституция, премахване на Камарата на лордовете, повече референдуми и намаляване на имиграцията до под 50 000 души годишно. Това са предизборните обещания на Партията на Брекзита, ръководена от ветерана евроскептик Найджъл Фараж, съобщи Асошиейтед прес. Партията публикува днес предизборната си програма. Създадената по-рано тази година политическа формация няма места в парламента. За изборите на 12 декември е издигнала близо 300 кандидати. Тя обаче не издигна кандидати в доминираните от консерватори окръзи, за да не доведе до разделяне на избирателите, които са за Брекзит. \"Без нас няма да има истински Брекзит\", каза Фараж.  Обединеното кралство няма основен закон във вида, в който той съществува в останалите европейски държави. Конституционните норми не са кодифицирани в един-единствен нормативен акт, а представляват набор от закони, съдебни решения, прецеденти и обичаи. Камарата на лордовете е горната камара на британския парламент и нейните членове не се избират от народа, както тези в долната Камара на общините. Някои от тях се назначават от монарха по предложение на премиера или на комисията по назначенията към горната камара, а други заседават в нея по наследствена линия.", "date": "2019.11.22", "title": "Фараж обещава радикални промени, ако спечели  изборите "}
{"url": "https://www.monitor.bg:443/bg/a/view/guvernantka-ot-bali-gleda-deteto-na-kobilkina-181528", "text": "Най-известната сексоложка у нас Наталия Кобилкина и съпругът и Такис Дретакис са наели гувернантка от Бали да се грижи за първия им наследник. Това съобщи самата доктор Ко по време на един от семинарите си. По думите й, семейството първо се е било спряло на друга детегледачка. Тя обаче не се нравела на гръцкия бизнесмен. Това провокирало Кобилкина да остави избора в неговите ръце. А гувернантката спечелила сърцето му, след като постоянно повтаряла „Да, сър!“. Нещо повече, подобно отношение към съпруга си започнала да има и сексоложката, като именно на този трик тя отдава факта, че Дретакис се записал да учи нова специалност в Америка, купил малка яхта и започнал да посещава курсове, за да усвои умението да я управлява. Сред останалите съвети, които Кобилкина даде на гостенките на семинара си, бе да се държат като „разгонени мечки в гората“. Тя обясни, че когато е в такъв период животното обикновено се трие в дърветата. Точно това трябвало да правят и жените, когато любимите им започнат да се държат като „дървета“ във връзката им. Припомняме, че Кобилкина и Дретакис си казаха заветното „да“ в Гърция в разгара на лятото 2017 г. По-рано тази година двамата се сдобиха и с първия си наследник – малкият Филип.", "date": "2019.11.22", "title": "Гувернантка от Бали гледа детето на Кобилкина"}
{"url": "https://www.monitor.bg:443/bg/a/view/myj-zagina-na-pytja-kraj-sevlievo-181515", "text": "Мъж загина на главния път София – Варна, край Севлиево. Инцидентът е станал преди минути. Според първоначалната информация, лекият автомобил, управляван от жена, без видима причина, на мокър и тежък терен е навлязъл в насрещното платно и се е забил челно в ТИР с плевенска регистрация. При удара е загинал мъжът, пътувал на предната дясна седалка в автомобила. Причините за инцидента се изясняват. Падналият дъжд и мокрите пътища станаха причина за десетки пътни инциденти. Във Велико Търново само за няколко часа бяха регистрирани 4 такива произшествия, които за щастие се разминаха само със смачкани ламарини и няма отнети човешки животи.", "date": "2019.11.22", "title": "Мъж загина на пътя край Севлиево"}
{"url": "https://www.monitor.bg:443/bg/a/view/albert-popov-chuvstvam-se-byrz-i-njamam-tyrpenie-da-startiram-v-levi-181514", "text": "Най-добрият ни алпиец в момента Алберт Попов не ски амбициите си за добро представяне още в първия слалом за Световната купа за сезона, който е тази неделя в Леви (Фин). 22-годишният софиянец очаква да стартира с 20-и или 21-ви номер, което допълнително му дава шанс за добро представяне. „Това е голям плюс, защото миналия сезон тръгнах 75-и тук, в Леви. Благодарение на доброто ми представяне на слалом обаче вече ще съм с по-предни стартови номера, което ме прави още по-уверен. Чувствам се в добра форма и най-важното – бръз съм, така че всичко ще е в моите ръце и крака“, сподели за „Монитор“ Попов. В момента той е 23-и в ранглистата, но Марсел Хиршер и Феликс Нойройтер, които са пред него, вече приключиха със ските. В Леви ще стартира и другият ни елитен алпиец Камен Златков. Албер тренира преди 10-ина дни на официалната писта в Леви заедно с немските национали. „Тогава обаче температурите бяха около -20, а сега вали дъжд и е мъгливо“, сподели още Албер. Той ще пропусне стартовете в Америка и ще се концентрира върху следващата си изява във Вал д'Изер, където на 14 и 15 декември предстоят слалом и гигантски слалом. В първия гигантски слалом за сезона в Зьолден Попов отпадна в първия манш. „Яд ме е, разбира се. Аз никога не заставам на старт, за да се проваля. Но пък това е доста странно състезание. Освен че е първо за сезона, е и единственото, което се провежда на глетчер. Не съм се фрострирал от него, напротив – нямам търпение да карам“, заключи Алберт Попов.", "date": "2019.11.22", "title": "Алберт Попов: Чувствам се бърз и нямам търпение да стартирам в Леви"}
{"url": "https://www.monitor.bg:443/bg/a/view/psevdo-grip-udrja-tejko-belite-drobove-181513", "text": "Псевдогрип удря тежко белите дробове. Става дума за вирусна инфекция на дихателната система със симптоматика на грип, но с повече усложнения. Това съобщи директорът на Националния център по заразни и паразитни заболявания и национален консултант по микробиология проф. Тодор Кантарджиев. В последните три дни в Националната референтна лаборатория са изследвани 17 проби на деца в тежко състояние за 14 вируса. Доказани са пет положителни проби - три от децата имат риновирус, а две - парагрипен вирус от първа група, посочи той. \"Всяка от тези вирусни инфекции може да доведе до много тежко засягане на белия дроб. А грипът прави често усложнения и на 10 000 заболели един прави възпаление на мозъка, на 3000 заразени е свързан с хеморагична пневмония\", обясни д-р Кантарджиев на пресконференция посветена на задаващата се грипна вълна. Той обаче увери, че все още не е доказана циркулация на грипни вируси в България. „Грипът закъснява, нито в България, нито в страните от Европа има регистрирани щамове на грип при болни“, потвърди и главният държавен инспектор доц. д-р Ангел Кунчев и уточни, че в други години по това време е имало, макар и единични случаи. Четири щама се очаква да ни налетят тази година - „Към „Бризбейн“ и „Виктория“ хората нямат много имунитет, тъй като са по-нови. Затова и от тях ще се разболяват повече хора“, обясни доц. Кунчев. 120 000 възрастни ще бъдат безплатно ваксинирани срещу грип в рамките на Националната програма, която се изпълнява повече от 10 години у нас. Това обяви доц. Ангел Кунчев. От тази възможност ще могат да се възползват хората, които са над 65 години и са заявили желанието си пред своя общопрактикуващ лекар. По думите му към тях се очаква да има голям интерес. Все още не са доставени ваксини при джипитата в Южна България, но в началото на следващата седмица ще бъдат осигурени, увери той. Националният здравен инспектор посочи, че този сезон има интерес към противогрипните ваксини. От внесени общо 280 000 дози по-голямата част от тях вече са изчерпани. 160 000 от тях са били пуснати в аптеките, но те са изчерпани и към момента няма. За сравнение предишни години са се имунизирали средно по около 140 000 души на година. Министерството на здравеопазването е препоръчало на личните лекари, ако останат неизползвани дози от противогрипните ваксини, да сигнализират навреме, за да бъдат преразпределени от здравните власти и да не останат неусвоени дози. Всяка година от грип се разболяват 1 милиард души, каза Скендер Сила, ръководител на българския офис на Световната здравна организация (СЗО). По данни на СЗО ежегодно 650 хиляди умират от дихателни заболявания, свързани с грип.", "date": "2019.11.22", "title": "Псевдогрип удря тежко белите дробове "}
{"url": "https://www.monitor.bg:443/bg/a/view/a1-e-pyrvijat-telekom-u-nas-kojto-vyvejda-elektronen-kasov-bon-181512", "text": "А1 е първият български телеком, който въвежда електронен касов бон, който се изпраща на клиенти по имейл при плащане с кредитна или дебитна карта през a1.bg. Това става възможно след успешното внедряване на интегрирана автоматизирана система за управление на търговската дейност (ИАСУТД). Нововъведението ще улесни клиентите, като освен време, то ще им спести и съхранението на хартиени касови бележки. Също така, използването на електронен касов бон ще направи повече хора съпричастни към стремежа на А1 да бъде социално отговорна и екологично ориентирана компания. С реализирането на проекта отчитането на продажбите във всички магазини в А1 вече е прехвърлено от фискални устройства към централизирана ИАСУТД система, която работи посредством софтуерна SIM карта. Успешното осъществяване на проекта е поредна крачка към дигитализация на процесите в А1. С иновативното отчитане А1 отговаря на последните изисквания на Националната агенция по приходите (НАП), отразени в промените по Наредба Н18 за касовите апарати. С тях се въвежда изискване за отчитане на продажбите към НАП на всеки 5 минути, както и допълнителни изисквания към софтуерите за управление на продажбите, като същевременно отпада необходимостта от пускане на хартиен дневен отчет и съхранението му на книга.", "date": "2019.11.22", "title": "А1 е първият телеком у нас, който въвежда електронен касов бон"}
{"url": "https://www.monitor.bg:443/bg/a/view/novi-ognishta-na-a-ch-s-otkriha-v-ugozapadna-bylgarija-181511", "text": "Нови огнища на Африканска чума по свинете (АЧС) са установени в две териториални поделения на Югозападното държавно предприятие (ЮЗДП). Едното от тях е в Кюстендилска област, където това е първи регистриран случай на заболяването при диви свине. От отстреляните през последните два ловни дни 13 глигани в района на \"Държавно горско стопанство (ДГС) Невестино\", две са дали положителен резултат за наличие на вируса на АЧС. Едната дива свиня е отстреляна в землището на село Четирци, а другата - край село Страдалово, на границата с Република Северна Македония, съобщават още от пресцентъра на предприятието. При изследване на проба от отстреляно диво прасе над село Железница, в района на \"ДГС Симитли\", е потвърдено наличие на вируса на АЧС. Прасето не е имало видими признаци на заболяването. Предстои издаване на заповед за инфектирана зона от директора на БАБХ за ограничаване на дейностите в горските територии, попадащи в тази зона, се посочват в съобщението.", "date": "2019.11.22", "title": "Нови огнища на АЧС откриха в Югозападна България"}
{"url": "https://www.monitor.bg:443/bg/a/view/vezenkov-i-olimpiakos-bijat-v-evroligata-181517", "text": "Баскетболният национал Александър Везенков вкара 5 точки и взе 2 борби за 7 минути на терена при убедителния успех на \"Олимпиакос\" с 99:80 като гост на \"Алба\" (Берлин) в мач от 10-я кръг на Евролигата. За \"Олимпиакос\" победата бе четвърта в турнира и тимът се изкачи на 12-о място. \"Алба\" има триуспеха до момента и заема 16-а позиция. В дербито на вечерта турският \"Анадолу Ефес\" надви италианския \"Олимпия\" (Милано) с 81:76 като гост и временно оглави класирането с 8 победи и само две поражения. Шампионът в Адриатическата лига за миналия сезон \"Цървена звезда\" прецчупи литовския \"Жалгирис\" с 61:59 в друг мач от програмата за четвъртък вечер. \"Валенсия\" пък постигна домакинска победа с 89:84 над руския \"Химки\" (Москва). Тази вечер Евролигата продължава с нови 5 мача.", "date": "2019.11.22", "title": "Везенков и \"Олимпиакос\" бият в Евролигата"}
{"url": "https://www.monitor.bg:443/bg/a/view/nov-sluchaj-na-afrikanska-chuma-i-v-pirinsko-181500", "text": "Нов случай на африканска чума по свинете е открит в района на село Железница, община Симитли, потвърди инж. Дамян Дамянов, директор на Югозападното държавно предприятие. Той допълни, че до утре от София ще пристигнат резултатите от вторите проби, а в 3-километровата зона в гората са забранени всякакви дейности. Областният управител на Благоевград Бисер Михайлов свиква на 26 ноември заседание на областната епизоотична комисия, заради новия случай на африканска чума по свинете. Заседанието ще се проведе в конферентната зала на Областна администрация – Благоевград. На него ще бъде дадена и повече информация за конкретния случай, както и за мерките, които се предприемат.", "date": "2019.11.22", "title": "Нов случай на африканска чума и в Пиринско"}
{"url": "https://www.monitor.bg:443/bg/a/view/9-godishnijat-stefan-ot-kardam-e-vdishval-okolo-12-chasa-otrovnija-gaz-fosfin-181501", "text": "Отравяне с фосфин е причината за смъртта на 9-годишния Стефан от Кардам, съобщи на пресконференция в Окръжна прокуратура Добрич районният прокурор на Генерал Тошево Йорданка Чанева. Това показват резултатите от назначените съдебно-химическа, токсикологична и съдебно-медицинска експертиза. Отровният газ бил в таблетки срещу гризачи, които пък били открити в направени дупки в стената, замазани отгоре с кал. Токсичното вещество става опасно при съприкосновение с вода. Влажната замазка още повече е ускорила отделянето на отровния газ. Таблетките били открити зад леглото на Стефан. Детето е било изложено на отровния газ около дванадесет часа, поясни прокурор Чанева. Количеството фосфин, вдишано от Стефан, е било значително над нормите, описани в специализираната литература, които предизвикват смърт. Момчето почина на 27 октомври, а часове след това две от сестрите му – на 7 и на 11 години, бяха настанени спешно в болница със същите симптоми – гадене, повръщане, коремна болка, диария, замаяност и неправилен сърдечен ритъм. Оказа се, че Стефан и сестрите му са спели заедно в една стая, а другите три деца от семейството, на които нищо не им стана, били в другата стая. Силната отрова за гризачи не се продава свободно в търговската мрежа и предстои да се изясни как и откъде семейството се е сдобило с таблетките. Досъдебното производство се води по член 122 от Наказателния кодекс за причиняване на смърт по непредпазливост и към момента няма повдигнато обвинение на лице, каза Йорданка Чанева.    ", "date": "2019.11.22", "title": "9-годишният Стефан от Кардам е вдишвал около 12 часа отровния газ фосфин"}
{"url": "https://www.monitor.bg:443/bg/a/view/bylgarija-s-unikalen-shans-za-evro-2020-jrebi-ja-t-181499", "text": "България ще играе срещу Унгария в полуфиналния плейоф за европейското първенство по футбол през следващата година. Това отреди тегленият в Нион жребий, а двубоят ще е на 26 март в София. Националите попаднаха в поток “А“, а победителят от този мач ще играе срещу един измежду Исландия и Румъния за място на шампионата на Стария континент. Страхотната новина за България е, че при класиране на евентуален финален плейоф, той отново ще е в София на 31 март. България получи този втори шанс за Евро 2020, благодарение на представянето си в Лигата на нациите през 2018-а. Ако бяхме в поток \"С\", където попадна Израел вместо нас, там щяхме да гостуваме и в двата мача - първо на Шотландия, а при успех и на победителя от двойката Норвегия - Сърбия. Унгарците завършиха на четвъртото място в квалификациите след Хърватия, Уелс и Словакия. Те бяха в борбата до последния мач, но го загубиха с 0:2 от Уелс. Последната среща между Унгария и България е контрола и завърши наравно 1:1 на 29.02.2012 г. на стадион \"ЕТО Парк\" в Дьор. Балансът на нашите в срещите с унгарците е отрицателен. Националите имат едва 6 победи от 28-те изиграни мача срещу този съперник. Последната ни загуба от \"маджарите\" обаче датира от далечната 1975 г. Тогава България отстъпва с 0:2 в олимпийска квалификация, играна в Будапеща. След това \"трикольорите\" се представят повече от успешно в двубоите с Унгария, записвайки 5 равенства и 4 победи. Така в последните 9 мача България няма загуба от унгарците. До момента \"маджарите\" са ни побеждавали 13 пъти, а 9 срещи са завършвали наравно. Вече е ясно, че България ще бъде в група \"F\", ако се класира за финалите на Евро 2020. В групата, в която мачовете ще се проведат в Мюнхен и Будапеща, със сигурност ще бъде и тимът на Германия като домакин, а имената на другите два отбора ще станат ясни след жребия за групите на първенството, който ще се тегли на 30 ноември. полуфинали: Исландия – Румъния, БЪЛГАРИЯ - Унгария финал: БЪЛГАРИЯ/Унгария - Исландия/Румъния полуфинали: Босна и Херцеговина - Северна Ирландия, Словакия - Република Ирландия финал: Босна и Херцеговина/Северна Ирландия - Словакия/Република Ирландия полуфинали: Шотландия – Израел, Норвегия – Сърбия. Финал: Норвегия/Сърбия – Шотландия/Израел полуфинали: Грузия – Беларус, Северна Македония – Косово финал: Грузия/Беларус - Северна Македония/Косово", "date": "2019.11.22", "title": "България с уникален шанс за Евро 2020 (ОБНОВЕНА)"}
{"url": "https://www.monitor.bg:443/bg/a/view/sestri-stoevi-otpadnaha-na-1-4-finalite-v-republika-koreja-181516", "text": "Българките Габриела Стоева и Стефани Стоева бяха елиминирани на четвъртфиналите на двойки на силния турнир по бадминтон от сериите \"BWF World Tour Super 300\" в Гуанджу (Република Корея) с награден фонд 200 хиляди долара. Европейските шампионки загубиха от поставените под номер 5 представителки на домакините Со Хи Ли и Сън Чан Коршин (Република Корея) с 10:21, 20:22 за 44 минути. Българките не успяха да се противопоставят на съперничките си в първия гейм, но във втория те бяха равностойни и дори имаха аванс при 19:18 точки, но допуснаха обрат.", "date": "2019.11.22", "title": "Сестри Стоеви отпаднаха на 1/4-финалите в Република Корея"}
{"url": "https://www.monitor.bg:443/bg/a/view/predskazvat-vtora-nominacija-za-oskar-na-teo-ushev-181518", "text": "Две години, след като накара цяла България да се гордее с номинацията му за „Оскар“, Тео Ушев отново крачи уверено към статута на фаворит на Американската филмова академия. И този път филмът му - „Физика на тъгата“, е вдъхновен от творчеството на Георги Господинов. И макар че направи световната си премиера едва преди около два месеца, късометражната анимация вече се нарежда сред любимите заглавия на критиците отвъд Океана. Запитани от изданието Cartoon Brew да посочат рисуваната лента, която според тях заслужава наградата „Оскар“, специалистите поставиха „Физика на тъгата“ на второ място. Според „правилата“, всеки критик и фестивален директор, който участва в проучването, следва да посочи категоричен фаворит, но и да изброи други четири заглавия, които би класирал на челните места. \"Във време, когато изкуственият интелект е вече част от живота ни, някои от моите любими скорошни анимационни късометражки се открояват с чисто човешки отпечатък. Паметта и личните преживявания са централни за техните сценарии и те разполагат със силен графичен стил, който включва и ръчно изработени елементи. (...) гласи коментарът на Каролина Лопес Кабайеро, директор на международния анимационен фестивал Анимак в Лерида, Испания. Ушев и „Физика на тъгата“ вече получиха редица отличия, сред които и една от двете големи награди на Филмовия фестивал в Торонто - специална награда почетен диплом. Любителите на рисуваното кино у нас също имаха възможността да изгледат заглавието. Режисьорът, чиято постоянна адресна регистрация е в Канада, пристигна в София, за да направи и българска премиера на творбата си по време на фестивала Киномания. Лентата може да бъде видяна, както с английско озвучение, така и с френско. Самите актьори, дали гласа си назаем за „Физика на тъгата“ също будят уважение. В английската версия чуваме Доналд Съдърланд и сина му Росиф, а във френската - Ксавие Долан и неговия баща Манюел Тадрос. Припомняме, че през 2017 г. Ушев получи номинация за „Оскар“ с филма си „Сляпата Вайша“. Въпреки че не спечели заветната статуетка, той си извоюва правото да стане член на Американската филмова академия.", "date": "2019.11.22", "title": "Предсказват втора номинация за „Оскар“ на Тео Ушев"}
{"url": "https://www.monitor.bg:443/bg/a/view/uchilishte-za-onkologichno-bolni-v-sofijamed-181505", "text": "Училище за пациенти, диагностицирани с различни онкологични заболявания стартира Отделението по медицинска онкология на УМБАЛ „Софиямед“. Сесиите в него ще се провеждат всеки последен вторник на месеца от 14:00ч. Те ще запознават пациентите със същността на заболяването им, начините за неговото диагностициране, етапи на протичане, лечение, преодоляване на нежеланите странични ефекти, проследяване на състоянието им. Лектори в безплатното Училище ще бъдат водещи онколози от лечебното заведение и други специалисти, предвид увеличения брой на пациентите, които провеждат таргетна и имунотерапия. Диетолечение, физическата активност на заболелите, както и психологически консултации за тях и техните близки ще се разискват при отделните онкологични заболявания. Всяка сесия ще бъде посветена на различно онкологично заболяване. Първата сесия на 26-ти ноември ще информира за начините за съвременна диагностика и лечение на карцинома на млечната жлеза. Насоки за здравословно хранене ще представи гост лектор диетолог д-р Райна Стоянова. „Нашата цел е ефективно лечение с нормален начин на живот на онкологично болния“, коментират от екипа на отделението по онкология на УМБАЛ „Софиямед“. Присъствието не изисква предварително записване или заплащане и всички са добре дошли да посетят лекциите, за да се информират. Училището ще се провежда в Учебна зала №1, сектор Г на УМБАЛ „Софиямед“, намиращ се на бул.“Г.М.Димитров“ 16.  ", "date": "2019.11.22", "title": "Училище за онкологично болни в „Софиямед“"}
{"url": "https://www.monitor.bg:443/bg/a/view/kitaj-klonira-policejski-kucheta-181502", "text": "Китайски специалисти са създали шест клонирани кученца от ДНК на две изявили се в полицията животни с цел да бъде ускорено обучението им и те да проявят достойнствата на родителите си, съобщи в. \"Дейли мейл\". Кученцата са се родили в Пекин през август. Те вече проявяват умения, които не са характерни за толкова малки животни. Четири от шестте кученца са от едно котило. Тяхната ДНК е повече от 99 процента идентична с тази на двамата донори. Донорите - Шъдин и Ажи, са избрани заради изявите им в пекинската полиция. Шъдин е белгийски малиноа, на пет години. Той има лидерски качества, много силно обоняние и изключителни способности да издирва. Ажи е на четири години и има много силна захапка, както и изключителна устойчивост на стрес. Проектът е съвместен между базата за полицейски кучета в Пекин и \"Синоджин\" - частна компания за клониране на домашни любимци. От взетите от донорите проби е получена клетъчна линия фибробласти и са създадени кученцата. Кученцата изглеждат еднакво, имат сходни характери и способности. Китай е клонирал полицейско куче и преди. През март беше съобщено, че от 7-годишно женско куче-вълк, селектирано специално за китайската полиция и армия, е клонирана малката Кунсюн.", "date": "2019.11.22", "title": "Китай клонира полицейски кучета"}
{"url": "https://www.monitor.bg:443/bg/a/view/shtastlivijat-brak-zavisi-ot-broja-na-komandirovkite-181504", "text": "Семейният живот е най-щастлив, когато единият от съпрузите пътува по работа пет дена в месеца, съобщиха в. \"Дейли стар\" и в. \"Сън\". Цели 80 процена от пътуващите в командировки обясняват семейното си щастие с редовните кратки раздели. 74 процента от тях пък са уверени, че тя сгорещява и нещата в спалнята. Свободното време далече от дома дава възможност човек да пийне спокойно или да се отпусне във ваната - нещо, което рядко се случва в къщи. Денят пък започва обикновено приятно с богата закуска. Почти една пета от работещите родители са казали в анкетата на сайта за хотелски резервации Тревълодж, че се наслаждават на спокойствието, тишината и възможността да си починат от децата. От тези, които редовно пътуват по работа, 21 процента мислят, че и половинката им се радва да е сама у дома. Повече от пет дена раздяла месечно или по-малко обаче нямат същия ефект. От пътуващите в командировка 40 процента определят връзката си като много щастлива, при 30 процента от прекарващите цялото време заедно. В анкетата са участвали 2000 души.", "date": "2019.11.22", "title": "Щастливият брак зависи от броя на командировките"}
{"url": "https://www.monitor.bg:443/bg/a/view/toto-pechali-tiraj-93-181503", "text": " Числа - 3, 5, 24, 25, 30, 32. Печалби: 6 - няма, 5 - 3 по 8 114,10 лв., 4 - 467 по 52,10 лв., 3 - 9849 по 3,40 лв., ДЖАКПОТ: 2 928 104,29 лв.  Числа - 15, 16, 24, 25, 39, 42. Печалби: 6 - няма, 5 - 1 по 9 792,70 лв., 4 - 245 по 40,00 лв., 3 - 4374 по 3,20 лв., ДЖАКПОТ: 616 567,97 лв.  I теглене - 12, 13, 14, 25, 32. Печалби: 5 - 1 по 20 385,40 лв., 4 - 159 по 147,90 лв., 3 - 5423 по 6,40 лв. ДЖАКПОТ: няма II теглене - 12, 14, 23, 33, 34. Печалби: 5 - 1 по 20 385,40 лв., 4 - 166 по 141,70 лв., 3 - 5549 по 6,20 лв. ДЖАКПОТ: няма  Позиция - 2, 4, 8; цифра - 6, 8 , 7. Печалби: 3 - 2 по 13 625,10 лв., 2 - 781 по 34,90 лв. ДЖАКПОТ: спечелен  7, 9, 10, 23, 29; Зодия - 1. Печалби: 5+1 - няма, 5 - няма, 4+1 - няма, 4 - 6 по 500,00 лв., 3+1 - 29 по 100,00 лв., 3 - 244 по 10,00 лв., 2+1 - 289 по 5.00 лв., 1+1 - 1285 по 1.50 лв., 2 - 3584 по 0,80 лв., 1 - 1688 по 1,00 лв. ДЖАКПОТ: 3 000 000,00 лв.  Година: 86, месец 1, дата 31, ден 3. Печалби: I група - няма, II група - няма, III група - 1 по 358,50 лв., IV група - няма, V група - 2 по 112,10 лв., VI група - 4 по 44,80 лв., VII група - 9 по 24,90 лв., VIII група - 39 по 4,60 лв., IX група - 53 по 5,10 лв., X група - 41 по 7,70 лв., XI група - 159 по 2,30 лв., XII група - 176 по 2,60 лв., XIII група - 214 по 4,40 лв., XIV група - 1181 по 1,30 лв., XV група - 2539 по 0,99 лв. ДЖАКПОТ: 24 420,33 лв.", "date": "2019.11.22", "title": "Тото печали, тираж №93"}
{"url": "https://www.monitor.bg:443/bg/a/view/zatvornik-poiska-40-hil-lv-ot-dyrjavata-zaradi-loshi-uslovija-181508", "text": "Затворник поиска 40 хил. лв. обезщетение от държавата, след като не успя да се дореди до душовете в Бобовдолския зандан. В иска си до Административен съд – Кюстендил, лишеният от свобода Александър К. посочил, че сред несгодите в затвора са тесните килии и дървениците в тях. За времето от 01.01.2019 г. до 17.05.2019 г. той бил настанен с още 15 човека, като е бил лишен от полагащите му се 4 кв.м. площ. В банята пък, която се посещава по график във вторник и петък, душовете били недостатъчни за 70 човека – 15, а в спалното помещение било пълно с дървеници, които го хапели. В хода на съдебното заседание става ясно, че по време на периода, когато затворникът се оплаква от лоши битови условия, в Затвора Бобов дол е бил извършван ремонт. Реконструкцията обхванала цялостна подмяна на водопроводната, канализационната и електрическата инсталация в сградата, санитарните възли, спалните помещения, баните и кухненския блок, както и външно саниране на сградата. Сградата „Битов корпус“ в Затвора Бобов дол, в която се е извършвал ремонтът, е с капацитет за около 300 лишени от свобода, които се е наложило да бъдат настанени временно в други сгради, стана ясно по време на съдебното заседание. В крайна сметка, след като изслуша страните съдия Иван Демиревски отхвърли предявения иск като неоснователен. От своя страна Александър ще трябва да се бръкне със 100 лева, за да плати на ГД „Изпълнение на наказанията“ адвокатския хонорар.", "date": "2019.11.22", "title": "Затворник поиска 40 хил. лв. от държавата заради лоши условия"}
{"url": "https://www.monitor.bg:443/bg/a/view/tesla-predstavi-broniran-pikap-s-chupeshti-se-stykla-181507", "text": "Американската компания „Тесла“ (Tesla), специализирана в производството на електрически автомобили, представи своя нов продукт - пикап Cybertruck с товароносимост 1,5 тона и цена над 40 хиляди долара. Презентацията бе съпроводена с гаф - по време на демонстрация колко са здрави стъклата му те се счупиха. Събитието беше излъчено на уебсайта на производителя. „Не прилича на никой друг“, заяви основателят на компанията Илон Мъск, представяйки машината с футуристичен дизайн. Според него новият пикап ще бъде сходен по функционалност с популярния бензинов модел Ford F-150. Според Мъск, новият камион е буквално непробиваем – за производството на вратите му се използва същата сплав, каквато и при създаването на космическите ракети SpaceX. Капацитетът на Cybertrack е повече от 1,5 тона, той може да тегли ремарке с тегло до 6,4 тона. При различни нива на зареждане, вградената батерия ще издържи съответно 400, 500 и 800 километра. Зареждането може да се извърши от електрическата мрежа с напрежение 110/220 волта. Най-евтиният модел на Cybertrack ще се продава за 39990 долара. Мъск беше категоричен, че автомобилът, използвайки електричество, което е по-евтино от другите горива, ще намали разходите за експлоатация от средно 780 долара на месец за традиционните бензинови модели до около 570 долара на месец.", "date": "2019.11.22", "title": "„Тесла“ представи брониран пикап с чупещи се стъкла"}
{"url": "https://www.monitor.bg:443/bg/a/view/marius-v-balada-za-malkija-chovek-i-zasukanija-svjat-181459", "text": "Всичко, до което Мариус се докосне, става поезия и магия. Така е и с филма му „Засукан свят“, който в известен смисъл е игрален режисьорски дебют за Куркински (първият му филм „Дневникът на един луд“ де факто е заснет моноспектакъл). Уж познаваме добре едноименния разказ на Николай Хайтов, по който екранната творба е направена, уж сме наясно, че там една човешка съдба преминава „на едро“ само в няколко страници. Но режисьорът така майсторски е превел тия страници на езика на образите, че ги е преизпълнил с визуален живот, който преминава не само през специфичния им материален свят, но лумва и в очите на актьорите – прозорците към душите на техните герои. Историята за кутсузлията Мильо, чиято бяла орисница превръща всеки конфуз и провал, докаран му от черната й посестрима, в бонус и предимство, е разказана в почти двучасов опус, задоволяващ навярно и най-взискателното чувство за естетика. Филигранната работа на оператора Иван Тонев (който е и продуцент), въпреки съзнателно търсените от камерата етнографски детайли, с осветлението някак е „заличила“ напълно всички битовизми, направила е от филма почти балада, надреална, красива, но и тъжна притча за малкия човек в засукания свят, на места обагрена с горчив хумор. Малкият човек, който не знае какво печели, когато губи... Диалогът е оскъден, зрителят е воден от потока на съзнанието на главния герой (с други думи от гласа на Мариус), следва посоката на мисълта му, която се опитва, но не може си обясни абсурдите на живота. Показателни в това отношение са едни от финалните реплики в творбата. Когато синът на Мильо му иска благословията да се ожени за една хубава мома, баща му пита: „Как я разбра, че е хубава?“. „Ами, гледам я, тате“. „То ако с гледане се разбираше, аз щях да съм областен управител“, казва наивникът мъдрец. Огромна част от въздействието на филма се дължи на актьора в главната роля – негово театрално величество Мариус Куркински. И тук има някои по-театрализирани моменти (ухажването на единствения ерген от напористите родопски моми и особено съприкосновенията с омразния тъст Ангелачко – Камен Донев), има и граничещи с гротеска (изневярата на снахата с местно партийно величие – София Бобчева и Димитър Рачков), а безмълвните епизоди на нежност между младия Мильо и жена му Кина (Ана Пападопулу) могат достойно да се наредят в класация за най-красиви (но не захаросани) любовни сцени. Целият поддържащ ансамбъл е селектиран отлично: споменатите и още Вяра Коларова (черната орисница), Димитър Николов (синът), Виктория Колева (тъщата), Велислав Павлов (търговецът мошеник) и др. Главният обаче във всеки един миг е Мильо на Мариус, който феноменално, без специален грим и ефекти, някак се променя физически, изглежда ту млад, ту стар и изиграва убедително своя човек в протежение на 50 години – от Царство България до соца.", "date": "2019.11.22", "title": "Мариус в балада за малкия човек и засукания свят"}
{"url": "https://www.monitor.bg:443/bg/a/view/unishtojete-padnalite-lista-181277", "text": "През ноември има достатъчно дни, подходящи за работа в овощната градина, които трябва да се използват най-рационално. Продължава извършването на агротехническите мероприятия, които имат съществено значение за здравословното състояние на овощните и ягодоплодните растения за следващия вегетационен период. Ако вече не сте приключили с беритбата на късните сортове ябълки, круши и дюли, със засаждането на нови овощни дървета, с пръскането на ябълките и крушите с карбамид, с есенната обработка на почвата и др., крайно време е да ги извършите през този месец, пише Националната служба за съвети в земеделието.  След листопада се събират и изгарят или заорават листата в почвата, за да се унищожи заразата в тях от струпясването по ябълката, крушата и бадема, червените листни петна по сливата, антракноза и бактериоза по ореха и други икономически важни болести. Изрязват се и се изгарят заразените от брашнеста мана леторасти на ябълката и прасковата, заразените от струпясване, черно гниене и кафяви листни петна по крушата, нападнатите от съчмянка леторасти на костилковите видове и бадема, заразените от кафяво гниете по семковите и костилковите овощни видове леторасти, на ореха от антракноза и бактериоза, и др. За унищожаване на зимуващите гъсеници на ябълковия, сливовия и ореховия плодов червей, крушовия пъпкопробивач, кръгломиниращия молец, ябълковата стъкленка, крушовите бълхи и др., е необходимо да се остърже, събере и изгори старата кора от ствола и дебелите клони на овощните дървета. Остъргването се извършва с тъп нож, без да се засяга ликовата част на кората. От овощните насаждения се изкореняват и веднага изнасят и изгарят изсъхналите и загиващи дървета от апоплексия и бактериално изсъхване, силно заразените от огнения пригор, заразените от вирусни болести, нападнатите от дървесинояди, корояди и други вредители. Оставени в овощната градина те са източник на заразяване на здравите дървета. Задължително трябва да се напръскат костилковите овощни видове за предпазването им от къдравостта по прасковата, ранно кафяво гниене и др., ако това не е извършено през октомври с 2% бордолезов разтвор. Дърветата се обливат добре. Преди настъпване на зимните студове стъблата на младите дървета се обвиват с хартия, полиетиленово платно и други материали за предпазване от зайците и от силните зимни мразове. Стъблата и дебелите клони на плододаващите дървета се варосват с разтвор, приготвен от 2,5 кг гасена вар + 0,5 кг син камък, за предотвратяването на напукването на кората от зимните мразове. Оранжериите до 1 декар се пръскат с 1% разтвор на формалин, след което оранжерията се затваря за 1-2 денонощия и се проветрява. За големи оранжерии, на които проветрителната инсталация е в пълна изправност, формалинът се внася чрез изпаряване в норма 60 л за 3000 куб. м въздушно пространство. За всеки литър формалин се прибавя по 100 г калиев перманганат. Получава се много бурно изпаряване на течността. Работи се със специално облекло и противогаз. Оранжерията веднага се затваря за 1-2 денонощия, след което се проветрява. Освободените от зеленчуците площи се почистват добре от растителни отпадъци. След това се извършва наторяване с оборски тор, фосфорни и калиеви торове преди дълбоката оран. След последната почва се обеззаразява с базамид гранулат срещу нематоди, почвени насекоми и плевелни семена, в доза 30-40 грама на кв. м за по-леки почви и 45-50 г на кв. м за по-тежки. Препаратът се внася в навлажнена почва до 70-75 от ППВ и се смесва с фрезоване. След фрезоването почвата се валира и се покрива с пластмасово фолио. Базамид гранулатът се задържа в почвата до една седмица, след което фолиото се отстранява и почвата се обработва от 2 до 4 седмици след третирането, ако температурите са 5-10 градуса, при по-високи – обработката е по-рано. Зимни култури може да се засаждат най-рано след 20 дни. Третирането се прави веднъж на три години.", "date": "2019.11.22", "title": "Унищожете падналите листа"}
{"url": "https://www.monitor.bg:443/bg/a/view/23-godishna-jurnalistka-specheli-koronata-na-mis-bylgarija-2019-181506", "text": "Радинела Чушева – това е името на новата носителка на титлата Мис България, която бе избрана по време на бляскава церемония в столично заведение в четвъртък вечерта. Момичето е на 23 години, родом от София и вече има завършена бакалавърска степен по журналистика. В биографията си тя разполага и със стаж като адреналинка от шоуто „Господари на ефира“. Под короната на Мис България Чушева предстои да ни представи и на световния конкурс за красота Мис Планет 2020. С лентата за „Мис Глоуб - България“ пък се окичи Румяна Данаилова. Красавицата е на 20 години и е висока 175см. Завършила е Частна търговска гимназия във Варна, със специалност Банково дело. В момента е студентка в Икономически университет в морската ни столица и изучава „Икономика и управление на търговията“. Второто място е за Стелияна Иванова от Пловдив, която ще представи България на конкурса Мис Земя, а на трето място застана Мария Попова от Асеновград. В панела на оценяващите пък седнаха четири от носителките на титлата Мис България досега - Наталия Гуркова, Елена Ангелова, Тамара Георгиева, иТеодора Мудева.", "date": "2019.11.22", "title": "23-годишна журналистка спечели короната на Мис България 2019"}
{"url": "https://www.monitor.bg:443/bg/a/view/vrychiha-udostoverenija-za-gramotnost-po-proekt-nov-shans-za-uspeh-181493", "text": "Кметът на община Пещера Йордан Младенов връчи удостоверения за ограмотяване и придобиване на компетентност от прогимназиалния етап на 60 души, които преминаха курс по проект „Нов шанс за успех”. Той се изпълнява по мярка „Ограмотяване на възрастни – фаза 1” по Оперативна програма „Наука и образование за интелигентен растеж” , финансиран по Оперативна програма „Развитие на човешките ресурси (2007- 2013)“, по време на който е разработен и приложен в практиката цялостен модел за обучение на възрастни. Основна цел на проекта е да бъде улеснен по-нататъшния достъп до общообразователна и професионална подготовка и съответно до участието на пазара на труда. В изпълнение на проекта са проведени курсове за ограмотяване и придобиване на компетентности от прогимназиалния етап. Проект Нов шанс за успех” се изпълнява с асоциирани партньори – Министерството на труда и социалната политика, Агенцията по заетостта и Държавната агенция за бежанците. Ангажиментите на МОН и на асоциираните партньори са описани в споразумение, подписано от всяка от институциите. От своя страна Агенцията по заетостта е конкретен бенефициент по процедура чрез директно предоставяне на безвъзмездна финансова помощ „Обучение на възрастни, преминали курсове за ограмотяване” по Оперативна програма „Развитие на човешките ресурси” (2014-2020). Основната цел на този проект е интеграцията на едни от най-уязвимите групи на пазара на труда, а именно лицата в трудоспособна възраст, които са с основно и по-ниско образование (под ISCED 3) или са без образование. Курсовете бяха проведени в ОУ “Л. Каравелов“ и НУ “Н. Куманов“ в Пещера.    ", "date": "2019.11.22", "title": "Връчиха удостоверения за грамотност по проект \"Нов шанс за успех\""}
{"url": "https://www.monitor.bg:443/bg/a/view/slojiha-kapsula-na-hiljadoletieto-s-poslanie-za-dobro-v-ns-181494", "text": "Капсула на хилядолетието с четириметрово послание за добро бе поставена в парламента. Инициативата е по повод 30-ата годишнина от приемането на Конвенцията на ООН за правата на детето. Капсулата бе запечатана с восък от председателя на парламента Цвета Караянчева и ще бъде отворена през 2030 г. от бъдещия председател на Народното събрание. Елеонора Лилова, председател на Държавната агенция за закрила на детето обясни, че още през лятото по повод годишнината от приемането на Конвенцията от ДАЗД са отправили молба към всички представители на държавни институции да отправят своето послание за доброто бъдеще на децата. Председателят на парламента Цвета Караянчева каза, че с поставянето на капсулата в парламента казват \"да\" на доброто, \"да\" на бъдещето на децата. \"Всяко едно дете е малка вселена и тази вселена ние възрастните трябва да я опазим. Ние трябва да пазим децата, трябва да им чертаем бъдеще, отбеляза Цвета Караянчева. По думите й, така както е записано в Конвенцията на ООН за правата на детето, всяко дете трябва да има дом и семейство, всяко дете трябва да бъде обичано, трябва да има бъдеще. Караянчева пожела да успеем да възпитаме така децата, че светът в който те живеят, да го сътворят по-добър и по-светъл. \"Ако има нещо, което България притежава като непреходно богатство - това са нейните деца, нещо повече това са техните таланти\", каза специалният гост на събитието еврокомисар Мария Габриел. Славчо Атанасов, председател на парламентарната комисия по въпросите на младежта и спорта каза, че децата са тези, които ни учат на добро. Той цитира думите на Иван Вазов \"не се гаси туй що не гасне\" визирайки бъдещето на България - нейните деца. В празника на доброто в парламента участваха малки и пораснали деца, възпитаници на столични училища, които поздравиха народните представители и гости на събитието с \"Хубава си моя горо\" и изпълнения на народни песни. Източник БТА, снимки: БГНЕС", "date": "2019.11.22", "title": "Сложиха капсула на хилядолетието с послание за добро в НС"}
{"url": "https://www.monitor.bg:443/bg/a/view/osem-obvineni-za-razprostranenie-na-narkotici-v-sofija-181496", "text": "Операцията по противодействие на наркоразпространението се е състояла на територията на столицата на 18 ноември, съобщиха от МВР. Действията са били осъществени от служители на ГДБОП и колегите им от СДВР, под наблюдението на Специализираната прокуратура. В рамките на акцията са били задържани 15 души, а при извършените обиски и претърсвания у всеки от тях са били намерени наркотици, подготвени за продажба на черния пазар - общо 10,5 килограма марихуана и амфетамини, 240 000 лева, електронни везни, машинки за нарязване на марихуана и множество други доказателства за престъпната им дейност, разказват от МВР. Специализираният наказателен съд е определила мярка за неотклонение \"задържане под стража\" на осем от обвинените за участие в организирана престъпна група за разпространение на наркотици. На останалите седем от групата съдът е наложил парични гаранции от по 5000 лева с мотива, че не са осъждани, и че са в младежка възраст (родени между 1991 г. и 1999 г.), както и че степента на участието им в престъпната група е по-малка, допълват от МВР. Съдът е приел, че за всичките 15 обвинени по досъдебното производство е налице обосновано предположение да са извършили престъпленията, за които са обвинени. Обявен за международно издирване е 16-ти участник в групата, на когото е било повдигнато задочно обвинение, което предстои да му бъде предявено. Специализираната прокуратура ще протестира определението на съда в частта му за определените мерки за неотклонение \"парична гаранция\" на седемте участници в групата, разказват още от МВР.", "date": "2019.11.22", "title": "Осем обвинени за разпространение на наркотици в София"}
{"url": "https://www.monitor.bg:443/bg/a/view/avtobus-se-vrjaza-v-njakolko-koli-i-spirka-v-germanija-zaginal-i-desetki-raneni-181491", "text": "Един човек загина, а 23 бяха ранени в катастрофа край централната гара в западния германски град Висбаден, след като водач на автобус загуби управлението над машината и удари няколко автомобила, предаде ДПА. Според службите за спешна реакция автобусът преминал през тревна площ, след което ударил друг автобус, четири коли, а накрая и автобусна спирка. Полицията заяви, че засега не е ясно защо водачът е загубил управлението и не изключи като възможна причина проявена небрежност.", "date": "2019.11.22", "title": "Автобус се вряза в няколко коли и спирка в Германия – загинал и десетки ранени"}
{"url": "https://www.monitor.bg:443/bg/a/view/kris-braun-gushna-vtora-rojba-181492", "text": "Певецът Крис Браун стана баща за втори път. Бившата му приятелка Амика Харис е родила момченце в сряда. Все още не е известно обаче какво е неговото име. За щастливата вест намекна и самият Браун, като публикува в социалните мрежи свой кадър как гледа с умиление към нещо. Снимката върви с коментар 20. 11. 2019. По-късно изпълнителят на Take You Down пусна и друг фотос, на който е с качулка, върху която е изписана думата Born („роден“ - буквален превод). Първото дете на Крис Браун е момиченце - петгодишната Ройълти, която е плод на любовта на певеца с бившата му приятелка Ниа Гузман. Крис Браун и Амика се разделиха в началото на годината, но през август се заговори, че тя чака дете от него. Техни близки тогава увериха, че двамата се разбират добре и той се грижи за нея \"финансово, медицински и емоционално\". Миналата година Крис Браун се съгласи да увеличи значително детските, които плаща на Ниа Гузман. Преди това той й даваше по 2500 долара месечно. Той се е съгласил също да й купи къща и да поеме правните й разноски.", "date": "2019.11.22", "title": "Крис Браун гушна втора рожба"}
{"url": "https://www.monitor.bg:443/bg/a/view/hilyri-dyf-zapochna-snimki-po-novija-serial-lizi-makguajyr-181498", "text": "Актрисата Хилъри Дъф започна снимачния процес по сериала, който ще послужи като продължение на култовата й поредица в „Дисни“ - „Лизи Макгуайър“. 15 години, след като се раздели с героинята си, чаровната блондинка отново ще забавлява малки и големи. Този път действието ще се развива в Ню Йорк, където 30-годишната вече Лизи работи като асистент на интериорен дизайнер. С първите кадри от снимачната площадка пък стана ясно, че компания на малкия екран ще й прави и друг обичан от тийнейджърите в началото на века актьор – Адам Ламбърг (Гордо). Струва ми се малко тъпо да кажа това, което е крещяно насреща ми почти през целия ми живот, нооо.... Hey now, Hey now (препратка към песен от саундтрака на \"Лизи Макгуайър\" - б.а.), написа Дъф в социалните мрежи под кадър от сета на сериала. Новите епизоди, на които Дъф е и продуцент, ще бъдат излъчвани на стрийминг платформата на „Дисни“ - Disney+. Все още не е обявена обаче дата за премиерата на продукцията.", "date": "2019.11.22", "title": "Хилъри Дъф започна снимки по новия сериал \"Лизи Макгуайър\""}
{"url": "https://www.monitor.bg:443/bg/a/view/jana-marinova-ni-pravi-divi-i-shtastlivi-ot-lubov-181457", "text": "Би ли направил престъпление от любов? Ако да – през какво си готов да преминеш, за да извървиш поетия път докрай? С тези въпроси стартира дългоочакваното българско заглавие „Диви и щастливи“, което ще се завърти по родните кина от 29 ноември. Срещаме се с Боряна (Яна Маринова), чиято тийнейджърска мечта е да стане шампион по мотокрос. Попаднала в капана на рутината обаче тя се е превърнала в разведена жена, чието препитание е да чисти къща на английски богаташи (глава на семейството е Бен Крос – б.а.). Станала е и любовница на женен мухльо от Варна – Цветан (Явор Бахаров), чиито опити да се докопа до големите пачки прозират (поне за зрителя) още в първия му „трогателен“ плач. Единственият лъч светлина за Боряна е приятелството й с Мила (Луиза Григорова-Макариев). За такъв тип връзка четем само по книгите – двете са напълно отдадени една на друга и биха се последвали дори когато едната направи въпросното престъпление от любов. „Взети назаем“ 30 хиляди лева, отвлечен „по случайност“ младеж и няколко безумни перуки по-късно двете се оказват с остър като бръснач ум Донев (Александър Сано). Привличат дори вниманието на премиера, но как и защо се случва това ще оставим на зрителите сами да проследят. Ето тук започва истинската веселба. Както се изразява самата Луиза във филма, двете приятелки успяват да направят органите на реда „диви и щастливи“. А по пътя успяват да сътворят и няколко чудеса – като да спечелят от раз протекцията на случаен тираджия и да избягат на полицията, шофирайки почти без никаква видимост из царевично поле. Това е една от най-впечатляващите каскади във филма, като именно негови достойнства. Няма да е прекалено да уточним, че подобни каскади не се правят (досега) в българското кино, а за тях екипът на „Диви и щастливи“ работи с професионален екип от родни и чуждестранни професионалисти. Прелитащ над Велико Търново хеликоптер, мощна експлозия само на метри от наперената физиономия на инспектор Донев и бясна гонка из улиците на Варна – това са само част от кадрите, които са способни да спрат дъха дори на човек, който няма афинитет към филми ала „Бързи и яростни“. Вдъхновението си всъщност филмът намери в „Телма и Луиз“, като двете момичета се справят завидно добре с изпълнението на плана си да бъдат Ако търсите филм, който да отразява безпардонно реалността, огледайте се за друго заглавие. „Диви и щастливи“, подобно на собствените си героини, всячески се опитва да избяга от примката на заобикалящото ни ежедневие. И резултатът е налице – от следващия петък в киноафиша ще влезе лента, която поставя забавлението на зрителя над всичко. И предвид успеха на първата кинорожба на Яна Маринова - „Привличане“, то предполагаме, че резултатът тук също няма да закъснее. Самата тя отново продуцира филма си, като този път неин „брат по оръжие“ е Александър Сано. Със сценария отново се заема Борислав Захариев, а режисьор е Мартин Макариев. В каста пък влизат още Асен Блатечки, Койна Русева, Калин Врачански, рапърът Ицо Хазарта и Базил Айденбенц – шотландски актьор, който е истинско откритие за българския екран и усърдно внася и собствения си дял хумор в заглавието. За да докаже, че в „Диви и щастливи“ има за всекиго по нещо, той успява да отправи и стрелите на Купидон към едно от дамските сърца.", "date": "2019.11.22", "title": "Яна Маринова ни прави „Диви и щастливи“ от любов"}
{"url": "https://www.monitor.bg:443/bg/a/view/karakachanov-za-bylgarskata-sleda-v-shpionskata-afera-v-syrbija-njama-takova-neshto-181497", "text": "Военният министър и вицепремиер Красимир Каракачанов отрече твърдения, че има българска следа в шпионския скандал в Сърбия. Обвинението бе отправено от председателя на парламентарната комисия за Косово Милован Дрецун. \"Тези неща не отговарят на истината, четох материала, четох обвиненията. То едва ли не е някакъв заговор. Това, че Сърбия има проблеми, те са видни, не означава, че България трябва да бъде изкупителна жертва и да бъде патица за отвличане на вниманието от вътрешните проблеми в Сърбия. Такива неща, за които говори сръбския депутат - няма\", отсече Каракачанов. Той добави, че всеки депутат в сръбския парламент може да си говори каквото си иска и даде пример, че това е практика и в нашето Народно събрание. \"В българското Народно събрание депутатите говорят и неща, които нямат нищо общо с истината\", посочи той.", "date": "2019.11.22", "title": "Каракачанов за българската следа в шпионската афера в Сърбия: Няма такова нещо"}
{"url": "https://www.monitor.bg:443/bg/a/view/samo-evropejski-grajdani-mogat-da-kupuvat-zemjata-ni-ot-2020-g-181483", "text": "През 2020 г. европейски граждани ще могат да купуват българска земя. Това заяви земеделският министър Десислава Танева пред bTV. Повод за думите й е отпадането на мораториума за продажба на земя на чужденци. Това ще стане от януари 2020 г. с промени в Закона за земеделските земи, публикувани в началото на ноември за обществено обсъждане. \"Забраната за продажба на земеделски земи бе наложена, когато ГЕРБ беше в опозиция, ние я подкрепихме\", каза Танева. По думите й до края на 2019 г. трябва да бъде внесен акт, който да подобри правилата и регулацията на поземлените имоти. Танева призна, че и до сега чужденци са купували земя, заобикаляйки правилата като се представят за местно юридическо лице. Няма проблем капиталът да бъде държан от европейски граждани. Забраната остава така, както е режимът на общото ни право, обясни земеделският министър. Относно заменките на гори, Танева каза, че 103 сделки са сключени за заменки на по-ниска цена. Тези заменки бяха възможни и преди 2007 г., тогава за нас не важаха регламентите за ЕС, каза Танева. До 28 февруари 2009 г. тогава действащото законодателство е позволявало да стават заменки. В българското законодателство съществуват всички механизми, които да направят така че държавата да си събере тези над 80 млн. лева. (от заменките - б.р.), това са сигурно най-богатите хора в страната, каза Танева. Ще има процедури, но в българското законодателство съществуват достатъчно гаранции, ако има и след моя мандат може да се направи обжалване. Горите са съхранени“, уточни тя. По думите й повечето заменки са на фирми. Има възможности за разваляне на сделки, всякакви възможности в българското право, за да защитиш интереса си, допълни Танева. За множеството нарушения при къщите за гости, строени с евросредства, Танева обясни, че и в стария програмен период 2007-2013 г. в периода на мониторинг започва да тече изплащането на субсидията. \"Извършвани са проверки два пъти повече от задължението ни по ЕС. По анализ на риска са проверките. Задължението ни е 1%, ние сме проверявали 5%. Ние направихме проверка на 100% - 288 къщи в мониторинг. В 286 са приключени процедурите. 43,1 млн. лева е пълната санкция за 158 къщи за гости -това е пълната субсидия\", каза Танева. Тези санкции са за къщи, които работят, но не са изпълнили завишените бизнес планове. Сред нарушенията са неизпълнение на бизнесплановете, с които са кандидатствали за приходи - да осигурят работни места, приходи от кухня, нощувки, дейности. 15 къщи, построени с евросредства, не работеха, каза тя. На (певеца) Милко Калайджиев бизнесплана също е в неизпълнение, каза Танева с усмивка. За ситуацията в Държавен фонд \"Земеделие\" (ДФЗ), земеделският министър каза: \"Надявам се да бъде спокойно. Плащанията вървят в ритъм. От 16 октомври - първата дата за плащане на субсидии, всяка седмица има разплащане\". Близо 7000 стопани ще получат 100% доплащане. За пръв път на 100% ще бъде платена помощта за овце и кози майки, уточни Танева. Тя не отрече, че има проверки за хора, които никога не са гледали прасета, но са получили обезщетение. Министърът благодари на хората, които лятото заклаха прасетата си, за да избегнат зараза с африканска чума по свинете. \"Нямаме огнища в домашните свине. Сега са в плана за депопулиране на дивата свиня - около 20 000 диви свине. Срядата е задължителен ден за лов на горските\", каза Танева. През декември максимално ще увеличат срока за лова. Този вирус (Африканската чума по свинете -б.р.), на която и територия в Европа да е влязъл, не е излязъл. Ще има нова кампания - мерки за биосигурност, правила за отглеждане, каза Танева.", "date": "2019.11.22", "title": "Само европейски граждани могат да купуват земята ни от 2020 г."}
{"url": "https://www.monitor.bg:443/bg/a/view/bashti-se-biha-v-uchilishte-v-razgrad-181487", "text": "Двама бащи се млатиха до пускане на кръв пред физкултурния салон в ОУ \"Иван Сергеевич Тургенев\" в Разград. За скандал между двама родители съобщи говорителят на полицията в града Илияна Георгиева, по случая е образувано досъдебно производство. Според официалната информация боят е станал към 17.30 часа в четвъртък. 47-годишните мъже, които имали ученици в \"Тургенев\" били в стара родова вражда и постоянно нахъсвали и децата си да продължават конфликта. В четвъртък се засекли пред физкултурния салон и започнали да се карат, после препирнята им минала в ръкопашен бой. Единият от татковците ударил с юмрук другия в лицето и разбил устната му. Наложило се да викат линейка и да откарат пострадалия в Центъра за спешна медицинска помощ в Разград. Там го предгледали и го пуснали да се лекува в домашни условия. Започнала проверка по чл. 131 ал. 1 т. 12 от НК за нанасяне на телесна повреда по хулигански подбуди. През цялото време докато траела \"боксовата среща\" свидетели на боя били и малолетните деца на двамата мъже. Те не участвали в боя, а само си разменяли обидни реплики, научи \"Монитор\". \"Инцидентът е станал извън учебно време, децата са дошли на занимания в баскетболния клуб и са се скарали. Обадили са се на родителите си, те са дошли, на едното момче, май е дошъл батко му, такава е информацията, която имам от близки на децата.\" Така коментира ситуацията директорът на училището Милена Орешкова, до която в петък сутринта още не беше стигнала официална информация.", "date": "2019.11.22", "title": "Бащи се биха в училище в Разград"}
{"url": "https://www.monitor.bg:443/bg/a/view/proverjavat-izgrajdaneto-na-digi-na-centralnija-plaj-v-sozopol-181495", "text": "Със заповед на министъра на туризма Николина Ангелкова експерти на ведомството ще направят проверка на извършваните дейности за изграждане на пясъчни диги на Централния плаж в Стария Созопол, съобщиха от ведомството. В публичното пространство бе изнесена информация, че там с техника се издига защитна дига, която да предпази плажната ивица. Проверката ще установи дали концесионерът на ивицата изпълнява стриктно договорните си задължения по стопанисването й. Инспекцията ще бъде извършена в сътрудничество с другите компетентни институции.", "date": "2019.11.22", "title": "Проверяват изграждането на диги на Централния плаж в  Созопол "}
{"url": "https://www.monitor.bg:443/bg/a/view/8-godishno-sirijche-darjava-spestjavanijata-si-na-bedno-semejstvo-ot-selo-gylybovo-obshtina-belica-181488", "text": "8-годишният Фирас, дете на сирийски бежанци, дари всичките си спестявания на бедно семейство от село Гълъбово, Община Белица.    Детето разбрало, че хората живеят в крайна нищета и се включило в благотворителната кампания, организирана от местни хора. До село Гълъбово се стига трудно, пътят е черен и колата се движи само, ако е сухо. Високо горе е къщата на многолюдната фамилия Шайкови с течащ покрив и найлони на прозорците. Атанас Сакарев и Муса Гагъм организирали кампания за събиране на помощи за бедстващото семейство Шайкови. Местни мъже започват да помагат. Пускат тока, който бил спрян от осем години. Плаща го анонимен дарител. Кметът на Белица пък ще плати ремонта на покрива. Бригада от доброволци се включва в кампанията. Даренията се трупат, а най-ценни са монетите от касичката на 8-годишния Фирас. Всеки ден той слага там останалите от училище пари, за да ги даде някой ден на бедните. Така Фирас дава от сърце 73 лева и 25 стотинки, защото е научен да бъде добър от родителите си, които са избягали от войната в Сирия преди седем години и намерили нов дом в село Краище. След шест месеца Фирас е обещал, че ще събере още пари и отново ще ги дари. Примерът на детето е заразителен и хора от цялата страна пращат помощ на семейството. „За тази кампания решихме да вземем примера на Левски. Той си е водил тефтерче, ние също записваме. Все пак това са дарения на хората, ние няма да ощетим нито един човек”, казва Муса Гагъм.", "date": "2019.11.22", "title": "8-годишно сирийче дарява спестяванията си на бедно семейство у нас"}
{"url": "https://www.monitor.bg:443/bg/a/view/i-ispanija-razsledva-ruska-namesa-v-buntovete-v-katalunija-181482", "text": "Върховният съд на Испания започна разследване относно дейността на група, свързана с руските спецслужби. Тази дейност е осъществявана преди неуспешния референдум за независимост на Каталуния на 1 октомври 2017 г. Според в. „Ел Паис“ става дума за елитното военно „подразделение 29155“, чиято дейност разузнаванията на редица страни свързват с целенасочена дестабилизация на Европа. Разследването е поверено на подразделението на испанската полиция, специализирано за борба с тероризма. Подробностите около него се пазят в тайна. Испанското издание отбелязва, че „подразделение 29155“ се смята за причастно към неуспешния опит за преврат в Черна Гора през октомври 2016 г. и кампания по дестабилизиране на ситуацията в Молдова. По данни на вестника, следствието е обърнало внимание на нееднократно посещение в Каталуния на офицера на руското ГРУ Денис Сергеев, който е идвал в Испания с паспорт на името на Сергей Федотов. Първият път той е пристигнал в Барселона на 5 ноември 2016 г., а шест дни по-късно се е върнал в Москва през Цюрих. На 29 септември 2017 г. Сергеев/Федотов отново е пристигнал в Каталуния – два дни преди референдума, обявен от Мадрид за незаконен. Руският агент е останал в Испания до 9 декември, а след това се е върнал в Москва през Женева. Сергей Федотов е и сред агентите, взели участие при подготовката на отравянето на двойния агент Сергей Скрипал и дъщеря му в Солсбъри, Великобритания. Освен това разследващите подозират, че Виктор Тераделас, близък до каталунския сепаратистки лидер Карлес Пучдемон, е имал контакти с руските спецслужби и го е убеждавал да се ускори процеса на обявяване на независимост, като при това е уверявал Пучдемон, че може да разчита на „подкрепата на емисар на президента на Русия Владимир Путин“. Следва да се отбележи, че според в. „Ню Йорк Таймс“ „подразделение 29155“, подчинено на Главното управление на генералния щам на въоръжените сили на Русия (ГРУ) се занимава с дестабилизиране на Европа. Западните спецслужби за първи път обръщат внимание на това подразделение 29155 след опита за преврат в Черна Гора, на най-вече след отравянето на Скрипал – тогава британските власти определиха двама заподозрени агенти от тази група – Анатоли Чепига и Александър Мишкин (известни също като Александър Петров и Руслан Боширов). Според източници на „Ел Паис“, година преди отравянето трима сътрудници на „29155“ са били във Великобритания – Мишкин и двама души, които са пътували под псевдонимите Сергей Павлов и Сергей Федотов. По-късно става ясно, че Павлов и Федотов са участвали в операция, в рамките на която е имало опит за отравяне на българския оръжеен предприемач Емилиян Гебрев през 2015 г. Това се случва докато президентът на Сърбия Александър Вучич поиска обяснения от Русия за разкрития техен шпионин.  Имах само един въпрос към руския посланик Александър Боцан-Харченко - \"Защо\", заяви Вучич след заседанието на Съвета за национална сигурност. То бе свикано по повод аферата със записа, на който се вижда как руският дипломат и служител на военното разузнаване Георгий Клебан дава пари на високопоставен сръбски служител, пише вестник \"Данас\". Записът е бил публикуван на 17 ноември в Ютюб, а неговата автентичност е потвърдена. Вучич подчерта, че Сърбия има изключително добри отношения с Русия и посочи, че Клебан вече не е на територията на Сърбия. Уверен съм, че руският президент /Владимир Путин/ не е бил информиран за такива неща, каза Вучич. Той заяви, че Сърбия не забравя подкрепата на Русия в Съвета за сигурност на ООН, нито подкрепата й в международните организации по отношение на запазването на териториалната цялост и суверенитета на Сърбия, както и помощта за въоръжаването на сръбската армия. Президентът напомни, че Сърбия е единствената страна, която не е въвела санкции срещу Русия, когато това направиха много европейски страни, нито някога е гласувала против интересите на Руската федерация, и \"никога с нищо не е зстрашила отношенията с Русия\". Той подчерта, че въпреки всичко Сърбия остава последователна в политиката си на военен неутралитет и няма да стане член нито на НАТО, нито на който и да е друг военен съюз. Вучич заяви, че в бъдеще пратеници на австрийските, германските и българските служби в рамките на военните представителства няма да имат достъп до значими информации и събития. \"Някои военни пратеници, които понякога се появяват, винаги са представители на военно разузнавателните агенции, в 90 процента от случаите, но някои се появяват в нашата страна в свои униформи, в Рашка /област в западна Сърбия, близо до границата с Косово и Черна гора - бел. ред/, където директно представляват политически решения, които биха рушили интегритета на Сърбия\", каза Вучич. Реакцията на Сърбия е силна и тези лица вече няма да имат достъп по никой начин нито до важни информации, нито до важни събития в Сърбия, заяви той. Президентът каза и че има много агенции на други страни, които събират значими разузнавателни данни на територията на Сърбия, за да могат да влияят на политиката или за промяна на официалната политика, както и да събират разузнавателни данни с цел наблюдаване на силата и капацитетите на Сърбия.", "date": "2019.11.22", "title": "И Испания разследва руска намеса в бунтовете в Каталуния"}
{"url": "https://www.monitor.bg:443/bg/a/view/svetovnoizvestnijat-aktior-dimityr-marinov-zritelskata-lubov-e-po-cenna-ot-vseki-oskar-181462", "text": "Родните кино и телевизия са все още в процес на установяване и търсене, казва той в интервю за \"Монитор\" - Не беше „провокиране“, а по-скоро преоткриване. След срещата ми със студентите в НАТФИЗ през март нещо в мен се преобърна. Техните въпроси, коментари и отговори на мои въпроси ме развълнуваха и ме накараха да се замисля. Но и ме обзе притеснение с чувство за отговорност. Притеснението беше от факта, че млади таланти, кипящи от енергия, идеи и желание, коментират с толкова безверие, безнадежност и негативна критика, та дори и със сарказъм. И не е академията проблемът им, напротив, те обожават и осъзнават важността и професионализма на подготовката, която получават, но притесненията им бяха: А после накъде? Какво? Спомних си моите притеснения навремето, но тогава условията бяха други. Тези студенти провокираха моето „преоткриване“. У мен изникна въпросът какво бих могъл аз да им дам, за да им помогна да погледнат „зад ъгъла“. Почувствах се професионално, а и човешки задължен. Аз имам реална и точна информация за начина на работа и подготовката тук, в САЩ. Бих могъл да демонстрирам и те да експериментират с похватите и процеса, по който се работи в Холивуд. Но най-важното е, че може да се постави начало на културно-професионален обмен на двете школи. - Въпросите са безкрайни, породени от желание за знание, но най-вече с неизказаната мисъл за окуражаване и вдъхновяване: „Дали правя вярното и ще работи ли за мен?“ Основните професионални въпроси са: Как откриваш и представяш характера? Кой е верният начин за успешно представяне? Как избираш от всичките идеи коя да представиш и да работиш по нея? На тези въпроси не отговарям с теория, а поставям студентите в реална практика с упражнения и подход, фокусирани съобразно индивидуалността на всеки студент. Да, отнема време, но накрая студентите намират отговорите сами за себе си. Основните лични въпроси са: Как да се боря със страха? Какви са средите, в които трябва да се лансирам? Как да се справям с отказите? И на всичките тези въпроси аз отговарям с примери от личния си опит. Но винаги държа да е ясно, че това, което е „работило“ за мен, не означава, че ще работи и за тях. Най-честият въпрос обаче е: Как да се справя с конкуренцията? Отговорът ми е винаги неочакван за тях: Никой няма конкуренция, защото няма двама идентични актьори. Дали ще си избран за дадената роля, не е въпрос на конкуренция, а предпочитание вследствие на виждането на режисьора и на продуцентите. - Такава е школата ни. И аз го приемам и разбирам. Но критиката, която се отправя относно „театралничене“, според мен изхожда от сравнението на нашето кино и телевизия с американските или европейските. Само по себе си такова сравнение е рисково да се прави, ако не се вземат предвид конкретни особености. България не е Америка, нито модел на Европа, тя си е България. Има си свои традиции, манталитет, разбирания и идеи, според социалния и моралния статут. Все едно да сравняваме българското народно творчество и фолклор с немския например. Да, гледайки български филми и сериали, бих казал, че представянето до известна степен е „театрално“ и не в темпото или ритъма, който на мен ми се иска, но едва ли бих отявлено критикувал създателите и актьорите за това. В крайна сметка за един проект е важно да се гледа и да въздейства така, както е замислен. Ако това се случва, то какъв е проблемът? Друг е въпросът как бихме искали то да се случва, съобразно нашите естетически и професионални критерии. Нашето кино след социализма премина и продължава да преминава през много вариации и опити, за да намери себе си и да се установи. И вече се очертава с разпознати, и то значителни проекти и в Европа, и в САЩ. - Напълно съчувствам и определено съм съпричастен с българските си колеги по отношение на формата и условията на работа. Наистина не е ползотворно и не би могло да се работи максимално творчески в такива условия. Но истината е, че това са условията засега. Убеден съм обаче, че постепенно тази система ще се преобърне. Актьорите в САЩ, на които им се дават 6 месеца за подготовка, а и повече, се броят на пръсти. Пък и правото за тези 6 месеца трябва да се извоюва с призната, доказана кариера и значимост откъм постижения. Да, определено начинът и правилата за работа върху студиен филм са доста различни от България, няма спор. Но това пак опира до възможности, пазар и правила в индустрията. Не бива отново да се сравняват САЩ с България. Не само условията, но и системата, по която една продукция се организира и осъществява, са абсолютно различни. Да не говорим за финансови възможности и отредена законност, градени с десетилетия в най-мощната икономическа държава в света. Българското кино и телевизия са все още в процес на установяване и търсене, както и държавната ни структура и икономика. Не може да се иска нещо сега, което в други държави е отнело дълги години на развитие и структуриране. - Сценарият ми беше изпратен по електронна поща два дни преди финалния кастинг. Целта беше да съм подробно и напълно запознат с историята, а и моята евентуална роля в нея. Това до голяма степен помогна на подготовката ми за този кастинг като интерпретация на характера, за който кандидатствам. Оказа се, че беше почти напълно сходна с идеята и интерпретацията на режисьора Питер Ферели. След малко повече от месец бях на път за Ню Орлеанс. В първия ми снимачен ден режисьорът ми каза: „Добре дошъл и на добър час!“ Отново никакъв коментар или напътствие за ролята. След четвъртия дубъл на първата сцена го попитах дали има някакви насоки за играта ми до момента, при което той се усмихна и каза: „Избрах те за ролята, нали? Върши си работата, както си знаеш. Нямам бележки.“ Шокиращо бе, но и удовлетворяващо. Имаше няколко момента, в които Питър Ферели ме подтикваше да провокирам и изненадвам Виго Мортенсен, за да се получи „химията“ по-богато и спонтанно. Но те бяха повече в посока неочаквани реакции и отзиви на Виго към мен, а не на мен към него. И за това обаче помогна вече създалата се приятелска връзка с Виго, с когото вече споделяхме дни наред в местен бар червено вино. Разбира се, в този филм ролята ми не е толкова голяма, за да има нужда от месец или повече подготовка. Но зная със сигурност, че и Виго, и Махершела Али са имали повече от 6 месеца за самостоятелна и около 3 месеца взаимна работа по ролите си и взаимоотношенията си като партньори. Но те са от онези няколко, броени на пръсти. - Кастингът е нищо повече от още една възможност за актьора да се представи и да играе! Всичко останало, наречено „страшно“, „безпощадно“ и „побъркващо“, е въпрос на грешно приемане и познаване на процеса. Разбира се, че има напрежение и „пеперуди в корема“, но това е страх, който всъщност е полезен. Проблемът е да не се превръща в паника, както става в повечето случаи с колеги. Професионалният страх е мерилото за отговорност, концентрация и отдаденост, продиктувани от вярата и убедеността във възможностите. Ако се съмняваш в себе си за избора, представянето и подготовката си, по-добре не се явявай. - Школовката ми във ВИТИЗ беше творческа, а в САЩ като цяло е индустриално-комерсиална в добрия смисъл на това понятие. Във ВИТИЗ аз се подготвих академично - философски и теоретически. Натрупах актьорската си култура като творец и се създадох като такъв. Да, вече имах 3-годишен опит в професионален театър преди академията, но там научих занаята на професията и принципите на работа. Покорно и во веки дължа на проф. Крикор Азарян моята академичност, а на режисьора и бивш асистент във ВИТИЗ Георги Попов - моя занаят. В Холивуд не съм взимал нито един урок и не съм учил в нито една школа. Посещавал съм като слушател няколко високореспектиращи школи, за да разбера и видя как се учи и се работи. Ценното обаче бе комерсиалният начин на мислене: прагматичността и целенасочеността. Разбира се, и това крие доста опасности и несигурности поради фриволност. Но в моя случай, чрез комбинацията на българската школа и американския подход, имплементирам работещото според мен и за мен. - Не си я и представях дори. Определено признанието с толкова любов и сърдечни пожелания ме зашемети. Чувството е неописуемо, а и, откровено казано, много по-значително и смислено от самата церемония на оскарите. Твърдя го с чисто сърце. За актьора най-голямата награда са признанието и аплодисментите на публиката след спектакъл или след премиерата на филм. Дори и след най-голяма награда пак се връщаме при зрителя, за да продължим мисията си и взаимното приятелство. Неизброими са трогателните коментари от всичките ми срещи с публиката през март, за което съм и завинаги ще бъда покорно благодарен. Но един коментар наистина ме преобърна. На срещата със студентите в НАТФИЗ млад колега вдигна ръка не за да пита, а каза: „Мечтая един ден да бъда като вас!“ Не бях преживявал подобно вълнение до момента, наистина. Дори не можах да кажа и дума обратно. Усмихнах се и по-късно на излизане му казах: „Не мечтай само, а вярвай, защото тогава и ще ме надминеш!“ - Народопсихологията според мен, винаги трябва да е в основата на популярното кино, киното предназначено за масово гледане. Определено така нареченото арт-кино, за ексклузивни разбирания и вкусове с цел изява и представяне на идеи и тематики извън общоприети норми и разбирания е киното, което не се нуждае от доктрина или ограничения. Но значението и на двете кино форми е еднакво необходимо и нужно за изкуството кино като цяло, за неговото развитие, разтеж и мисия. Темите на интерес в Холивуд не са по-различни от темите в България. В популярното кино и в двете страни интересът е насочен и споделя въжделения, мироглед и социални интереси на обществото като такова. - Както винаги съм споделял, аз не разделям филмите в категории „фаворити“. Всеки филм има своите творчески и артистични качества. Всеки филм е интересен, независимо от вкус и предпочитание и има собственият си успех сред своята аудитория от зрители, дали малка или голяма. Удостояването с награда е едно публично, а и професионално признание, което обаче не променя качествата на тази творба, както и на неудостоените филми. За съжаление, все още не съм успял да гледам българското предложение за Оскар, „Ага“ на Милко Лазаров. Но прочетох доста интересни и интригуващи статии за него. Дано успея да го видя в Лос Анджелес, когато дойде – ще направя всичко възможно. * Роден е на 6 октомври 1964 г. в София * Завършва ВИТИЗ в т.нар. златен клас на проф. Крикор Азарян * През 1990 г. заминава на турне в САЩ и Канада и решава да остане отвъд Океана * В началото се озовава в Ноксвил, Тенеси, свири на улицата, за да се прехранва, работи като мияч на съдове, в пицария, а по-късно отваря собствен ресторант * Преди да получи видимост с филма „Зелената книга“, е участвал в поддържащи роли в множество филмови и тв продукции в САЩ („Закон и ред“, „Агент Картър“, „Скорпион“, „Рей Донован“, „Стрелец“, „Американците“ и др.) * В момента преподава в престижното Actors Studio в Лос Анджелис, филиал на Universal * От 25 ноември до 6 декември ще проведе Академия за актьори в „Клуб 1“, НДК", "date": "2019.11.22", "title": "Световноизвестният актьор Димитър Маринов: Зрителската любов е по-ценна от всеки „Оскар“"}
{"url": "https://www.monitor.bg:443/bg/a/view/andrej-novakov-izboryt-na-gabriel-za-zam-predsedatel-na-enp-shte-pomogne-na-bylgarija-181486", "text": "„В Брюксел значи много, когато един еврокомисар е получил толкова много доверие и на практика е най-популярният зам.-председател на Европейската народна партия. Преди това да е личен успех за Габриел, да е успех за ГЕРБ, това трябва да е нещо, което всеки българин би трябвало да отчете като позитив“. Това каза пред БНР евродепутатът Андрей Новаков по повод избора на Мария Габриел за зам.-председател на ЕНП. Според него това ще помогне и на страната ни, тъй като Габриел ще има ексклузивен достъп до председателя: „В Европейската комисия се гледа с друго око на такива хора, които са спечелили такова доверие“, коментира още Новаков. В предаването „Преди всички“ той призна, че в ЕНП са необходими промени: „Трябва да си върнем подкрепата на лоялни гласоподаватели, които сега гласуват или за зелените, или за либералите. Трябват ни послания, които да стигат до хората“. Като едно от големите предизвикателства пред председателя на ЕНП Доналд Туск българският евродепутат посочи обмисляното изключване от партията на унгарския премиер Виктор Орбан: „Партия ФИДЕС има значително присъствие сред нашите депутати. Трябва да има сериозен и откровен разговор с премиера Орбан и с колегите в ЕП. Все още нищо не е приключено. Факт е обаче, че не бяха представени в Загреб“. Преди Коледа е разумно новата ЕК да влезе в офисите си, прогнозира Андрей Новаков.", "date": "2019.11.22", "title": "Андрей Новаков: Изборът на Габриел за зам.-председател на ЕНП ще помогне на България"}
{"url": "https://www.monitor.bg:443/bg/a/view/pernik-ostava-na-voden-rejim-do-mart-ako-njama-obilni-dyjdove-181490", "text": "Ако през зимата няма обилни валежи, до март Перник остава на воден режим, обяви кметът на града Станислав Владимиров. Той е получил уверение от главния прокурор Сотир Цацаров, че държавното обвинение започва спешна проверка в местното ВиК дружество. Градоначалникът на Перник обяви пред медии, че редица обстоятелства в годините са били подценявани, като най-важният от тях е бил фактът, че притокът в местния язовир е бил много по-малък, отколкото оттока. Владимиров се срещна с министър-председателя Бойко Борисов, финансовият министър Владислав Горанов и заместник-министърът на регионалното развитие и благоустройството Николай Нанков в Министерския съвет, където стана ясно, че кабинетът отпуска над 2 млн. лева за справяне с водната криза.", "date": "2019.11.22", "title": "Перник остава на воден режим до март, ако няма обилни дъждове"}
{"url": "https://www.monitor.bg:443/bg/a/view/pyrvi-sluchai-na-afrikanska-chuma-po-divi-svine-v-kustendilsko-181489", "text": "Две положителни проби на африканска чума по диви свине са регисистрирани в Кюстендилско, каза тази сутрин за Националното радио областният управител Виктор Янев. В 14 ч. днес той свиква извънредно заседание на областната епизоотична комисия. Очаква се тогава бъде съобщена още информация. Двата положителни случая са от района на с. Четирци и с. Страдалово, община Невестино, където ловци убили диви свине. Лабораторните изследвания са потвърдили наличието на АЧС, каза областният управител Виктор Янев. Най-вероятно в Невестинско в събота няма да има отстрел на диви свине, казаха местни ловци.", "date": "2019.11.22", "title": "Първи случаи на африканска чума по диви свине в Кюстендилско"}
{"url": "https://www.monitor.bg:443/bg/a/view/ako-go-njamashe-tozi-den-za-shrek-mavzoleja-na-georgi-dimitrov-i-vashku-da-gama-no-ne-ot-selo-rupcha-181442", "text": "Тази нощ сънувах Шрек. Зеленото филмово чудовище ми беше откраднало рубриката. Всичко започна с едно телефонно обаждане. Началството се обади и ми вика: „Няма вече да водиш своя собствена рубрика. Шрек се справя много по-добре от теб“. Как така Шрек, бе? Яхнах веднага тролея, пристигнах в редакцията и гледам, че големият зелен досадник ми е седнал мястото, пипал ми е нещата, а около него се въртят две-три хубавки стажантки и се подсмихват. „Как така, и стажантки ли сте му дали“, пребледнях аз. „Не са стажантки, а асистентки“, поправи ме Шрек и с досада махна с ръка, сякаш гони муха, в смисъл: не ме занимавай сега, че пиша. Събудих се облян в студена пот, изпих шише с вода и си пожелах Шрек никога да не се беше раждал! Точно така, като в четвърта серия от филмчето, в която онова зло джудже му открадна рождената дата. За по-сигурно реших да изтрия и денят 22 ноември от световната история и ето какво се получи: Вашку да Гама не откри нос Добра надежда на 22 ноември 1497 г. и съответно морският път към Индия също не бе открит (защото и Суецкият канал го нямаше още). А до прокопаването на канала през 1869 г. оттук минава основната търговска морска артерия от Европа до страните от Индийския океан, Тихия океан и Китай. Благодарение на скъпоценните камъни, скъпите платове, чаят, кафето, подправките и ценната дървесина, докарвани от Изтока, западните колониални държави изградиха империите си. А без откритието на Вашку да Гама те си останаха раздирани от вътрешни проблеми феодални държавици. Защото сухоземният път към богатствата на Изтока си остана дълъг, опасен и нерентабилен. На 22 ноември 1916 г. американският писател Джек Лондон не се самоуби, а продължи да пише в огромното си 1000 акра (4000 декара) ранчо. Утопичната му книга от 1918 г. е повлияна от Октомврийската революция и разказва за това как САЩ се превръща в социалистическа държава (Лондон е бил социалист). Тази книга му спечелва Нобеловата награда за литература през 2020 г. През 1926 г. емигрира в СССР, заради което по-късно в НРБ 36-то СУ няма да се именува „Максим Горки“, а „Джек Лондон“. На 22 ноември 1946 г. в България не е съставено правителство на ОФ с Георги Димитров начело. Димитров остава да се лекува в съветския санаториум Барвиха, а Сталин всячески се противопоставя на връщането му в България, защото иска начело на страната да не е БКП, а Трудова партия, за да получи по-широка народна подкрепа. Съответно не започват и преговорите между Димитров и Тито за т.нар. Балканска федерация, а Георги Димитров не съучаства в съизмислянето на т.нар. „македонска нация“. Мавзолеят в центъра на София нямаше да го има и нямаше да се налага и да се събаря. На 22 ноември 1963 г. американският президент Джон Кенеди не е застрелян в Далас от Лий Харви Осуалд. Кенеди усеща подкрепата на американския народ и започва още по-яростна съпротива срещу войната във Виетнам, която прекратява едва през втория си мандат, който печели през 1965 г. При падането на Берлинската стена през 1989 г. Кенеди, който това ще е на 72 години, е поканен да държи реч и отново казва прословутата си реплика от 26 юни 1963 г. - „Ich bin ein Berliner!“ („Аз съм берлинчанин!“). На 22 ноември 1975 г. в Испания не е възстановена монархията след падането на режима на Франко. Испания си остава република, но монархът Хуан Карлос Първи се завръща победоносно като министър-председател и казва, че ще оправи страната за 800 дни. И верно я оправя, а в негова чест испанците излизат от групите на световното по футбол през 1978 г. и стават световни шампиони. На 22 ноември 1987 г. в Чикаго нямаше да се появи една от най-странните и зловещи телевизионни мистерии в света. По време на праймтайма вечерните новини на канал WGN-TV са прекъснати - на екрана за 20 секунди се появява човек с маска на герой от научно-фантастичния сериал Max Headroom. Телевизионният терорист изглежда изключително зловещо и хвърля в паника хиляди американци, но и до ден-днешен не е открит. Самият Max Headroom е странно същество с изкуствен интелект, което говори с електронно-модериран глас. На 22 ноември 1990 г. Маргарет Тачър не подава оставка като министър-председател на Великобритания. Въпреки социалното недоволство на Острова срещу по-високите данъци, тя печели вътрешнопартийните избори в Консервативната партия с няколко гласа и остава начело на страната до 1994 г. Заради ангажимента й като премиер, през 1991 г. не Желязната лейди, а съпругът й Денис Тачър е назначен на ръководен пост в тютюневия гигант Филип Морис като геополитически консултант със заплата от $250 000 на година. Денис използва контактите на жена си и извежда компанията до новите пазари в Източна Европа, бившия СССР, Китай и Виетнам.", "date": "2019.11.22", "title": "Ако го нямаше този ден (за Шрек, Мавзолея на Георги Димитров и Вашку да Гама, но не от село Рупча)"}
{"url": "https://www.monitor.bg:443/bg/a/view/nato-s-razuznavatelni-bezpilotni-aparati-181484", "text": "НАТО въведе на въоръжение първия разузнавателен безпилотен апарат на американската компания Northrop Grumman. На 21 ноември апаратът с дължина около 15 метра се приземи в натовската военноморска база \"Сигонела\" на остров Сицилия, след почти 22 часа полет. Агенция DPA уточнява, че новите безпилотни апарати са създадени въз основа на американския дрон Block 40 Global Hawk, но са модифицирани според изискванията на Алианса. Те могат да летят на височина до 18.3 километра и да са във въздуха до 32 часа. Предвижда се на въоръжение в НАТО да бъдат зачислени 5 такива безпилотни апарата.  По данни на германското правителство, разходите за производството им възлизат на общата сума от 1.3 милиарда евро, предаде Дойче веле. Около една трета от средствата са германски инвестиции. Предвижда се разходите за отбрана на Европа да надхвърлят 300 милиарда долара до 2021 година.  ", "date": "2019.11.22", "title": "НАТО с разузнавателни безпилотни апарати"}
{"url": "https://www.monitor.bg:443/bg/a/view/dumata-na-godinata-e-slovosychetanieto-climate-emergency-181485", "text": "Оксфордският речник обяви за дума на 2019 година словосъчетанието climate emergency (климатична аварийна ситуация). Новината беше съобщена от екипа на речника в социалната мрежа Twitter. Пояснява се, че climate emergency представлява \"ситуация, в която са необходими спешни мерки, за да се ограничи или прекрати определена промяна в климата, да се предотврати потенциално необратима щета върху околната среда в резултата на тези промени\". Езиковите експерти са отчели рязък скок в употребата на словосъчетанието climate emergency през тази година. През септември 2018 г. то практически не се е употребявало, докато през септември 2019 г. е използвано над 6000 пъти. Думата на 2018 г. според Оксфордския речник е toxic (токсичен).", "date": "2019.11.22", "title": "Думата на годината е словосъчетанието climate emergency"}
{"url": "https://www.monitor.bg:443/bg/a/view/veche-tri-godini-njama-sleda-ot-invalid-otvlechen-da-prosi-v-chujbina-181465", "text": "Инвалид от врачанското село Върбешница е в неизвестност от 2016-та. Година по-късно 60-годишният Мариус Христов е обявен за издирване от Интерпол, но досега няма никаква следа от него. Дъщеря му Нелина, която той кръстил на любимата си певица и отледал сам, въпреки че е загубил и двата си крака, също не е спирала да го търси. Младата жена разказа, че баща й е бил отвлечен за просия в чужбина в ефира на Нова тв. Първият път е бил подмамен да замине за Италия, където уж трябвало да продава части за автомобили. Но го накарали да проси. Изкарвал между 100 и 300 евро на ден, а му давали само цигари и храна. Лъгали го, че му съхраняват парите и ще му ги дадат като си тръгне за България. Но си върнал без пукнат цент и документи. Само с акта за раждане, рани и синини. Обяснил, че е блъснат на пешеходна пътека от мотор. Но дъщеря му смята, че Мариус е бит и тормозен. Нелина разкрива, че са го принуждавали да води разговорите с нея по телефона на високоговорител, за да контролират какво ще си кажат. После инвалидът пак тръгнал за Европата. За последно Нелина се е чула с баща си на 16 септември 2016 година. Тогава й казал, че е на ферибота във Видин и ще заминава някъде, но не знае къде. Седмица по-късно дъщерята изгубила контакт с него. От полицията й обяснили, че той е тръгнал с бял бус за чужбина с още 7 души от ромски произход. Те са от Монтана. Всички били разпитани. По техни данни възрастният мъж е забелязан за последен път на едно от летищата в Париж и разполагал с 40 евро. Младата жена е наясно, че където и да е, баща й не може да работи друго в неговото състояние. Но не знае къде е и дали е жив човекът, който я е отгледал сам още от бебе. Навремето Мариус Христов е работил като настройчик в машиностроителния завод „Искър” в Мездра. Но през 1986 година загубил краката си при железопътна злополука при Своге. Негов приятел от Враца, разказа пред \"Монитор\", че през февруари 2011 година за последно го срещнал на булеварда пред болницата във Враца и той разказал, че идва в областния град, за да вземе отпуснато свидетелство на 13-годишната си дъщеря Нелина, която учи в школото по изкуствата \"Отец Паисий\". Похвалил се, че момиченцето му има глас, затова го записал в паралелка по пеене. За съжаление, вече нямало да издържи финансово, затова преместил Нелина в Мездра, докъдето тя щяла да пътува с училищен автобус. Тогава бащата изчислил и споделил, че уреждането на този въпрос вдигнало дневния ми пробег на 47 км, като пресметнал разстоянието от селото до Враца, после до Мездра и обратно до Върбешница. Тогава той разкри, че получава 380 лв. на месец. В сумата влизала пенсията му, детските и интеграционните добавки. Каза, че тези пари му стигат за една седмица.Затова се опитвал да бъде активен и да изкарва по някой лев отгоре, като върти с ръце колелата на съвсем обикновената си количката по пътищата в региона. Изчисли, че е изминал 250 000 км, навъртайки по 30 км на ден в продължение на 25 години, което ще рече, че вече бил обиколил повече от 6 пъти екватора. \"Целта ми е да обиколя още веднъж екватора - т.е. да издържа на пътуването, докато дъщеря ми стане пълнолетна\", казал преди 8 години бащата на своя изповедник. И явно е изпълнил мисията си, защото е успял да отгледа детето си. Но пък е бил много наивен да повярва, че ще може да пребори мизерията в чужбина като се е доверил на трафиканти, които са се възползвали от недъга му. Дъщеря му и в момента не знае къде е и как може да му помогне, ако не му се е случило най-лошото.", "date": "2019.11.22", "title": "Вече три години няма следа от инвалид, отвлечен да проси в чужбина"}
{"url": "https://www.monitor.bg:443/bg/a/view/let-it-go-elza-istinata-ne-e-takava-kakvato-izglejda-181456", "text": "Let It Go, Let It Gooo – припявам си на отиване към киносалона за „Замръзналото кралство 2“. Шест години, след като първият филм от поредицата се залепи като дъвка в съзнанието и на малки, и големи, любимите ни героини Елза и Ана отново се завръщат ударно на екрана. А моето Let It Gooo беше светкавично заместено от новия музикален диамант в саундтрака на франчайза – Into The Unknown (изпълняван от Идина Мензел и Panic! At The Disco съответно във филма и на финалните надписи – б.а.). „Замръзналото кралство 2“ ни въвежда в Арендел, където всичко на повърхността изглежда като приказка. Шепоти от миналото обаче звучат в ухото на Елза и за втори път тя и сестра й, както и цялата свита приятели – Кристоф, Олег и Свен, трябва да потеглят на приключение, за да спасят своето кралство. А по пътя ще трябва да се изправят пред трудната действителност, че истината не е такава, каквато изглежда, а миналото им е далеч по-различно от това, което познават. Умилителен киноразказ за любовта във всичките й форми и за осъзнаването на съдбоносната си житейска мисия – така накратко можем да обобщим „Замръзналото кралство 2“. Добрият сюжет, безграничната популярност на Ана и Елза, както и традиционно навиращия се под кожата ни саундтрак и този път ще бележат хеттрик в боксофиса за „Дисни“.", "date": "2019.11.22", "title": "Let It Go, Елза – истината не е такава, каквато изглежда"}
{"url": "https://www.monitor.bg:443/bg/a/view/cacarov-i-geshev-shte-se-sreshtnat-s-kmeta-na-pernik-181481", "text": "Главният прокурор Сотир Цацаров и заместник-главният прокурор Иван Гешев ще се срещнат днес от 9.30 ч. с кмета на Перник Станислав Владимиров. Това съобщиха от пресцентъра на прокуратурата. Поводът е сигнал на кмета до Окръжна прокуратура – Перник за закононарушения при осигуряването на нормално водоснабдяване в града и функционирането на местното ВиК-дружество. Срещата ще е в Съдебната палата.", "date": "2019.11.22", "title": "Цацаров и Гешев ще се срещнат с кмета на Перник"}
{"url": "https://www.monitor.bg:443/bg/a/view/chakame-jrebija-za-plejofa-v-ligata-na-naciite-181480", "text": "Днес в 13:00 часа България ще научи съперника си за 1/2-финалния плейоф в Лигата на нациите. Както е известно, националният отбор получи шанс да се класира на Евро 2020 именно по този начин, въпреки че се провали в квалификациите. За целта “лъвовете” ще трябва да запишат две победи в полуфинала на 26 март 2020 г. и след това във финала на 31 март. Жребият ще може да се следи на живо по БНТ 3.", "date": "2019.11.22", "title": "Чакаме жребия за плейофа в Лигата на нациите"}
{"url": "https://www.monitor.bg:443/bg/a/view/protest-sreshtu-izbiraneto-na-valeri-simeonov-za-zam-predsedatel-na-parlamenta-181479", "text": "Майките от националната гражданска инициатива организират днес протест срещу избирането на Валери Симеонов за зам.председател на Народното събрание. „Валери Симеонов винаги ни е неглижирал. Обединени патриоти едва ли са били без избор за номинация на зам.-председател на парламента. Нали там всеки трябва да гласува по съвест?! Тогава защо има избори“. Това заяви Вера Иванова от организаторите за БНР. Протестът започва в 12.00 часа пред парламента. Планира се автомобилно шествие в понеделник, 25-и ноември.", "date": "2019.11.22", "title": "Протест срещу избирането на Валери Симеонов за зам.председател на парламента"}
{"url": "https://www.monitor.bg:443/bg/a/view/dyjd-i-noemvrijski-temperaturi-181478", "text": "Дъжд ще вали днес на повечето места в страната, с изключения на източните райони, съобщават от НИМХ за „Фокус“. С умерен, в източните райони и поречието на Дунав и временно силен вятър от изток-североизток ще продължи да застудява. Дневните температури ще са почти без дневен ход. Температурите вече са ноемврийски, минималните - са между 5° и 10°, максималните – между 7° и 12°. Над Черноморието ще е облачно с превалявания от дъжд. Ще духа умерен и временно силен вятър от изток-североизток. Ще продължи да се застудява. Максималните температури ще са между 10° и 12°. Температурата на морската вода е 17°. Вълнението на морето ще е 3-4 бала. Над планините ще е облачно с валежи от дъжд, по-значителни в Рило-Родопската област и на места в централните райони на Стара планина. Над около 1700 метра дъждът ще преминава в сняг. Ще духа умерен и временно силен югоизточен вятър. Максимална температура на 1200 метра – около 4°, на 2000 метра – около 1°. През почивните дни облачността ще се задържи значителна, но валежи ще има на малко места и ще са предимно слаби. Вятърът ще отслабне, ще се задържи от североизток, по Черноморието - от север-североизток. Минимални температури и през двата дни - предимно между 3° и 8°. В събота дневните в Северна България ще са без особен дневен ход, в Южна максимални - между 8° и 13°. В неделя слабо ще се затопли.", "date": "2019.11.22", "title": "Дъжд и ноемврийски температури"}
