{"url": "https://www.monitor.bg:443/bg/a/view/samo-osem-bg-obshtini-se-topljat-s-mineralna-voda-145131", "text": "Само 8 общини у нас използват минералната вода за отопление въпреки 700-те извора у нас. Това сочат данните на Министерството на екологията, околната среда и водите (МОСВ). В Сапарева баня, където са най-горещите извори, с геотермална енергия се топлят обществени сгради. В Сандански, освен за отопление на един от хотелите в града, горещата вода се прилага в оранжерии. Кметството в Стралджа също топли обществени сгради, както и това в Петрич и Нова Загора, Общината във Велинград пък има проект, чиято цел е да се осигурява нормална температура в три читалища, музей и общинска болница. Айтос и Благоевград вкарват минералната вода в оранжерии. Обикновено става дума за отглеждане на цветя и растения за нуждите на озеленяване на съответното населено място. Това са общините, които вече са успели да вкарат природния ресурс в местната икономика. На територията на страната има 102 находища на минерална вода изключителна държавна собственост 37 извори пък са общинска собственост. Отделно 42 кметства управляват 63 находища по договор с държавата. България е една от най-надарените с минерални извори страни в Европа. Едва 25% от този ценен ресурс обаче се използва ефективно.", "date": "2018.09.24", "title": " Само осем БГ общини се топлят с минерална вода"}
{"url": "https://www.monitor.bg:443/bg/a/view/luka-modrich-slavi-ronaldo-ot-trona-stana-1-na-fifa-145133", "text": "Хъвратският национал и халф на „Реал“ (Мадрид) Лука Модрич спечели наградата на ФИФА за най-добър футболист в света за 2018 година. Така той свали от трона бившия си съотборник Кристиано Роналдо, който триумфираше в последните две години, а това лято премина в „Ювентус“. Третият номиниран за приза бе египетският голмайстор на „Ливърпул“ Мохамед Салах, който по-рано тази вечер бе отличен с наградата за най-красив гол. Двете големи звезди на световния футбол Лионел Меси и Кристиано Роналдо не присъстваха на церемонията в Лондон. Меси изтъкна лични причини, за да не уважи поканата на организаторите, но и не бе сред номинираните за наградата за най-добър футболист. Роналдо пък се извини по-рано с натоварен график, тъй като след два дни има мач с „Ювентус“ срещу „Болоня“. Салах спечели приза \"Пушкаш\" за най-красив гол на сезон 2017/2018. Египетският национал бе отличен за гола си във вратата на градския съперник „Евертън“ на 10 декември 2017 година. Стражът на „Реал“ (Мадрид) и Белгия Тибо Куртоа грабна приза за най-добър вратар на годината. Това е второ признание за него през тази година, след като получи и Златната ръкавица за номер 1 на своя пост по време на Мондиал 2018. На световното първенство в Русия той завоюва бронзов медал с тима на “червените дяволи”. Негови конкуренти бяха световният шампион с Франция и играч на „Тотнъм“ Юго Лорис и вратарят на Дания и „Лестър“ Каспер Шмайхел. Националният селекционер на световния шампион Франция Дидие Дешан напълно очаквано беше избран за Най-добър треньор на годината. Той успя да изведе \"петлите\" до тяхната втора световна титла в историята, като това се оказа ключово за спечелването му на този приз. Другите двама номинирани бяха Зинедин Зидан и селекционерът на Хърватия Златко Далич. Бе определена и идеалната 11-ка на ФИФПро за годината, в която попаднаха: Вратар: Давид де Хеа (Манчестър Юнайтед) Защитници: Дани Алвес (ПСЖ), Рафаел Варан (Реал М), Серхио Рамос (Реал М), Марсело (Реал М) Полузащитници и нападатели: Лука Модрич (Реал М), Н‘голо Канте (Челси) – Еден Азар (Челси), Лионел Меси (Барселона), Килиан Мбапе (ПСЖ) – Кристиано Роналдо (Реал М).", "date": "2018.09.24", "title": "Лука Модрич свали Роналдо от трона, стана №1 на ФИФА"}
{"url": "https://www.monitor.bg:443/bg/a/view/ministyr-angelkova-uchastva-v-svetovnija-ikonomicheski-forum-v-nu-jork-145132", "text": "Министърът на туризма Николина Ангелкова участва във второто издание на Световния икономически форум в Ню Йорк. Той се провежда в периода 24- 25 септември, основни акценти в тазгодишното му издание са възможности и фактори за влияние върху устойчивото развитие. Официални гости на събитието бяха проф. Клаус Шваб, основател и председател на Световния икономически форум и Бил Де Блазио, кмет на Ню Йорк. Министър Ангелкова е на събитието по лична покана на Борге Бренде, президент на форума. За мен е чест и удоволствие да съм сред участниците в Световния икономически форум, където ще се дискутират възможностите за устойчиво развитие, именно това е и основната цел пред туризма у нас, посочи министър Ангелкова. И допълни, че секторът е водещ икономически фактор като допринася с около 13% при формирането на БВП на България. В рамките на форума ще бъдат представени резултатите от Българското председателство на Стратегията на ЕС за Дунавския регион, както и ролята на Министерството на туризма като съкоординатор по Приоритетна област 3 „Култура и туризъм“ на Дунавската стратегия. Световният икономически форум е основа за диалог за използване на най-съвременните научни, бизнес, технологични и дигитални иновации за реализиране на Глобалните цели за устойчиво развитие на ООН. Събитието събира представители на международни институции и правителства. На форума ще присъстват над 700 представители на бизнеса, неправителствения сектор и академичните среди. В него ще участват и представители на водещи компании и инвестиционни фондове в областта на туризма.", "date": "2018.09.24", "title": "Министър Ангелкова участва в Световния икономически форум в Ню Йорк"}
{"url": "https://www.monitor.bg:443/bg/a/view/podgotvjat-nov-proekt-za-restavracija-na-trapezica-145127", "text": "Проект за нова реставрация на средновековната крепост Трапезица подготвя община Велико Търново. В момента все още се проучват възможностите за финансирането на проекта по оперативна програма „Региони в растеж 2014-2020”. Проектът акцентира върху ремонт и възстановяване на още участъци от крепостните стени и зидове, както и върху консервирането на още открити на хълма средновековни църкви. По този начин средновековната крепост ще стане още по-атрактивна за посещение от гостите на старата столица. Общината съвместно с Регионалния исторически музей обсъждат и разработването на нови маркетингови решения. Едно от тях е включването на Трапезица в общ аудио-визуален спектакъл заедно с Царевец, както и създаване на нови туристически маршрути, обединяващи двете крепости и църквите „Св. 40 мъченици”, „Св. св. Петър и Павел”, „Св. Димитър” в кв. „Асенова махала“, намиращ се в подножието между двата съседни хълма. Само през последните четири години в реставрацията и консервацията на обектите на крепостта Трапезица са изразходвани 6,7 млн. лв. От тях 2,5 млн. лв. предостави фондацията на бившия азербайджански президент Гейдар Алиев. През септември 2016 г. в Търново пристигна специално първата дама на Азербайджан Мехрибан Алиева, която разгледа как се усвояват средствата от инвестицията. С нея тогава дойде и едната от дъщерите и - Лейла. Гостите бяха посрещнати и разведени из крепостта от премиера Бойко Борисов. Мехрибан Алиева не скри задоволството си от изграденото и каза, че много се радва за това, че нейният фонд е помогнал да се реализира мечтата на много великотърновци за реставрацията на емблематичната за българската история средновековна крепост. Вече две години крепостта Трапезица е достъпна за жителите и гостите на В. Търново. Те могат да се изкачат до нея с автомобил през „Асенова махала“ по пътя към Арбанаси или откъм жп гара Трапезица чрез панорамния асансьор, фоникуляра.", "date": "2018.09.24", "title": "Подготвят нов проект за реставрация на Трапезица"}
{"url": "https://www.monitor.bg:443/bg/a/view/25-ot-mladejite-sa-bezrabotni-145113", "text": "Около 25% от младежите в страната са безработни - това каза Димитър Манолов, президент на КТ „Подкрепа“. Процентът е в пъти по-голям, отколкото при възрастните, сравни той. Работодателите не искали да наемат тези, които току-що са завършили образованието си, заради липсата на умения и навици. Предпочитали да взимат на работа по-възрастни, но квалифицирани хора. Според Манолов липсата на умения у младите хора се кореняло не в подготовката от образователна система, а основният проблем бил в обърканите взаимоотношения в училище. Освен това образователната система била комерсиализирана – било важно колко пари се наливат в нея. Това обаче според Манолов не е проблем само у нас, но и из другите европейски страни. Така младежите попадали в омагьосан кръг и накрая били принудени да изберат непривлекателни работни места за себе си. По думите му имало много висшисти, който заемали позиции за среднисти. Например почти всички, които били завършили мениджмънт нямало къде да се реализират. Обикновено когато започвали да учат, повечето студенти не си давали сметка, че специалността, която са избрали, не е перспективна, добави Манолов. Тези, които владеели по няколко езика пък, обикновено работели в кол центрове за смешни пари. Във Франция и Германия например нямало контактни центрове, големите компании ги били изнесли у нас заради ниската цена на труда. Въпреки притеснителната тенденция президентът на синдиката бе категоричен, че тепърва ще навлизат нови форми на заетост и образованието трябва да успее да отговори на тях.", "date": "2018.09.24", "title": "Всеки четвърти младеж е безработен"}
{"url": "https://www.monitor.bg:443/bg/a/view/futbolist-dari-s-deca-tri-jeni-v-ramkite-na-6-sedmici-145123", "text": "Нападателят на английския „Сток Сити“ Саидо Бераино влезе в историята и в медиите от цял свят с нещо почти немислимо. 25-годишният футболист, който е роден в Бурунди, стана баща на три деца от три различни жени в рамките само на 6 седмици, пише \"Сън\". Според информациите, две от децата вече са признати от Бераино, а третото в момента няма вписан баща в акта, но се водят преговори чрез адвокати с майката и се чака ДНК тест. Първото дете е от бившата годеница на Бераино - Стефания Христофору. Момченцето се ражда на 30 май и носи името Коста. Нападателят веднага го признава за свое. Второто дете се появява на бял свят на 15 юли. Негова майка е медицинска сестра в Уолсоу, която е близка на Бераино още от детските им години. Тя ражда момиченце, а за него в момента се водят съдебни спорове, за да се впише името на футболиста като баща. На 17 юли на бял свят се появява първата дъщеря на модела Челси Ловлейс. Американката дарява Бераино с момиченце на име Аня Мари, а в акта за раждане нападателят е вписан като баща на детето. Бераино има едва един гол за близо 1000 минути на терена, но за сметка на това за втори път попада в полезрението на цял свят. През януари тази година Саидо се прочу с това, че се появи за мач срещу „Манчестър Юнайтед“ с 24 часа по-рано. Нападателят чакал своите съотборници на паркинга, за да се качи в автобуса. Негов съотборник го забелязал и отишъл да му обясни, че мачът е на следващия ден.", "date": "2018.09.24", "title": "Футболист дари с деца три жени в рамките на 6 седмици"}
{"url": "https://www.monitor.bg:443/bg/a/view/zashto-li-da-pishem-145120", "text": "Защо ли да пишем жалби и сигнали, като няма да ни чуят. Така мисли средностатистическият препатил български пациент. Той обича да се оплаче на съседката, да се ожали пред приятел, да заяви смело, че са го цакали за пари в болницата, в анонимна анкета, но трудно ще се захване да изложи оплакванията си стройно в писмен вид и да ги изпрати в Националната здравноосигурителна каса, в Инспектората на Министерството на здравеопазването и в Изпълнителната агенция „Медицински одит“. Българинът е обезверен, че някой може да му помогне, особено когато е болен, има решение за инвалидност от ТЕЛК или му е необходимо такова за някой и друг дребен лев върху пенсията и безплатна карта за транспорт. Той знае, че институции много, чиновници много, но сърцатите служители, готови да приемат тегобите му и да предприемат проверки, при това да наложат санкции, са твърде малко. Та като знаем това, ясно е защо нашенецът – болен, здрав, изнудван, недолекуван, рядко посяга към белия лист да си излее мъката и да потърси възмездие чрез институцията. Защото на него му е пределно ясно, че дори сигналът му да стигне до „Медицински одит“, шансът да започне проверка не е особено голям. Ако пък се стигне до нея, резултатите като нищо ще бъдат класифицирани с гриф „по маловажност“. Спомнете си само колко случаи покри т.нар. здравна ДАНС точно с този гриф, включително и една от проверките по смъртта на дете в болница. Затова и там не само прокуратурата влезе, но и откри редица деяния, квалифицирани като „престъпление“, заради които директорката проф. Златица Петрова беше отстранена временно. Прокурорските проверки по цялостната дейност на „Медицински одит“ продължават. Какво показват данните за българското здравеопазване и удовлетвореност на пациента според агенция Блумбърг? В случая агенцията подрежда в класация държавите, в които средната продължителност на живота е над 70 години, населението е над 5 млн. души, а БВП на глава от населението е над $5000. Там се нарежда и нашата страна, но на 56-о място по ефективност на здравната си система. След нас други държави няма. Оказва се, че всеки нашенец е дал за здравеопазване годишно по $572, което прави 951 лева. Вярно, данните на Блумбърг са от 2015 г., но за три години нищо не се е променило в по-добър аспект. Заедно с нас на дъното са Азербайджан, САЩ, Русия и Сърбия. Във въпросната сума влизат здравните осигуровки и доплащания. Толкова за здраве годишно дават и мексиканците, чието здравеопазване е 20-о по ефективност. Е, като се знае какъв ни е халът и как нищо в сферата на този сектор не помръдва от години в полза на пациента, е пределно ясно защо той не иска да подава сигнали.", "date": "2018.09.24", "title": "Защо ли да пишем?"}
{"url": "https://www.monitor.bg:443/bg/a/view/levski-s-tituljarite-sreshtu-amatiorite-ot-kuklen-145114", "text": "“Левски“ няма да подцени двубоя с аматьорския „Атлетик“ (Куклен). Това увери треньорът на „сините“ Славиша Стоянович преди мача от 1/16-финалите на Купата на България. Срещата ще се играе във вторник от 16 часа на стадион „Лаута“ в Пловдив, тъй като съоръжението в село Куклен не отговаря на изискванията. Първоначално се очакваше Стоянович да даде почивка на всички титуляри, за да ги запази за вечното дерби с ЦСКА. По информация на „Монитор“ промени в състава със сигурност ще има, но основните играчи на „сините“ ще бъдат на терена. Словенският треньор на „Левски“ даде да се разбере, че няма шанс футболистите му да подценят съперника. „Още след мача с „Витоша“ казах, че ни очаква много тежка седмица, коментира Славиша Стоянович. - Много сериозно сме разузнали противника за Купата на България. Аз се отнасям съвсем отговорно към този мач. Дербито срещу ЦСКА? Нека първо да стигнем до този мач, сега концентрацията е върху купата. Да, това е най-големият мач, най-голямото дерби в България. Първо обаче ще изисквам концентрация от играчите за мача с „Атлетик“, за да няма неприятни изненади“, допълни спецът. Очаква се той да даде шанс за изява на новото попълнение от Естония Богдан Вашчук. Нуно Рейш също може да започне от първата минута. Португалецът бе в групата за мача с “Витоша” (Бистрица), но не се появи в игра. Дебют чакат още френският защитник Луи Нганиони и бразилският нападател Луан Виана, но последният изостава сериозно с физическата подготовка и още не е готов за игра. В същото време фалшив профил на Габриел Обертан предизвика напрежение по оста „Левски“ - ЦСКА. Мнимият французин провокира във Фейсбук със заядлива снимка, с която предизвика „червените“, припомняйки им за загубата с 1:7 от 1994 година. Феновете на ЦСКА веднага подпалиха телефоните на „Герена“, настоявайки за извинение. От „Левски“ пък официално съобщиха, че това е фалшив профил на Обертан и звездата им няма нищо общо с провокацията.", "date": "2018.09.24", "title": "“Левски“ с титулярите срещу аматьорите от Куклен"}
{"url": "https://www.monitor.bg:443/bg/a/view/padna-chast-ot-fasadata-na-mola-v-blagoevgrad-145128", "text": "Около 18 часа силният вятър събори стъклено-металната фасада на МОЛ \"Ларго\" в центъра на Благоевград. За късмет пострадали минувачи няма, но в 5-етажната сграда бяха блокирани десетки хора. Паднала е цялата стъклено-метална обшивка на източната и част от южната страна на сградата. На място има екипи на полиция, пожарна и линейки. Разчистват се отломките. Очевидци от близките заведения казаха, че гражданите са успели да се отдалечат на безопасно разстояние в момента, в който са започнали да падат метални части от фасадата. Около 19 часа вятъра утихна и блокираните хора в МОЛ-а бяха изведени навън. Служители на пожарна и полиция са обходили целия периметър на падналата конструкция и не са открити пострадали хора, каза областният управител на Благоевград Бисер Михайлов, цитиран от „Фокус“. Електрозахранването на сградата е спряно. Всеки момент се очакват допълнителни сили на полицията да пристигнат на място. Ограниченият периметър около търговския център ще бъде разширен. На място са зам.-кмета по строителството Емилия Тунева, очаква се да пристигнат директора на Регионалната служа по пожарна безопасност и защита на населението Георги Пърмаков и собственика на обекта. Очаква се части от сградата да продължат да падат заради силния вятър. Целият мол е отдаден на концесия за 30 години. През 2014г. на сградата бе сложена новата фасада с обшивката от метални пана.", "date": "2018.09.24", "title": "Падна фасадата на мола в Благоевград (ОБНОВЕНА)"}
{"url": "https://www.monitor.bg:443/bg/a/view/bliznacite-na-milko-kalajdjiev-stanaha-studenti-145078", "text": "Синовете на палавия мустак на попфолка Милко Калайджиев вече са студенти. Близнаците Антонио и Александър успяха да се запишат в мечтаните от тях специалности – съответно архитектура и медицина. И двете момчета вече са започнали лекции, но учебните им заведения са в различни градове. Антонио се премести от Хасково в София, за да учи в Университета по архитектура, строителство и геодезия, а Алекс е приет в Медицински университет – Плевен, научи „Монитор“. Наследниците на изпълнителя на шлагера „Къде си, батко“ се насочиха към тези професионални направления още преди две години. Изкуството на интериорния дизайн и естетските детайли в изпипването на една сграда Антонио обмисляше да изучава в Милано, но в последния момент промени решението си. Още преди абитуриентския им бал Калайджиев заяви, че се надява децата му да останат в родината. „За тези специалности има бъдеще в България. Тук образованието е хубаво, подготовката е хубава“, сподели пред Планета тв той. Въпреки че са главни герои във видеото към песента на Милко „Кой спечели, кой загуби“, тийнейджърите са категорични, че не ги влече сцената и цялата публичност, която върви с професията на гласовития им татко. коментираха преди време те. Двете момчета завършиха езиковата гимназия в Хасково с първи език немски и втори английски. Междувременно набеденият за Христофор Колумб на БГ шоубизнеса добави четири народни песни в репертоара си за първи път от казармата насам. Той дори обмисля опцията да запише цял фолклорен албум. Едно от парчетата е с Галина Венелинова - учителката на поп-фолк дивата Галена по музика от родния й град Смядово.", "date": "2018.09.24", "title": "Близнаците на Милко Калайджиев станаха студенти"}
{"url": "https://www.monitor.bg:443/bg/a/view/pravna-pomosht-po-telefona-za-10-socialno-slabi-dnevno-145116", "text": "Средно по 10 души звънят всеки ден на телефона за правна помощ, а месечно обажданията са няколкостотин. До края на август са приети около 1700 обаждания. За сравнение през цялата 2017 г. са проведени около 2500 задочни консултации. Това каза за „Монитор“ Елена Чернева-Маркова, която е председател на Националното бюро за правна помощ. От едната страна на слушалката стоят социално слаби, които нямат възможност да си наемат адвокат, а от другата - юристи с дългогодишен опит. На смяна са по двама прависти. От безплатните консултации могат да се възползват и лица, настанени в специализирани институции за предоставяне на социални услуги или приемни семейства. Нуждаещият се предоставя данните си и се прави проверка, удостоверяваща, че търсещият помощ е социално слаб. Основно както и лица с ниски доходи и длъжници по изпълнителни дела. Консултантите са специалисти по административни, граждански и наказателни производства. Сигналите се приемат по следния начин - оператор приема обаждането и казуса и го прехвърля към съответния адвокат. Той е на разположение от 9 до 17 часа, обясняват от бюрото за правна помощ. Консултациите са безплатни, но времето за провеждането им е ограничено до 20 минути. Ако даден казус е заплетен, лицето има възможност да се обади повторно. Социално слабите се обръщат към юристите основно със семейни проблеми, касаещи брачни отношения, родителски права или издръжка на дете. На второ място по-честота на обажданията се нареждат тези, които са свързани със задължения към различни институции и въпроси за недвижими имоти. Освен по телефона, консултации могат да се направят и на място в 11 специално създадени за целта центрове от Националното бюро за правна помощ. Те се намират в градовете Благоевград, Варна, Велико Търново, Видин, Габрово, Кърджали, Плевен, Сливен, Стара Загора, Хасково, Пазарджик. От началото на годината до август Данните показват, че през тази година тези, които са предпочели да отидат до офисите, са се увеличили два пъти спрямо 2017 година. Тогава от възможността да разговарят лице в лице с правистите са се възползвали 190 души. Въпреки това практиката показвала, че там където има регионален център за консултиране, хората предпочитали да посетят него, вместо да се обадят на националния телефон, анализират от Бюрото за правна помощ. Причината била, че там консултацията не е ограничена в определено време, следователно те получавали по-детайлна информация. Това означава, че докато през изминалата година по-често правна помощ са търсили, тези които са от по-малки населени места, то през настоящата се наблюдава ръст на тези, които живеят в областните градове.", "date": "2018.09.24", "title": "Правна помощ по телефона за 10 социално слаби дневно"}
{"url": "https://www.monitor.bg:443/bg/a/view/mach-mejdu-levski-i-milan-njama-da-ima-145125", "text": "Дългочаканият мач между „Левски“ и „Милан“ в крайна сметка няма да се състои. Това признаха официално от „синия“ клуб със съобщение на сайта си. С двубоя трябваше да се отбележи 75-годишнината от рождението на легендата Георги Аспарухов-Гунди и по програма трябваше да се състои още през август. На няколко пъти той бе отлаган за неопределено време, докато накрая пропадна изцяло. Интересното е, че мачът с „Милан“ бе резервен вариант на първоначално обявения спаринг с „Бока Хуниорс“, който също няма да се състои. „Уважаеми привърженици, с огромно неудоволствие Ви съобщаваме, че приятелски мач с “Милан” няма да се състои. “Левски” прояви разбиране и търпение след несъстоялата се среща на 11.08.2018г., но фирмата организатор на двубоя, Moko Solution, не успя да предложи приемливи нови дати за провеждането на такъв мач. Клубът се е обърнал с молба към Moko Solution да оповести реда и начина, по който ще бъдат възстановени сумите на всички закупили си билети за събитието”, съобщават „сините“. Очаква се в близките дни да има яснота как ще се връщат парите на феновете.", "date": "2018.09.24", "title": "Мач между \"Левски\" и \"Милан\" няма да има"}
{"url": "https://www.monitor.bg:443/bg/a/view/barrick-gold-kupuva-randgold-resources-za-18-3-mlrd-145124", "text": "Канадската Barrick Gold купува Randgold Resources Ltd. за 18,3 млрд. долара, и така се превръща в най-голямата златодобивна компания в света, съобщава Reuters. Това е най-голяма сделка в сектора в последните години. Условията на сделката предвиждат за Randgold цена от 4,58 млрд. паунда (6 млрд. долара), или по 48,5 фунта за акция, сочат дадни на Thomson Reuters. Акционерите на Barrick ще притежават около 66,6% от новата компания, а останалите 33,4% - на притежателите на ценни книжа на Randgold. Преговорите по сделката започнаха преди 3 години, а заключителният етап - от юли 2018 г. Новата корпорация, чиито акции ще се търгуват на фондовите борси в Ню Йорк и Торонто ще притежава 5 от 10 най-рентабилни златни мини в света, а пазарната й капитализация, заедно с дълговете се оценява на 24 млрд. долара.", "date": "2018.09.24", "title": "Barrick Gold купува Randgold Resources за $18,3 млрд."}
{"url": "https://www.monitor.bg:443/bg/a/view/800-bileta-za-cska-v-montana-145105", "text": "Билетите за мача от 1/16-финалите в турнира за Купата на България между “Монтана” и ЦСКА, който ще се играе на стадион \"Огоста\" утре от 19 часа вече са в продажба, информират \"армейците\" на сайта си. Домакините отпускат 800 пропуска за фенове на ЦСКА, като те са с цена 10 лева. Пропуските могат да бъдат закупени от администрацията на \"Огоста\", както и от касите на стадиона. В 9 часа сутринта ще отвори една от касите, а в 17 часа билети ще се продават на всички каси на стадиона. Очаква се треньорът Нестор Ел Маестро да направи доста промени в състава, с който спечели срещу „Ботев“ (Враца) през уикенда. На вратата ще бъде резервният вратар Данте Стипица, който ще направи официален дебют. Освен това се очаква Евандро да започне на върха на атаката, а отдясно в защита да се появи Станислав Манолев. Целта на Ел Маестро е да запази титулярите за предстоящото вечно дерби с „Левски“ в събота от 17 часа.", "date": "2018.09.24", "title": "800 билета за ЦСКА в Монтана"}
{"url": "https://www.monitor.bg:443/bg/a/view/pocherpki-ili-nakazanija-145110", "text": "Няма нищо изненадващо в последните данни, че 93% от катастрофите у нас, са резултат от човешка грешка. Както и че 50% от смъртните случаи са резултат от превишена или несъобразена скорост. Не е новина и че се увеличават тези, които сядат зад волана след употреба на алкохол или наркотици. Проблемът е в това, че повечето шофьори са наясно какво трябва да се направи, за да карат по-сигурно и въпреки това не спазват правилата и карат рисково. Стряскащ е фактът, че има рецидивисти с близо 400 глоби и 40 000 лв. задължения от тях на хазната. Изводите не са лицеприятни – излиза че ако “почерпката” не мине, пак може да си караш колата, да правиш нарушения, да ти се трупат актове, но да не ги плащаш. Не е ясно защо у нас това е възможно, а в други страни не. В съседна Гърция например, глобата за превишаване на скоростта с 10 км. е 200 евро, които трябва да се платят незабавно. При това не “на ръка”, а в най-близкото кметство. Ако това не стане, се свалят номерата и колата се спира от движение. При малко по-голямо превишение на скоростта, свидетелството за управление се отнема за месец. Сърбите също не си поплюват – затвор грози всеки, който превиши с 50 км. скоростта в участък, в който е позволено не повече от 30 км в час. Засега няма убедително обяснение защо в нашите закони комбинираните санкции са предимно за тежки нарушения. Не е трудно и у нас да се спрат както коруптните възможности, така и отлагането на плащанията на глобите. Комбинираните санкции много по-убедително ще възпират джигитите. С това, подхранващата безотговорност и ненаказуемост формула “ще платя на когото трябва и ще правя каквото си искам” ще бъде пратена по-бързо в историята.", "date": "2018.09.24", "title": "“Почерпки” или наказания!? "}
{"url": "https://www.monitor.bg:443/bg/a/view/borisov-s-drujeski-pozdrav-s-trymp-145115", "text": "Премиерът Бойко Борисов размени дружески поздрав с американския президент Доналд Тръм. Това стана след срещата на високо равнище в централата на ООН, посветена на проблема с наркотиците и действията за справянето с тях. Борисов е начело на българската делегация за 73-тата сесия на ООН, която се провежда в Ню Йорк. Срещата на високо ниво бе организирана по инициатива на US-президента, а България бе съдомакин. Всички участници в нея заявиха категоричен ангажимент за предприемане на действия за борба с проблема с наркотиците. Всяка страна декларира готовност да се включи в прилагането на стратегия, ограничаваща в максимална степен разпространението и употребата на наркотични вещества, съобщиха от пресслужбата на кабинета. Документът визира четири основни точки, които държавите поемат като ангажимент да разработят. Сред тях са намаляване на търсенето на наркотични вещества чрез образование, кампании и превенция на злоупотребата, както и разширяване на усилията за лечение, с цел спасяване на живот и насърчаване на възстановяването на наркозависимите, укрепване на международното сътрудничество в областта на съдебния, правоприлагащия и здравния сектор. Не на последно място е премахването на достъпа до незаконни наркотични вещества чрез спиране на производството и трафика им. \"Наркотиците са световен проблем. ООН има огромен потенциал и засега тя го използва тихо. Ако работим заедно, ще спасим живота на милиони хора по целия свят. САЩ ще работи така, че да обезпечи бъдещето на семействата в борбата срещу наркотиците\", каза при откриването на сесията президентът на САЩ Доналд Тръмп. \"Това не е само политически въпрос, но и личен. Сестра ми е психиатър. Много години тя работеше в рехабилитационен център за лечение за наркозависими в Лисабон. Уважавам много сестра си. И знам колко тревожен е проблемът\", призна генералният секретар на ООН Антонио Гутериш. Борисов е в Ню Йорк заедно с вицепремиера и външен министър Екатерина Захариева. В рамиките на 73-ата редовна сесия на Общото събрание на ООН тя и Борисов разговаряха с външния министър на Сингапур. \"Имаме много какво да развием в двустранните си отношения, определено тепърва ще правим повече заедно\", написа Захариева в профила си във Фейсбук.  По-късно днес Борисов трябва да участва и в среща на върха за мира, носеща името на Нелсън Мандела. Целта на форума бе международната общност да препотвърди ангажимента си към глобалния мир, предотвратяване на конфликти, защитата на правата на човека.  По време на визитата на премиера са планирани и редица двустранни срещи, като в края на седмицата Борисов трябва да изнесе и реч пред общото събрание на ООН. Тази вечер той ще присъства на традиционната вечеря, организирана от президента на САЩ и съпругата му.", "date": "2018.09.24", "title": "Борисов с дружески поздрав с Тръмп"}
{"url": "https://www.monitor.bg:443/bg/a/view/berbatov-sledvajte-dobrija-primer-145104", "text": "Легендата на българския футбол Димитър Бербатов коментира, че трябва да се следва добрият пример. Нападателят говори след края на демонстративния мач между неговия отбор и този на автомобилния шампион от “24 часа на Льо Ман” Ник Левентис, част от кампанията „С усмивка\", насочената срещу всички прояви на агресията. Двамата изведоха на терена звездни тимове, а след това имаше спортен празник за всички желаещи деца. „С усмивка, ако може, да правим всичко. Опитвам се да правя щастливи децата. Искам на пътя и в трудните ситуации да подхождаме с усмивка. Спортният хъс го има, това остава завинаги. Хората ще разберат от книгата ми как амбицията ме е водила. Съвсем скоро ще излезе книгата. Много ме радва това, което се е получило като спортен празник, поздравления за организаторите. Мисля, че хората могат много неща да научат“, каза Бербатов.", "date": "2018.09.24", "title": "Бербатов: Следвайте добрия пример"}
{"url": "https://www.monitor.bg:443/bg/a/view/karikaturi-i-sharjove-na-aleksandyr-dobrinov-v-sghg-145107", "text": "Ретроспективна изложба с карикатури и шаржове на известния художник Александър Добринов (1898-1958) се открива утре от 18 ч. в СГХГ и ще може да се види до 28 октомври. Творбите включват периода от 1915 г. до смъртта му. Добринов е създал стотици политически и социални карикатури и композиции, оставяйки като наследство огромна, невероятна портретна галерия на цели поколения. Тези образи на поети, музиканти, певци, писатели, актьори, критици, философи, политици без изкуството на Добринов биха останали за нас скрити зад своите имена, професии и постижения. За присъствието му в българското изкуство поетът Емануил Попдимитров прозорливо пише през 30-те години на XX век: „Покрай основния си сатиричен характер карикатурата на Александър Добринов има и чисто художествено въздействие, което се обуславя от красивата линия и леката акварелна цветност. Към това се прибавя и радостта от приликата с модела. Защото за днешния зрител насладата се състои и в това да разреши една загадка, да открие модела... Много от тия карикатури ще възхищават и ония, които не ще имат възможност да познават моделите. И там е истинското портретно карикатурно изкуство - да живее без своя модел“.", "date": "2018.09.24", "title": "Карикатури и шаржове на Александър Добринов в СГХГ"}
{"url": "https://www.monitor.bg:443/bg/a/view/michael-kors-poluchava-kontrol-nad-versace-za-2-mlrd-145111", "text": "Американският производител модни дрехи и чанти Michael Kors Holdings Ltd. Се договори да получи контрол над италианската Versace, съобщи Reuters, като се позовава на осведомени източници. По тяхна информация стойността на сделката се оценява на над 2 млрд. долара. Още от миналата Michael Kors обяви намеренията си да увеличи броят на брендовете си в лукса сегмента с покупката на британския производител обувки Jimmy Choo за 1,2 млрд. долара. От своя страна италианската модна къща обмисляше пускането акции на борсата. Това стана след като американският инвестиционен фонд Blackstone през 2014 г. на 20-процентен дял. Провеждащата се сега сделка ще извади фонда от италианската фирма, но семейство Версаче ще продължи да взема участие в работата на фирмата. За покупко-продажбата писа днес и Corriere della Sera, уточнява Reuters.", "date": "2018.09.24", "title": "Michael Kors получава контрол над Versace за $2 млрд."}
{"url": "https://www.monitor.bg:443/bg/a/view/tomislav-donchev-pi-kafe-ot-mashina-za-20-000-evro-145117", "text": "По чашка ароматно кафе от италианска машина чудо в Панаира в Пловдив пиха вицепремиерът Томислав Дончев, областният управител на Пловдив Здравко Димитров и Георги Гергов. Машината е внесена от Венеция и в света имало само 50 такива. Това обясни търговец от Троян, който специално оборудвал панаирния си щанд с машината чудо. Пловдивската, която струвала 20 000 евро, била една от тях. Налягането, с което машината извлича екстракта от кафето е подобно на това като в Марианската падина, защото уредът работел със специално бутало. То се задвижвало при температура 92 градуса и едва тогава започвало да извлича ароматните вещества от смлените кафени зърна. Първоначално това става с 3-4 бара атмосфери, които до финала на приготвянето на чашката с кафе, стават 9 бара. В чашката се събират 30 грама от ароматната течност, която се приготвя от кафе 100% арабика, обясни обученият да работи с тази кафе машина Божидар Божилов. Друга българска компания пък подготви композиция от цветове и светлини като фон на колекцията си от електромотори. Те са поръчали специална видео стена с площ от 40 кв. метра, която е единствената с такава големина у нас. Другата изненада на щанда им бе висящ телевизор с двустранен екран.", "date": "2018.09.24", "title": "Томислав Дончев пи кафе от машина за 20 000 евро"}
{"url": "https://www.monitor.bg:443/bg/a/view/autori-sega-beshe-nash-red-za-obrat-145103", "text": "Шампионът „Лудогорец“ не позволи разликата с „Левски“ и ЦСКА да набъбне на повече от 2 точки. Играчите на Пауло Аутори направиха зрелищен обрат в гостуването срещу „Ботев“ (Пд) и спечелиха с 3:2, след като изоставаха с 0:2 на почивката. Серкан Юсеин (8) и Тодор Неделев (14) дадоха аванса на домакините, а Козмин Моци (58-дузпа), Мей Махлангу (62) и Марселиньо (89) донесоха трите точки за \"орлите\", които продължават гонитбата със столичните грандове. Още повече че идния уикенд предстои вечното дерби между „сини“ и „червени“ на Националния стадион „Васил Левски“. Само преди дни „Лудогорец“ допусна идентичен обрат и падна с 2:3 като домакин от „Байер“ (Леверкузен), а точно върху това наблегна в коментара си и треньорът на „орлите“ Пауло Аутори. “Футболът е като живота - всеки ден научаваш нещо ново. Искам да поздравя играчите за начина, по който се преобразиха през второто полувреме. Нашият противник направи много добри първи 45 минути, докато ние не влязохме добре в мача. На полувремето им припомних, че само преди три дни “Байер” ни обърна, а сега е наш ред. Колкото повече такива завързани мачове има, толкова повече се вдига нивото и на българските отбори”, сподели Аутори. В лагера на „Ботев“ треньорът Николай Киров нямаше обяснение за слабата игра на тима му през второто полувреме. Звездата Тодор Неделев пък се оправда със съдията и заяви, че третият гол на „Лудогорец“ е от засада. „Ядосан съм, защото загубихме много глупаво. Паднахме нещастно, а и съдията помогна на съперника. Знам, че сега ще се говори, че сме паднали нарочно, но това не е вярно“, допълни Неделев.", "date": "2018.09.24", "title": "Аутори: Сега беше наш ред за обрат"}
{"url": "https://www.monitor.bg:443/bg/a/view/turcija-vyvejda-novi-zoni-za-sigurnost-v-sirija-145112", "text": "Турция ще предприеме акция източно от река Ефрат в Сирия и ще въведе зони за сигурност, както направи в северозападната част на страната. Това заяви днес турският президент Реджеп Тайип Ердоган, цитиран от турските медии и агенция Ройтерс. По-рано тази година Турция извърши военни операции, за да поеме от сирийските кюрдски Сили за защита на народа контрола над сирийския регион Африн. \"Ако даде Аллах, в бъдеще ще увеличим броя на зоните за сигурност в Сирия в района източно от Ефрат\", каза Ердоган в Ню Йорк, където ще участва в Общото събрание на ООН. Турските въоръжени сили предприеха през януари операцията \"Маслинова клонка\" срещу сирийските кюрдски Сили за защита на народа /СЗН/ и Партия на демократичния съюз /ПДС/ в района на Африн. Анкара смята СЗН и ПДС за терористични организации, свързани с нелегалната Кюрдска работническа партия /ПКК/. Турската армия и подкрепяните от нея сирийски бунтовници поеха на 18 март контрола над Африн, след като прогониха сирийските кюрдски бойци.  Преди това Турция започна на 24 август 2016 г. операция \"Ефратски щит\" в Северна Сирия, целяща да прочисти района на границата от бойци от \"Ислямска държава\" и от сирийските кюрдски милиции, която завърши на 29 март 2017 г.", "date": "2018.09.24", "title": "Турция въвежда нови зони за сигурност в Сирия"}
{"url": "https://www.monitor.bg:443/bg/a/view/nu-jork-tajms-sreshtu-italianskata-moda-145108", "text": "Влиятелният американски всекидневник „Ню Йорк Таймс“ обяви война на италианската мода, обвинявайки някои от нейните най-прочути брендове в жестока експлоатация на работещи за тях шивачки. Става дума преди всичко за надомнички от Южна Италия и най-вече от областта Пуля, които според вестника превивали гръб по 10 – 12 часа на ден срещу 1 евро на час. При това жените се трудели на черно, не им били плащани осигуровки и застраховки, нямали право на годишен отпуск, въобще според вестника положението им било същото като на техните колежки примерно в Бангладеш, Индия или Пакистан. Атаката на „Ню Йорк таймс“ по принцип е срещу фешън-индустрията на Италия и нейните прочути стилистите, но в просторната си дописка пратениците му на Апенините правят на пух и прах конкретно две от известните марки – „Макс Мара“ и „Фенди“. Един от примерите, с които журналистите илюстрират твърденията си за ужасно ниско заплащане, е за жена от района на град Бари, която шиела палта за първата от двете модни къщи. Те били продавани в бутиците й на цени между 800 и 2000 евро, но шивачката получавала по 1 евро на 1 метър използван плат или няма и 10 евро за цялата дреха при един ден работа. Ако се вярва на американския всекидневник, в същото положение били над 2500 жени само в градвете и селата на областта Пуля. По ирония на съдбата статията бе публикувана отвъд Океана в деня на ревютата на „Макс Мара“ и „Фенди“ на продължаващата в Милано седмица на „прет-а-порте“ и помрачи подобаващо настроението на цялата италианска модна гилдия. Неин говорител стана президентът на националната камара на модата Карло Капаза, който в отговор обвини „Ню Йорк Таймс“ в преднамерени хули, завист и непоносимост към онези, които правят нещата по-добре от американците. В Ню Йорк пък се изцепи шеф на авторитетния вестник, който подчерта, че журналистите му са си свършили прекрасно работата, всичките им твърдения в публикацията били документирани и те нямало никога да се откажат от тях.", "date": "2018.09.24", "title": "„Ню Йорк Таймс“ срещу италианската мода"}
{"url": "https://www.monitor.bg:443/bg/a/view/v-rusensko-930-zemedelci-imat-propuski-v-danychnite-si-deklaracii-145109", "text": "Общо 930 земеделци от област Русе са допуснали пропуски в подадените годишни данъчни декларации в НАП, съобщиха от приходната агенция в крайдунавския град. По този повод служителите на НАП в Русе, на Държавен фонд \"Земеделие\" и на Областната дирекция \"Земеделие\" са координирали дейностите си, за да подпомогнат земеделските стопани в региона да успеят до 1 октомври тази година да декларират правилно доходите си през 2017 година. На експертната среща трите институции са уточнили работната схема за информиране и консултиране на 930-те земеделци. Според допуснатите грешки те са разпределени в три основни групи. В първата попадат земеделци, получили субсидии, но неподали годишна данъчна декларация за облагане на доходите - 257 души с общ размер на облагаемия доход 631 927 лева. Във втората група са 482 души, получили субсидии, чийто размер съвпада с посочения от тях доход в приложенията на годишната данъчна декларация /ГДД/ по чл. 50 от Закона за данъците върху доходите на физическите лица /ЗДДФЛ/, но не са декларирали останалите приходи от своята дейност. В третата група попадат 150 земеделци, посочили доход в ГДД по чл. 50 от ЗДДФЛ по-малък от посочените изплатени субсидии от Държавен фонд \"Земеделие\". НАП е изпратила до всички уведомителни писма с покана да подадат коригиращи декларации.", "date": "2018.09.24", "title": "В Русенско 930 земеделци имат пропуски в данъчните си декларации"}
{"url": "https://www.monitor.bg:443/bg/a/view/zlatnata-lubomira-vdigna-prikazna-svatba-145122", "text": "Приказна сватба вдигна олимпийската медалистка с ансамбъла по художествена гимнастика Любомира Казанова. В неделя тя се омъжи за гребеца Александър Александров, който се състезава за Азербайджан и е бил световен шампион за младежи с България. На церемонията присъстваха бившите съотборнички на Казанова. Ренета Камберова, Цветелина Найденова, Снежана Дечева, Михаела Маевска й бяха шаферки, а Християна Тодорова - кума. Сватбата логично уважиха президентът на родната федерация по художествена гимнастика - Илиана Раева, Ина Ананиева - треньорката, извела грациите ни до бронзовите медали на олимпийските игри в Рио де Жанейро през 2016 г., както и Весела Димитрова - настоящият треньор на родния ансамбъл. Присъстваха още двукратният олимпийски шампион Николай Бухалов, както и Петър Мерков, които представиха кану каяка. Сред звездните гости бяха и индивидуалните гимнастички - Невяна Владинова, Катрин Тасева и Ерика Зафирова. Младоженците изненадаха гостите на паметното си събитие с мини гребла и лента, които бяха поставени до приборите на всеки по масите. Присъстващите се насладиха и на уникалните изпълнения на танцова формация \"Пловдив\", продължили около един час. Най-щастливи бяха родителите на младоженците, а олимпийският медалист Милко Казанов и ослепителната му съпруга Илиана - родителите на Любомира, не напуснаха дансинга до малките часове на вечерта. С танцувални умения избухна кумата Християна Тодорова, която надигра професионалните танцьори в битката за питата, пилето и шампанското. Михаела Маевска като истински капитан на златните момичета бе най-дейна в танците, а останалите момичета плениха с присъствието и чара си, съобщи Блиц.", "date": "2018.09.24", "title": "„Златната“ Любомира вдигна приказна сватба"}
{"url": "https://www.monitor.bg:443/bg/a/view/17-igralni-bg-filma-se-systezavat-v-konkursa-na-zlatna-roza-145102", "text": "Седемнадесет пълнометражни заглавия включва конкурсната програма на 36-ото издание на Фестивала на българския игрален филм „Златна роза“, който ще се състои от 27 септември до 4 октомври във Варна. Сред тях има както вече популярни и награждавани по света и у нас кинотворби като „Ага“, „Безкрайната градина“, „8 минути и 19 секунди“, „Възвишение“, „Смартфонът беглец“, „Нокаут, или всичко, което тя написа“, „Привличане“ и др., така и абсолютни премиери за нашия и международния екран. Един от най-дългоочакваните участници в конкурса е новият филм на режисьора Петър Попзлатев „Разруха“ (30 септември, 20 ч.) по едноименния отдавна вече култов роман на Владимир Зарев, превърнал се в Сценарист на киноверсията е проф. Станислав Семерджиев. В главната роля е певецът Руши Видинлиев, а в неговата компания са Елена Телбис, Леонид Йовчев, Ирини Жамбонас, Ицхак Финци, Красимир Доков, Ивайло Христов, Светлана Янчева, Валентин Ганев. Според сюжета на творбата писателят Мартин Сестримски и офицерът от ДС Боян Тилев се познават отдавна, а Мартин е предал на Боян една специална папка с дългосрочни последици, които писателят се опитва да преодолее. Във вихъра на промените след свалянето на Тодор Живков заварената дъщеря на Тилев – Невена, млада жена с неясна двойна идентичност, дава нова насока на отношенията им. Мартин се опитва да се помири с миналото си с нейна помощ, а Тилев забогатява все повече от сенчести сделки. Накрая двамата ще стигнат до истината за своето минало. „Живи комини“ на Радослав Спасов (29 септември 20 ч.) с Ивайло Христов, Валентин Ганев, Никола Додов, Ники Урумов и др. разказва за столични интелектуалци, заселили се в старинните къщи на планинско село. След смъртта на един от тях, бохем и шегаджия, скръбната церемония неусетно прераства във веселие... Героинята в „Ирина“ на режисьорката Надежда Косева (1 октомври, 20 ч.) с участието на Мартина Апостолова, Ирини Жамбонас, Христо Ушев, Касиел Ноа Ашер и др., живее в малък миньорски град и работи в крайпътна кръчма. В един и същи ден мъжът й е осакатен в злополука, а тя е уволнена от работа, За да спаси семейството си, решава да стане сурогатна майка, покрай което ще открие какво значи да обичаш и да прощаваш. Новият филм на Киран Коларов „Мълчанието на сестра ми“ (30 септември, 18 ч.) с Никола Георгиев, Каталин Старейшинска, Ованес Торосян, Деян Донков и дъщерята на режисьора работещата основно във Франция актриса Фани Коларова е за трагичните и в същото време забавни от когото е останала само колекция от пеперуди – „доказателство“ за безбройните женски сърца, които е завладял. „Далеч от брега“ на Костадин Бонев с Пенко Господинов, Йоана Буковска-Давидова, Стефан Вълдобрев, Жорета Николова и др., проследява съдбата на талантлив театрален режисьор, прогонен от столицата в малък провинциален театър, където иска да постави пиеса, обсебила мислите му. В нея се говори за хора, неотлъчно наблюдавани и живеещи в постоянен страх от наказание. Постепенно кошмарите от пиесата започват да се пренасят и в живота на трупата… „Кораб в стая“ на Любомир Младенов с Цветан Алексиев в главната роля е за известен фотограф, изгубил вдъхновението си, а „Преглед на вътрешните пространства“ на Мaксим Генчев, в който в главната мъжка роля е самият той, разказва за драматична любов и...предчувствие за убийство. „Трансгресия“ на Вал Тодоров с музиканта Росен Пенчев в центъра на събитията и покойния Стефан Щерев-Чечо е за необичайната връзка на младо момиче със застаряващ рокаджия. В късометражния конкурс се състезават 22 кратки филма, предимно на млади режисьори, но в някои от тях зрителите ще видят известни актьорски лица - Деян Донков, Стефан Денолюбов, Меглена Караламбова, Слава Рачева, Маргита Гошева, Ивайло Христов, Валентин Ганев, Орлин Павлов, Свежен Младенов, Камен Воденичаров, Яна Маринова, Иван Юруков, Ованес Торосян, Стефка Янорова и др.  ", "date": "2018.09.24", "title": "17 игрални БГ филма се състезават в конкурса на „Златна роза“"}
{"url": "https://www.monitor.bg:443/bg/a/view/hiljadi-podkrepiha-nacionalite-vyv-fen-zonite-na-lidl-145100", "text": "Хиляди българи подкрепиха националния отбор по волейбол и изпратиха своята позитивна енергия за победа към тях в специалните Lidl фен зони пред спортните зали във Варна, Русе и София по време на световното първенство за мъже. В тях всички привърженици на националите имаха уникалната възможност да се докоснат и до оригиналния трофей на първенството, който се превърна в най-голямата атракция за феновете. От България трофеят заминава за Италия, където за него ще се борят най-добрите волейболисти на планетата. Специално изграден Lidl шампионски корнер привличаше почитателите на волейбола от 9 до 15 септември пред Двореца на културата и спорта във Варна, след което пренесе шампионското настроение пред „Арена Монбат“ в Русе. Феновете в София пък имаха възможност да се докоснат до мечтания трофей и да подкрепят националите от 21 до 23 септември пред „Арена Армеец“. В началото на юни Лидл България и Българската федерация по волейбол официално обявиха продължаване на партньорството си, което тази година се провежда под мотото “Националната селекция, с която се гордеем“, с подкрепата на селекцията „Родна стряха“ – висококачествени продукти само от български производители. През 2018 г., освен партньор на националите по време на световното първенство по волейбол и Волейболната лига на нациите, търговската верига е и официален партньор на първото в България турне на оригиналния трофей, за който ще се борят най-добрите волейболни отбори на световното първенство за мъже 2018.", "date": "2018.09.24", "title": "Хиляди подкрепиха националите във фен зоните на Lidl"}
{"url": "https://www.monitor.bg:443/bg/a/view/burgaski-fish-za-2-40-specheli-7-1-mln-leva-145098", "text": "Фиш с 2 комбинации за \"6 от 49\" на стойност 2,40 лв. спечели 7 111 714,90 лева в 76-ия тираж на БСТ. 96-ият тото милионер е играл в бургаски тото пункт в квартал \"Меден рудник\", където в предишни тиражи са били регистрирани други сериозни печалби. Там са били подадени и фишовете за 4 автомобила от \"Втори шанс\". Това пък е вторият тото милионер за годината в Бургаско, след като и в Царево падна джакпот за 1 млн. лева. Последният паднал джакпот е 4-и по големина в историята на тотото. Пред него са 9 472 606,40 лв. в тираж 92 от 2012 г., разделен от двама, следван от 7 940 616,60 лв. в 34-и за 2017 г. и 7 258 184,90 лв. от 65-и 2014 г. За специалния тираж №76 по повод Деня на независимостта с комбинации по 1,20 лв. последният джакпот порасна 143 090,13 лв. На негово място по регламент веднага бяха презаредени 2 млн. лева, така играчите ще имат нов стимул за залози. Друга голяма печалба в тиража е лекият автомобил \"Форд Мондео\" плюс 5000 лв. от \"Втори шанс\" за \"6 от 49\". Те са за играч, пуснал 4 комбинации плюс 2 за \"Тото Джокер\" в абонамент за 2 тиража - за 8,80 лв. Пак от \"Втори шанс\", но за \"5 от 35\" номерът на фиш с 4+1 комбинации за 2 тиража за 3 лв. донесе 10 000 лв. на собственика си. Петица за 24 294,40 лв. пък падна в I теглене на \"5 от 35\". Тя е уцелена с двоен фиш за 1,40 лв.  Числа - (5, 8, 21, 39, 41, 42); 6 - 1 от 7 111 714,90 лв., 5 - 8 по 5962,10 лв., 4 - по 97,30 лв., 3 - по 6,50 лв.; ДЖАКПОТ: 2 000 000 лв.  Числа - (2, 4, 20, 24, 29, 41); 6 - няма, 5 - 6 по 1893,80 лв., 4 - по 38,30 лв., 3 - по 3,80 лв.; ДЖАКПОТ:578 907,15 лв.  I теглене - (14, 16, 22, 33, 35); 5 - 1 от 24 294,40 лв., 4 - по 126,50 лв., 3 - по 5,50 лв.; II теглене - (12, 15, 18, 21, 23); 5 - няма, 4 - по 156,10 лв., 3 - по 6,30 лв.  Числа - (22, 24, 25, 42, 50); Зодия 5 - Лъв; 5+1 - няма,2 5 - няма, 4+1 - няма, 4 - 3 по 500,00 лв., 3+1 - 9 по 100,00 лв., 3 - 131 по 10,00 лв., 2+1 - по 5,00 лв., 1+1 - по 1,50 лв., 2 - по ,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (5, 6, 9); Цифри – (7, 2, 7); 3 - 5 по 5340,90 лв., 2 - 1511 по 17,70 лв.; ДЖАКПОТ: 0,00 лв.  Година 67, месец 09, дата 07, ден 2; I група - няма, II - няма, III - 2 по 184,20 лв., IV - 4 по 57,60 лв., V - 1 от 230,30 лв., VI - 8 по 23,00 лв., VII - 23 по 10,00 лв., VIII - 34 по 5,40 лв., IX - 42 по 6,60 лв., X - по 4,00 лв., XI - по 1,80 лв., XII - по 2,30 лв., XIII - по 2,30 лв., XIV - по 1,00 лв., XV - по 1,30 лв.; ДЖАКПОТ: 6699,57 лв. \"Форд Мондео\" +5000 лв. 6/49 595296708 София 10 000 лв. 5/35 233315507 Трявна", "date": "2018.09.24", "title": "Бургаски фиш за 2,40 спечели 7,1 млн. лева (ВСИЧКИ ПЕЧАЛБИ)"}
{"url": "https://www.monitor.bg:443/bg/a/view/stolichna-obshtina-priberete-vsichko-ot-terasite-145097", "text": "Множество сигнали за паднали предмети в следствие на силния вятър са приети от жители на Северозападна България. По данни на ГДПБЗН най-сериозно е засегната област Монтана. Там е съобщено за изпочупени дървета и клони, паднали ламарини и предмети. Това съобщиха от пресцентъра на МВР. В кв. „Младост” 2 в града черешово дърво върху кола, няма пострадали, предаде bTV. Мобилизирани са всички екипи на пожарната и полицията, включително и колегите им, които са в почивка. Няма пострадали хора. От ГДПБЗН припомнят, че при такива случаи хората не трябва да остават на открито, защото има опасност от наранявания от падащи отломки от сградите и други предмети. Добре е да затворят плътно вратите и прозорците в дома си, да приберат незакрепени предмети от терасите си, а ако са на открито, да потърсят временно заслон. Получихме 4 сигнала за паднали дървета и клони вследствие на силния вятър, съобщи междувременно директорът на Дирекция „Аварийна помощ и превенция“ към Столична община Красимир Димитров пред \"Фокус\". „3 от сигналите са за паднали дървета, един е за паднали клони. И 4-те сигнала са в различни райони на София, като единият е в ж.к. „Люлин“. Вече реагирахме на 2 от тях, останалите ще бъдат поети от пожарната. Няма пострадали хора при нито една от ситуациите. Едно от дърветата е паднало върху МПС, а при другите случаи няма нанесени материални щети“, уточни той. Съветваме гражданите да си приберат всичко от терасите, което при силен вятър може да нарани преминаващите по тротоара, каза още Димитров.  7000 абонати са без ток вследствие на силния вятър, съобщиха от пресцентъра на ЧЕЗ. 3000 души в област Монтана за без ток, а останалите 4000 са разпръснати по места в цялата страна. Аварийните екипи на дружеството работят по отстраняването на проблемите.", "date": "2018.09.24", "title": "Вятърът събори дървета и ламарини, 7000 абонати без ток (ОБНОВЕНА)"}
{"url": "https://www.monitor.bg:443/bg/a/view/navalni-otnovo-arestuvan-145099", "text": "Руският опозиционер Алексей Навални беше отново задържан днес на излизане от ареста, където излежа 30-дневна присъда за организиране на неразрешена от властите демонстрация, съобщи АФП, като се позова на свой фотограф. Навални бе очакван призори на изхода на сградата от полицаи, които го отведоха в районно полицейско управление в Москва. По-късно днес той ще се яви пред съдия, съобщи говорителката му Кира Ярмиш. Навални е обвинен, че е нарушил друга точка от Кодекса на Руската федерация за административните правонарушения и може да получи още до 20 дни арест и глоба в размер на до 300 000 рубли (около 7500 лева). Предишната му присъда бе за неразрешен протест през януари, на който той призовава за бойкот на президентските избори на 18 март. Навални обвини властите, че са го вкарали в ареста, за да му попречат да протестира на 9 септември срещу правителствения проект за пенсионна реформа. Въпреки че той не можа да участва, хиляди руснаци се отзоваха на призива му да протестират този ден, в който имаше и местни избори, а полицията арестува над 800 души в цялата страна, припомни Ройтерс.", "date": "2018.09.24", "title": "Навални отново арестуван"}
{"url": "https://www.monitor.bg:443/bg/a/view/rykovoden-chlen-na-id-zadyrjan-v-adana-145101", "text": "Турската полиция е задържала предполагаем терорист на \"Ислямска държава\" (ИД), за когото се смята, че е предавал заповеди от Сирия Турската полиция е задържала предполагаем терорист на \"Ислямска държава\" (ИД), за когото се смята, че е предавал заповеди от Сирия на членове на ИД в Турция, предаде Анадолската агенция, позовавайки се на източници от сигурността. Заподозреният е идентифициран като Еюп Б., 47-годишен. Той е бил заловен след кратко преследване от полицията, след като бил забелязан пред частна болница в окръг Адана, Южна Турция.  Смята се, че Еюп Б. е най-високопоставеният член на ИД в Адана. Той е поставен под арест в очакване на съдебен процес. Над 300 души са загубили живота си в терористични нападения на ИД в Турция, при които мишена на терористите са били цивилни.", "date": "2018.09.24", "title": "Ръководен член на ИД задържан в Адана"}
{"url": "https://www.monitor.bg:443/bg/a/view/otide-si-sestrata-na-lambo-aktrisata-rosica-danailova-145106", "text": "На 84-годишна възраст почина актрисата Росица Данаилова, по-голяма сестра на Стефан Данаилов. Тя е изиграла близо 150 роли в Народния, Сатиричния, „Сълза и смях“, Театъра на армията, както и в театрите в Димитровград, Добрич, Бургас, Сливен. Участвала е много телевизионни постановки и няколко игрални филма. Росица Данаилова е родена на 26 ноември 1933 г. в София. Завършила е ВИТИЗ в клас на проф. Стефан Сърчаджиев, редом с Татяна Лолова, Емилия Радева, Никола Анастасов, Григор Вачков, Ицхак Финци и др. По-късно защитава докторантура в Академията за театрално изкуство в Санкт Петербург (тогава Ленинград). Първият й съпруг е големият актьор Иван Кондов, а вторият - режисьорът Константин Обрешков. Тяхната дъщеря Росица Обрешкова е режисьор. Поклонението пред актрисата Росица Данаилов ще се състои в сряда, 26 септември, от 11.00 до 13.00 ч. във фоайето на Народния театър, а от 13.30 ч. близките ще се простят с нея в църквата „Св. Седмочисленици“.  ", "date": "2018.09.24", "title": "Отиде си сестрата на Ламбо, актрисата Росица Данаилова"}
{"url": "https://www.monitor.bg:443/bg/a/view/razrushitelni-buri-v-chehija-i-germanija-145085", "text": "Ураганен вятър остави без ток 140 хиляди домакинства в Чехия в неделя, съобщи  АФП. Ураганен вятър остави без ток 140 хиляди домакинства в Чехия в неделя, съобщи говорител на националната компания\"Чешки енергийни предприятия\", цитиран от АФП. \"Установили сме 120 аварии на линиите за високо напрежение и стотици по-незначителни повреди в системата за електроснабдяване на потребителите\", заяви Соня Голингерова. Тя уточни, че авариите са причинени от нахлулия в страната силен вятър, който на места е достигал силата на ураган.  За ликвидиране на авариите са мобилизирани стотици служители от оперативно-ремонтните служби на \"Чешките енергийни предприятия\". Работата им значително се усложнява от проливните дъждове на голяма част от територията на страната. В някои райони все още не отслабват и поривите на бурния вятър.  Междувременно мощна буря връхлетя и Германия в неделя вечерта. Бедствието причини смъртта на един човек, а 4-годишно дете беше сериозно ранено, след като дърво удари колата, в която се е намирало.То е откарано в болница с хеликоптер. Другите пътници, пътуващи с детето в автомобила, също са били ранени. Инцидентът станал в близост до град Епфенбах. 78-годишна жена е загинала, след като дърво е паднало върху нея. По време на бурята тя е била на къмпинг в район в близост до град Бамберг. Бурята с името Фабиен бушува в южната и западната част на страната. През нощта е имало нарушения в графика на някои влакове. На летището във Франкфурт бяха отменени десетки полети заради силните ветрове. Много домакинства от засегнатите райони са останали без електричество, а десетки покриви на къщи бяха разрушени от силните ветрове.", "date": "2018.09.24", "title": "Разрушителни бури в Чехия и Германия"}
{"url": "https://www.monitor.bg:443/bg/a/view/ek-potvyrdi-che-sydi-polsha-za-sydebna-reforma-145095", "text": "Европейската комисия потвърди, че съди Полша заради съдебна реформа, информират от Комисията. Европейската институция реши да предяви иск срещу Полша пред Съда на ЕС заради нарушения на принципа на независимост на съдебната власт, произтичащи от новия полски закон за Върховния съд, и да поиска от Съда да разпореди временни мерки, които да се прилагат, докато той не постанови решение по делото. С новия полски закон за Върховния съд се понижава пенсионната възраст на съдиите във Върховния съд от 70 на 65 години. Това излага на риск от принудително пенсиониране 27 от 72-мата съдии във Върховния съд. Тази мярка се прилага и по отношение на първия председател на Върховния съд, чийто 6-годишен мандат, установен в конституцията на Полша, се прекратява преждевременно. Съгласно закона, който влезе в сила на 3 април 2018 г., на съдиите, засегнати от понижаването на пенсионната възраст, се предоставя възможност да поискат удължаване на мандата си, което може да бъде одобрено от президента на страната за период от три години с възможност за еднократно подновяване. Няма ясно определени критерии за вземането на решение от президента, нито е предвиден съдебен контрол, ако той отхвърли искането. Освен това единствената предпазна мярка, предложена от полските власти, е незадължителна консултация с Националния съдебен съвет — орган, чийто настоящ състав е в нарушение на европейските стандарти за независимост на съдебната власт. Комисията изпрати официално уведомително писмо до полските власти на 2 юли 2018 г. във връзка със Закона за Върховния съд, което беше последвано от мотивирано становище на 14 август 2018 г. Отговорите, които полските власти дадоха и по двата документа, не разсеяха опасенията на Комисията от правно естество.", "date": "2018.09.24", "title": "ЕК потвърди, че съди Полша за съдебна реформа"}
{"url": "https://www.monitor.bg:443/bg/a/view/monserat-kabaje-vleze-v-bolnica-145088", "text": "Прочутата оперна певица Монсерат Кабайе е приета в болница в Барселона. 85-годишната легенда на белкантото е настанена в лечебното заведение още миналата седмица. Причината – тя има проблем с жлъчката. Очаква се скоро да бъде изписана и да продължи възстановяването си у дома. Световната слава на Кабайе датира от далечната 1965 година, когато замести американката Мерилин Хорн в постановката на операта „Лукреция Борджия“ в зала „Карнеги хол“ в Ню Йорк. В репертоара си тя има над 125 оперни партии и е носителка на няколко награди „ Грами“, включително и за най-добро вокално соло. Великото сопрано изнесе втория си концерт в София през 2016 година. Тогава тя излезе на сцената в НДК с инвалидна количка.", "date": "2018.09.24", "title": "Монсерат Кабайе влезе в болница"}
{"url": "https://www.monitor.bg:443/bg/a/view/izchisliha-vremeto-za-vlubvane-145096", "text": "Невробиолози от Бамбергския университет в Германия са изчислили, че за да се влюби на човек му е достатъчна и една трета от секундата. Изследователите били вдъхновени от социалните мрежи и приложенията за запознанства от рода на Tinder. Те избрали 25 доброволци от студентите в университета и показали на всеки снимки на сто души. Докато участниците оглеждали лицата на хората, специалистите изследвали активността на мозъка им. Оказало се, че доброволците първо за 244 милисекунди определяли пола на човека на снимката, а след това само за 59 милисекунди решавали дали той е привлекателен или не. В публикацията се отбелязва, че това решение било взимано според съществуващите стереотипи за привлекателност. „Това не е справедливо, отбелязват учените, но едно привлекателно лице в ежедневието помага да се намери правилния път“, споделят те.", "date": "2018.09.24", "title": "Изчислиха времето за влюбване"}
{"url": "https://www.monitor.bg:443/bg/a/view/borcite-s-shest-titli-ot-turnir-v-rumynija-145089", "text": "Националите по борба спечелиха шест титли от турнира в Румъния, последна проверка преди световното първенство в Будапеща (Унгария) от 20 до 28 октомври. Класиците станаха първи в отборното, след като взеха общо осем медала. Националите изпревариха в класирането Сърбия и Молдова. С титли триумфираха Росиан Дермански (82 кг), който записа четири победи, Йоан Димитров (87) постигна три успеха, както и Кирил Милов (97). Със сребро се окичиха Николай Вичев (63), Константин Стас (67) и Симеон Станкович (97). Бронз завоюваха Недялко Петров (56 кг) и Стоян Кубатов (72). При жените европейската шампионка Тайбе Юсеин триумфира в категория до 62 кг, след като постигна четири победи. На полуфинала националката надви и световната шампионка от 2013 година Марина Сасин (Унгария) с 6:0, а на финала тушира съперничка от Германия. Другите две българки също си тръгнаха с отличия - Виктория Бобева (68 кг) взе сребро, а София Георгиева (65 кг) – бронз. В свободния стил световният и европейски вицешампион от 2013 година Владимир Дубов (61 кг), както и Мирослав Киров (74) станаха първи. В най-интересната схватка Мирослав Киров надви натурализирания у нас чеченец Али Умарпашаев по точки. Сребро добавиха Микяй Наим (57) и Енгин Исмаил (79), а бронз взеха Димитър Иванов (65) и Михаил Георгиев (70). В отборното свободняците завършиха трети, а първи са домакините от Румъния. Надпреварата беше за уточняване на последните въпросителни около съставите за световното първенство в Будапеща. До шампионата на планетата националите в класическия стил ще се подготвят в Самоков, жените са в Благоевград, а мъжете в свободния стил - в Тетевен.", "date": "2018.09.24", "title": "Борците с шест титли от турнир в Румъния"}
{"url": "https://www.monitor.bg:443/bg/a/view/pandite-se-razpoznavat-po-glasa-ot-20-m-145087", "text": "Ревът на гигантската панда разкрива самоличността на животното на съседите му, които са на разстояние до 20 м, съобщи в. \"Дейли мейл\". По него те могат да различат пола от разстояние 10 м. Тези сигнали са много важни за пандите, които живеят сред гъсти бамбукови растения. Така те не само намират потенциални партньори, но и избягват врагове. Учените от института по консервация към зоологическата градина на Сан Диего са стигнали до тези изводи, като са пускали записи на 100 призива на гигантски панди от различно разстояние - от 10 до 40 м. Те са наблюдавали как реагират 10 гигантски панди в бамбукова плантация в сафари парка на зоологическата градина, където гъстотата на растенията прилича на тази в естествените хабитати.  ", "date": "2018.09.24", "title": "Пандите се разпознават по гласа от 20 м"}
{"url": "https://www.monitor.bg:443/bg/a/view/tomislav-donchev-biznesyt-trjabva-da-investira-vyv-visoki-tehnologii-145083", "text": "Ние не може да развиваме икономика, която е базирана на ниска цена на труда и на ниска цена на ресурсите. Все повече и държавата, и бизнесът, и предприемачите, трябва да инвестират във високи технологии, роботизация, което да повиши добавената стойност на продукцията. Това заяви при откриването на Международния панаир в Пловдив вицепремиерът Томислав Дончев, който откри тазгодишното изложение. На „Есен 2018” участват над 550 директни изложители и представени фирми от общо 35 държави. Моделът, който следва до момента българската икономика е изчерпан и трябва да се направи следващата крачка към високите технологии, каза още Дончев. Но в същото време няма как държавата да остане наблюдател в този процес. „Защото няма как да развиваме индустрия 4.0, ако администрацията ни е 1.0, а образованието ни е 2.0. Държавата трябва да е силна там, където има нужда от нея. И държавата трябва да се оттегли там, където присъствието й пречи. Говоря за бизнеса”, поясни вицепремиерът. По думите му Панаирът трябва да бъде устройството, което ще измери пулса на българската икономика. „И се надявам резултатът от това измерване да докаже, че пулсът е здравословно висок”, заяви той. Най-мащабната чуждестранна експозиция в Пловдив тази година е на фирми от Индия. Участват 46 компании, които показват електротехническо оборудване и други изделия, каза при откриването на Панаира посланикът на Индия у нас Н.пр. Пуджа Капур. По думите й азиатската държава е сред най-бързо развиващите се в света с ръст от 8,2% през тази година. По данни на МВФ през следващите 30 години световният икономически растеж ще идва именно от Индия. Техни фирми вече работят успешно у нас в областта на земеделието, каза посланик Капур и посочи за пример дружество, което отглежда зеленчуци между Пловдив и Пазарджик. Компании от Индия проявяват интерес за инвестиции у нас в туристическия бранш, както и проучват възможностите да участват в концесията на летище „София”, обясни още Н.пр. Капур. „Интереси има и в областта на енергетиката, на електрическите компоненти, както и в областта на кинопродукцията. Имаме компании, които искат да се установят в България”, заяви тя.   Нови леки и тежки автомобили за няколко милиона евро показват на изложбите „Ауто Сити Пловдив 2018” и „Стройтех”. Търговците на леки коли правят феноменални отстъпки по време на Панаира, каза Ивайло Жеглов, управител на „Експо тийм”. За някои от експонатите на 4 гуми търговците бяха свалили цените панаирно с 30 до 50%. Така например новото БМВ 7-ма серия при каталожна цена от 121 378 евро, на „Есен 2018” може да се купи срещу 60 929 евро без ДДС. Панаирната цена на друг автомобил от същата марка струваше 39156 евро при каталожна цена 73 383 евро. Мерцедес C220AMG Line с дата на първа регистрация 2015г. и пробег от 28 000 км, се продаваше на Панаира срещу 31 900 евро при каталожна цена на чисто новичко от 68 000 евро. Промоции специално за Панаира обявиха и другите авто гиганти. За първи път посетителите на Панаира могат да видят модели на индийската компания „Махиндра”. Новост е дизеловият Civic с 9-степенна скоростна кутия. За почитателите на скъпите коли е електромобилът Tesla Model S, който може да бъде нает директно от панаирния щанд. За всички останали има тест драйв зона, в която любителите на високите скорости могат да избират между 20 модела леки коли. С най-голям размер сред панаирните изложби и тази година са „Машиностроене” и „Стройтех”. Вносителите на тежките машини за изграждане на инфраструктурни съоръжения заемат 8000 кв. метра площ. На нея те демонстрират багери, самосвали, бетон възли, съоръжения за събаряне на сгради, трошачки, машини за полагане на асфалт и мн.други. В експозицията на машини гиганти са 18 изложители. Сред тях е телескопичният товарач гигант, който може да повдигне товар до 25 тона и има обсег на действие 14 метра. С огромните си „щипки” товарачът може да държи изделие на температура от 1200 градуса по Целзий. Гигантската машина е пловдивско производство, обясниха от фирмата изложител.   Общо 30 нови изделия тази година ще се състезават за златен медал на Панаира. Сред световните новости е многоходовият соларен колектор за топла вода. Това е иновативен продукт, който може да усвои до 30% повече енергия от слънцето в сравнение със съществуващите. Гореща хидромасажна вана също се състезава за златото на „Есен 2018”. Тя е за лечебен и релаксиращ масаж и побира 3-4 човека, като може да работи само със соларните си панели. Сред новостите в европейски мащаб е машина за инфраред изкърпване на асфалтова настилка. Тя е разработена на базата на иновативна технология, с чиято помощ се осъществяват качествени и нискобюджетни ремонти, чрез запълване с рециклиран асфалт. Методът позволява обработката на площ от 5-6 кв. м за един час. Сред новостите на българския пазар е електронна система с фискална памет за бензиностанции на самообслужване. С кампанията „Отговорни на пътя” тази година за първи път „Пътна полиция” Пловдив се включи в Есенния панаир. Само през миналата година у нас са станали 6 888 тежки катастрофи, жертвите от които са 682-ма души, а са били ранени 8 680 човека. България е на второ място след Румъния, в черната класация на ЕК за брой загинали на пътя, като двете държави имат най-много смъртни случаи – 80 на 1 милион жители. На първо място, като причина, за многото катастрофи, е превишената скорост. На следващо е употребата на алкохол. На щанда на „Пътна полиция” в Панаира шофьори можеха да си сложат очила, с които, след като направят няколко крачки, да разберат какво е усещането и как виждат, ако са пили алкохол и са се качили зад волана. Доброволци от БЧК показваха как се прави изкуствено дишане и се оказва първа помощ на пострадал при пътно произшествие. Посетителите на щанда можеха да си направят и снимка с известния ни рали пилот Илия Царски, който бе в Панаира със своя състезателен автомобил. На щанда на Пътна полиция всеки, който е закупил кола по време на „Есен 2018” можеше да отиде и да бъде консултиран за процедурите и за нужните документи за регистрацията на придобивката. На място на такива хора бяха окомплектовани документите, с които да отидат в КАТ, където пък щели да бъдат обслужени приоритетно.", "date": "2018.09.24", "title": "Томислав Дончев: Бизнесът трябва да инвестира във високи технологии"}
{"url": "https://www.monitor.bg:443/bg/a/view/merkel-da-sprem-s-vytreshnite-sporove-145090", "text": "Германският канцлер Ангела Меркел каза, че е време коалиционното й правителство да престане да влиза във вътрешни спорове, а да се заеме с решаване на \"проблемите на хората\", предаде АП. \"Твърде много се фокусирах върху функционалността и процесите във вътрешното министерство и недостатъчно върху нещата, които вълнуват хората\", каза Меркел. \"Сега е важно да решим проблемите на хората\", добави тя. Меркел заяви това, след като с лидерите на останалите партии в коалицията уредиха породилия разногласия въпрос с бъдещето на началника на германското вътрешно разузнаване. След неколкодневен спор, който заплаши коалицията на канцлера Меркел, лидерите на управляващите партии се съгласиха да не повишават замесения в скандал Ханс-Георг Маасен. Вътрешният министър Хорст Зеехофер каза, че Маасен ще стане специален съветник във вътрешното министерство без увеличение на заплащането му. По-рано тази седмица беше обявено, че Маасен ще бъде освободен от поста на ръководител на Федералната служба за защита на конституцията, след като беше обвинен, че поддържа крайнодесни възгледи.", "date": "2018.09.24", "title": "Меркел: Да спрем с вътрешните спорове"}
{"url": "https://www.monitor.bg:443/bg/a/view/shefyt-na-olaf-bylgarija-e-edin-ot-dobrite-ni-partniori-145093", "text": "България се разглежда като един от добрите и искрени партньори на ОЛАФ, като участва активно в проверки и разследвания. Това коментира генералният директор на ОЛАФ Виле Итала по време на срещата си с шефа на ПГ на ГЕРБ Цветан Цветанов, който е на посещение в Брюксел за заседанието на Съвместната група за контрол върху работата на Европол. Итала встъпи в длъжност на 1 август и това бе първата му среща с представител на българска институция, съобщиха от партия ГЕРБ. Итала отбеляза, че през всичките тези години доверието между България и ОЛАФ е надграждано. По думите му сега е моментът и работата на агенцията да бъде оптимизирана, предвид създаването на новата европейска прокуратура. В тази връзка той смята, че физически достъп за претърсване на „горещи точки“, да й бъде предоставен достъп до информация, свързана с ДДС. Сред другите идеи е информация, разкрита от ОЛАФ, да е допустима като доказателство в националните съдилища на съответните държави. Цветанов на свой ред обясни, че страната ни подкрепя подобно засилване на ролята на ОЛАФ съвместно със стартирането на работата на европейската прокуратура. По думите му България предоставя на практика някои от изброените инструменти и дал пример с поправките в АПК от края на 2017-та, когато се позволява административни разследвания. Така в резултат са „Подобни правомощия са важни, за да може ОЛАФ да идентифицира случаи на злоупотреби с европейски средства от европейски граждани, извършени с държава-членка, различна от тяхната националност“, коментира Цветанов. Той припомни още, че през 2012 г. благодарение на ангажимента на българските институции са били разширени административните правомощия на АФКОС за разследване на нередности, засягащи финансовите интереси на ЕС. Накрая Цветанов поканил Итала да посети България, където да има възможност да добие лични впечатления от работата на българските институции. Малко по-късно през деня Цветанов разговаря и с шефа на ЕНП Жозеф Дол. Цветанов информирал Дол за политическата ситуация в страната, като двамата се обединиха около мнението, че българското правителство, начело с премиера Бойко Борисов, е стабилно и България е постигнала едно изключително успешно председателство на Съвета на ЕС. На свой ред Двамата обсъдили и предстоящия евровот през май 2017 година и конгреса на ЕНП във Финландия през ноември 2017-та.", "date": "2018.09.24", "title": "Шефът на ОЛАФ: България е един от добрите ни партньори"}
{"url": "https://www.monitor.bg:443/bg/a/view/predstaviteli-na-plasido-domingo-inspektirat-chinijata-145074", "text": "Специалисти от неправителствената организация „Европа Ностра“, чийто почетен председател е оперната легенда Пласидо Доминго, пристигат в България, за да инспектират рушащия се соцпаметник на връх Бузлуджа.  В състава на експертната група са британецът арх. Бел Граам, национален координатор на европейската година на културното наследство; Лорен Леви – Строс, бивш дългогодишен зам.-директор на националната академия по изкуствата в Париж и испанецът Марио Аймери, професор по инфраструктурно планиране и икономика и консултант на института при Европейската инвестиционна банка. Експертният екип, воден от българката арх. Дора Иванова на 27 септември ще влезе в лабиринта на Чинията, за да види актуалното му състояние и да проучи възможностите за неговото съживяване. Комплексът, създаден по проект на арх. Георги Стоилов през 70-те години на миналия ХХ век е бил отворен за посещения през лятото на 1981 година, работил е само 8 години, след което е изоставен на произвола на съдбата. Той беше включен в листата на седемте най-застрашени културно-исторически паметници в Европа, очаква се експертните препоръки да станат известни от доклада им в края на годината. При посещението си в Чинията арх. Дора Иванова ще представи своята обновена концепция за запазването на монумента, а старозагорската губернаторка Гергана Микова ще коментира свършеното до сега от държавните институции и набраната обществена подкрепа. Близо 14 млн. долара е струвало изграждането на Чинията, там са работили денонощно около 6000 души, върхът е бил взривен заради стоманобетонните основи. За осъществяването на мегапроекта са използвани 70 000 т високоякостен бетон, 3 000 тона армирана стомана и 40 тона стъкло, а най-известните художници на България по онова време са проектирали и изпълнили близо 1 000 кв мозаечни пана, припомня арх. Иванова, която от няколко години се опитва да намери ново приложение на Чинията чрез специално създадената от нея фондация „Проект Бузлуджа“. До затварянето на паметника в началото на 90-те години през него са преминали над 2 млн. посетители, въпреки забраната и денонощната въоръжена охрана от началото на т.г. там са проникнали над 1000 туристи от цял свят. Вътре за заснети клипове на популярни рок и техно банди, видеокадри са използвани за създаването на екшън филми, а наскоро по Дискавъри са завъртя филм привлякъл вниманието на близо милион зрители.", "date": "2018.09.24", "title": "Представители на Пласидо Доминго инспектират Чинията"}
{"url": "https://www.monitor.bg:443/bg/a/view/japonija-prati-chasti-za-kosmicheski-asansior-do-mks-145091", "text": "Япония изстреля роботизиран японски космически кораб за доставки до Международната космическа станция, съобщава сайтът Спейс ком. Ако всичко върви по план, корабът би трябвало да достигне МКС в четвъртък сутринта, на 27 септември. Корабът, наречен HTV-7, е натоварен с над 5 тона храна, гориво, батерии и научно оборудване. Сред „багажа“ за МКС е и спътникът STARS-Me, с чиято помощ инженерите на агенцията ще тестват технологии които в бъдеще могат да бъдат използвани за построяването на „космически асансьор“. Той бе изстрелян с помощта на ракета Ейч -2 Би от японския космически център Танегашима. Първоначално корабът трябваше да полети към МКС на 10 септември. Заради тайфуна Мангхут в Тихия океан обаче, а после заради лошото време около Танегашима и накрая заради технически проблем излитането бе отложено няколко пъти. Корабът е известен още с името Кунотори, което на японски означава \"бял щъркел\". Цифрата 7 в името на кораба показва, че това е седмата мисия на подобни кораби. Първи кораб от серията беше изстрелян през септември 2009 г. а шестият през декември 2016 г. Корабът Ейч Ти Ви е един от четирите роботизирани товарни космически кораба, които обслужват МКС. Другите три са руският Прогрес, капсулата Дракон на компанията Спейс Екс и космическото возило Лебед на компанията Нортроп Гръман. Прогрес и Лебед, както и японските товарни кораби изгарят при навлизането обратно в земната атмосфера. Дракон може да се приземява. Сега на борда на японския кораб има капсула, която може да оцелее при навлизане в атмосферата и ще се върне на земята с проби от експерименти, извършени от екипажа на МКС. Междувременно стана известно, че двата роувъра, които японският космически апарат Хаябуса-2 прати на астероида Рюгу, са кацнали успешно. Това бе потвърдено японската космическа агенция ДЖАКСА. Роувърите са предали първи снимки и данни и са започнали да се движат по повърхността. В съобщението в Туитър агенцията е публикувана и една от направените снимки.  Роботите, наречени Минерва-II1А и Минерва-II1Б, известни за по-кратко и като Роувър Едно и Роувър Две, са с тегло 1 килограм и с размери 18 сантиметра на 7 сантиметра. Те ще измерват температурата на астероида и ще правят снимки, като за целта са оборудвани със съответните уреди и камери. Данните, които те съберат, ще бъдат препредадени на кораба-майка Хаябуса-2, който ще ги предаде на земята. Двата роувъра се намираха в контейнер, наречен Минерва II-1, който бе складиран в \"трюма\" на космическия кораб Хаябуса-2. Апаратът започна да освобождава роувърите от контейнера на разстояние от около 60 метра от астероида. Според сценария предната част на контейнера се изстрелва в пространството и двата роувъра са изхвърлени от контейнера и се спускат отделно на повърхността на астероида. Макар и екипът на мисията да ги нарича роувъри, двете апаратчета няма да се движат по повърхността на астероида на колела, а ще подскачат по нея. Гравитацията на повърхността на астероида Рюгу е много слаба. Затова роувър с колела или вериги би се издигнал над нея веднага щом се задвижи. Подскачането е много по-подходящ начин за придвижване в такива условия и при толкова груб терен. Роувърите ще остават във въздуха до 15 минути при всеки скок и ще се придвижват с по 15 метра хоризонтално. Минерва-II1А и Минерва-II1Б ще се движат автономно и сами ще преценяват накъде да тръгнат. Сондата Хаябуса-2 достигна астероида Рюгу през юни тази година след три и половина години пътуване. Тя измина 3,2 милиарда километра. Астероидът Рюгу се намира на около 280 милиона километра от нашата планета, припомня АФП. През октомври Хаябуса-2 ще прати на Рюгу апарат, наречен Маскот, проектиран от Френския център за космически изследвания и от германския Център за космически изследвания. Маскот \"ще живее\" само 12 часа и ще използва четири инструмента, сред които и специален микроскоп, разработен от Френския институт за космическа астрофизика. С него ще може да се установи какъв е минералният състав на астероида. В късния октомври Хаябуса-2 ще слезе до повърхността на Рюгу, за да събере проби от скалата и почвата. После японската космическа агенция планира \"да детонира експлозив\", който ще отвори кратер в повърхността на Рюгу. Тогава Хаябуса-2 ще се спусне в кратера, за да събере скали, припомня Би Би Си. Хаябуса-2 ще напусне Рюгу през декември 2019 г. и ще се върне на земята с всички проби от астероида през 2020 г. Досега има едно успешно кацане на апарат на комета. През ноември 2014 г. мисията Розета на Европейската космическа агенция спусна апарата Фила на кометата 67Р/Чурюмов-Герасименко, посочва Би Би Си. През 2005 г. Япония се опита да прати роувър на астероида Итокава. Той трябваше да подаде сигнал до 18 часа след изхвърлянето му от космическия апарат Хаябуса. Но роувърът отпътува в неизвестна посока и опитът се провали, припомня АФП.", "date": "2018.09.24", "title": "Япония прати части за космически асансьор до МКС"}
{"url": "https://www.monitor.bg:443/bg/a/view/pod-lipite-pravjat-ulica-na-imeto-na-kultova-pevica-145073", "text": "250-метрова нова улица, която ще носи името на култовата изпълнителка на тракийски песни Петкана Захариева се изгражда в старозагорския квартал „Железник“. Средствата са от приходите на общинската хазна. Тя трябва да бъде готова до края на годината, а изборът на името е на жителите. Петкана Захариева е родом от малкото село Чукурово, а за пръв път застава пред микрофоните на Радио \"Стара Загора\" на 8 март 1946 година преди да е навършила 16 години. Пропяла е едва двугодишна докато слушала баба си, а до кончината си през 1983-а успяла да натрупа собствена фонотека от 500 песни, 40 от които са авторски. На практика тя е била първият музикален редактор на извънстоличната радиостанци, където създава фолклорно предаване и го води цели две десетилетия. \"След като напуска радиото създава младежкия ансамбъл за народни песни към старозагорското читалище \"Родина\", на който дава името \"Зорница\". Пяла е в дуети с Вълкана Стоянова, Комня Стоянова, Елена Граматикова, Иванка Лукова, Магда Пушкарова, Иван Шибилев и Никола Ганчев. Работила е с композиторите Николай Кауфман, Стефан Кънев, Михаил Букурещлиев. За нея писателят и фолклорист Димитър Осинин ще напише в спомените си: \"Петкана не е случаен изпълнител. Тя е свързана с народната песен и пее по вътрешна необходимост. Запазила е верен усет към нея и бди за нейната автентичност!“.", "date": "2018.09.24", "title": "Под липите правят улица на името на култова певица"}
{"url": "https://www.monitor.bg:443/bg/a/view/robot-i-za-domashnija-lubimec-145065", "text": "Собствениците на домашен любимец, като куче или котка, който седи сам вкъщи по цял ден, най-вероятно се притесняват, че скучае и няма с кого да си играе. Роботът за домашни любимци Varram Pet Fitness Robot  е предназначен да ги забавлява, когато са сами. Varram се задвижва от две колела и е израбтен от устойчив на удари нетоксичен поликарбонат и силикон. Робота може да бъде напълнен с всякакви видове лакомства, които разпръсква, докато бяга по твърда или мека подова настилка. Инфрачервена система за избягване на препятствия предпазва Varram от това да се удари в нещо или да се заклещи в тясно пространство. Когато потребителя е вкъщи с домашния любимец, може да използва приложението, за да управлява робота ръчно, в реално време чрез Bluetooth. Водонепромокаемото устройство тежи 680 гр., управлява се от ARM Cortex-M4 микроконтролер и има литиево-полимерна батерия от 3.7 волта / 800 mAh, която се твърди, че издържа 10 часа употреба, базирайки се на модел от 10 минути време за игра, последвани от 50 минути в режим на готовност. Varram Pet Fitness Robot е обект на кампания в Kickstarter. Срещу $ 79 може домашния любимец да бъде по-щастлив, когато и ако стигне до производство, а планираната цена на дребно ще е с 39% по-висока. Mia е друг робот, раздаващ лакомства и забавляващ домашни любимци вече е постигнал целта на кампанията си.", "date": "2018.09.24", "title": "Робот и за домашния любимец"}
{"url": "https://www.monitor.bg:443/bg/a/view/naj-drevnoto-jivotno-bilo-plosko-i-ovalno-145092", "text": "Учени от Австралийския национален университет установиха, че приличащи на листа фосили, известни от 75 години, са на най-древните животни, съобщи АФП. Загадъчните организми са наречени \"Дикинсония\". Те са описани за първи път през 1947 г. Намирани са в Австралия и Русия. Размерът им варира от около 1 см до 1,22 м. Не е известно кога точно са живели, но добре датираните фосили са на 558 милиона години. Досега имаше предположения, че са лишеи, животни или пример за едноклетъчен организъм протиста. Иля Бобровски, докторант от Австралийския национален университет, откри в такива фосили от Северозападна Русия в региона на Бяло море молекули, които са характерни само за животните - форма на холестерол. \"Фосилните липидни молекули доказват, че животните са били големи и многобройни преди 558 милиона години, милиони години по-рано, отколкото мислехме досега\" - каза проф. Йохен Брокс. Според екипа това е \"Свещеният Граал\" на палеонтологията. Как точно е изглеждала Дикинсония, специалистите не могат да кажат. Те знаят, че е била мека и гъвкава, вероятно е приличала на плужек и е била с по-малко съдържание на вода от медузите. Анализ на ДНК насочва, че животните са се появили преди повече от 720 милиона години, но няма толкова стари фосилни доказателства. Най-старите фосили на растения са на 444 милиона до 486 милиона години, а на бактерии - на поне 3,5 милиарда години.  ", "date": "2018.09.24", "title": "Най-древното животно било плоско и овално"}
{"url": "https://www.monitor.bg:443/bg/a/view/zidan-poema-otbora-na-bekym-145075", "text": "Зинедин Зидан е фаворит да стане треньор на новия отбор на Дейвид Бекъм – „Интер“ (Маями), съобщават световните издания. Зидан е спряган за заместник на Жозе Моуриньо при положение, че ръководството на „Манчестър Юнайтед“ вземе решение да уволни португалеца. Бекъм е провел предварителни разговори със Зидан за възможността французинът да започне работа в клуба от МЛС – „Интер“ (Маями). Бекъм, който е собственик на клуба, иска да види френския специалист начело на своя отбор. „Интер“ (Маями) ще започне своето участие в МЛС през 2020 година. През януари МЛС обяви официално включването на клуба от Маями в лигата. Отборът ще играе на стадион, който ще бъде изграден в центъра на града и ще бъде с капацитет от 25 хиляди зрители. Изграждането на арената, според американските медии, ще струва 200 милиона долара. Зинедин Зидан спечели три поредни годни трофея от Шампионска лига с „Реал“ (Мадрид), но напусна отбора през лятото.  ", "date": "2018.09.24", "title": "Зидан поема отбора на Бекъм"}
{"url": "https://www.monitor.bg:443/bg/a/view/muzika-moda-i-zanajati-ot-grada-nachalo-na-pytja-na-koprinata-145082", "text": "Седмица на китайската култура в София започва на 24 септември, когато според лунния календар е денят на семейния празник на веселието и традициите в Китай „Средата на есента“. Инициативата е съвместна на Столична община и Общината в китайския град Нинбо, пристанище, откъдето в древността е тръгвал морският Път на коприната. Като град с история над 7000 г., Нинбо има собствена уникална култура и е извор на древната китайска цивилизация. За откриването на седмицата на китайската култура, която ще продължи до 30 септември, е пристигнала специална делегация, водена от зам.-директора на дирекция „Култура“ в община Нинбо Ян Дзин. Нинбо е град с централизирано управление – директно от централното ръководство на Китай, поради неговата важност като един от 7-те най-големи градове в страната наред с Шанхай, Тиендзин и Пекин. Именно с икономическите си ресурси и културния си опит Нинбо е допринесъл за развитието на Китайския културен център в София, където се провежда седмицата на китайската култура. Изложбата „Просперитетът на пътя на коприната“ показва занаяти – бродерии със златни и сребърни нишки, изрисувани със златни бои цветни съдове, дървена мозайка със златни нишки и дърворезба със злато. От древността те често се възприемат като „китайски подарък“. Китайска дизайнерка представя модата в Далечния Изток със свои модели. В кино „Одеон“ пък ще бъдат прожектирани 5 късометражни китайски филма, тъй като Нинбо е най-голямата филмова база на Китай. В лятното кино в Борисовата градина ще има музикални изпълнения и представяне на китайската кухня. На 30 септември в зала „България“ ще е финалът на събитието – съвместен концерт на симфоничния оркестър на гр. Нинбо и Софийската филхармония с участието на двама диригенти – от китайска и от българска страна. „Това е само началото на предвидените през есенно-зимния сезон инициативи на Китайския културен център в София“, казва неговият директор Ту Сюесон.", "date": "2018.09.24", "title": "Музика, мода и занаяти от града-начало на Пътя на коприната"}
{"url": "https://www.monitor.bg:443/bg/a/view/pojar-izbuhna-v-uchilishte-v-ruse-145072", "text": "Пожар избухна в днешния неучебен ден в Средно училище „Възраждане“ в Русе. Няма пострадали от инцидента, има само материални щети. Огънят е възникнал в помещение на четвъртия последен етаж на сградата. Задействала се е алармената сигнализация малко преди 12 часа. Два противопожарни автомобила са изпратени на мястото. Екипите са изгасили бързо пламъците и не са позволили те да се разпространят към съседните стаи. По първоначална информация помещението се е използвало за хранилище, но в него нямало ценни документи. Предполага се, че пожарът е тръгнал от късо съединение. Тъй като е почивен ден, в сградата не е имало също преподаватели и друг персонал. Тепърва ще се прави оглед и ще се изясняват причините за инцидента.", "date": "2018.09.24", "title": "Пожар избухна  в училище в Русе"}
{"url": "https://www.monitor.bg:443/bg/a/view/london-oshtetil-es-s-2-7-mlrd-ot-falshivi-fakturi-za-vnos-145084", "text": "Европейската комисия реши днес да изпрати обосновано становище до Великобритания заради невъзможността на страната да предостави митата на бюджета на ЕС. Това е втората стъпка, която комисията предприема в официалната процедура за нарушение по този случай, за да защити финансовите интереси на ЕС. През март комисията откри процедура за нарушение по доклад от ОЛАФ, според който вносителите във Великобритания са избегнали голяма част от митата чрез използване на фиктивни и фалшиви фактури, и неправилни заявления за митническата стойност на вноса. Допълнителни проверки на ЕК потвърдиха много широкия обхват на схемата за измами с подценяване на вноса, действала през британските пристанища между 2011 г. и 2017 година, уточни ЕК. Въпреки че беше уведомен за възможността от измами, свързани с вноса на текстил и обувки от Китай от 2007 г. и бе помолен да предприеме подходящи мерки, Лондон не предприе ефективни действия за предотвратяване на измамите. Комисията изчислява, че нарушението на законодателството на ЕС от страна на Великобритания е довело до загуби за бюджета на ЕС от 2,7 милиарда евро (плюс лихви и без разходите за събиране) от ноември 2011 г. до октомври 2017 година. Великобритания също наруши законодателството на ЕС за данъка върху добавената стойност, което доведе до допълнителни възможни загуби за бюджета на ЕС. Всички държави в ЕС са отговорни за финансовите последици от нарушенията на общностното право. Великобритания има два месеца за действие, като след това ЕК може да отнесе въпроса до Съда на ЕС.", "date": "2018.09.24", "title": "Лондон ощетил ЕС с €2,7 млрд. от фалшиви фактури за внос"}
{"url": "https://www.monitor.bg:443/bg/a/view/biletcheto-za-troleja-moje-da-poskypne-v-pazardjik-145061", "text": "С 20 стотинки да поскъпне цената на билета за тролея в Пазарджик и той да стане левче, предлага кметът на община Пазарджик Тодор Попов. Предложението трябва да бъде гласувано на предстоящата сесия в четвъртък на местния ситипарламент и предвижда и нови цени на картите за тролейбусен транспорт в областния център. Ако бъде прието предложението, промяната в цените ще влезе в сила от 1 октомври. Предвиденото поскъпване на картите е средно с около 25%. Седмичната вместо 7 ще струва 10 лева. Месечната за ученици поскъпва от 17 на 23 лева, за работници – от 25 на 31 лева, за пенсионери – от 20 на 26 лева. Подобно увеличение е предвидено и за картите за 3, 6 и 9 месеца. Както и за годишните. За ученици ще  са 206 вместо досегашните 12 лева, за работници – 228 вместо 218 лева, за пенсионери – 216 вместо 178 лева.В мотивите си пазарджишкият градоначалник посочва, че „Тролейбусен транспорт“ отчита загуби заради намаляването на пътниците. Причина за това са и увеличението на електроенергията, повишаването на минималната работна заплата и други. Дружеството разполага с 10 тролейбусни мотриси, осем от които са закупени през 2013 г. Дължината  на изградената въздушна контактна мрежа е 13.2 км., за поддръжката на която дружеството разполага с три специализирани автомобила – автовишки.  ", "date": "2018.09.24", "title": "Билетчето за тролея може да поскъпне в Пазарджик"}
{"url": "https://www.monitor.bg:443/bg/a/view/vsjaka-deseta-firma-u-nas-tyrsi-personal-145079", "text": "Всяка десета фирма у нас търси персонал. Според последното проучване на пазара на труда до края на годината 10% от компаниите в България ще наемат нови служители, а около 3 на сто ще съкращават персонал. Кадри се търсят основно с малките фирми - с до 10 души персонал, както и от големите предприятия, съобщи Нова ТВ. В момента официално регистрираните безработни до 29-годишна възраст са над 24 000. Почти половината от тях обаче са без специалност. Добрата новина е, че бизнесът отчита все повече млади предприемачи. А за безработните, държавата предлага редица курсове за квалификация.", "date": "2018.09.24", "title": "Всяка десета фирма у нас търси персонал "}
{"url": "https://www.monitor.bg:443/bg/a/view/antonija-petrova-vdiga-vtora-svatba-s-batinkov-145080", "text": "Мис България 2009 Антония Петрова ще се разходи отново до олтара, броени месеци след като вдигна сватба с бизнесмена Ивайло Батинков в Гърция. Тъй като на празника си зад граница младоженците успяха да поканят едва около 50 души от най-близкото си обкръжение, този път те ще си кажат заветното „да“ в родината и пред повече приятели. Голямото събитие ще се състои в средата на месец март, точно една година след запознанството им. „И двамата сме вярващи, но не сме почитатели на църковния брак. Затова се спряхме на друг, специфичен ритуал“, разкри Петрова пред bTV. Блондинката, която остана в историята и с псевдонима си Мис Крокодил, не потвърди официално бременността си, за която се говори от месеци. Единственият й коментар по въпроса бе: Призна обаче, че и двамата с Батинков искат да имат общ наследник. Припомняме, че двамата чуха „Менделсон“ едва три месеца след първата си среща, като организираха празненството си в Гърция. Бившият шеф на болница „Токуда“ отправил предложението си към избраницата с пръстен на майка си и то – във вечерта, в която запознали родителите си. „Брачната халка е по мой дизайн с бяло и розово злато“, хвали се още миската.", "date": "2018.09.24", "title": "Антония Петрова вдига втора сватба с Батинков"}
{"url": "https://www.monitor.bg:443/bg/a/view/mesi-i-ronaldo-otsviriha-fifa-145076", "text": "Без големите звезди Лиинел Меси и Кристиано Роналдо ще преминат тазгодишните награди за най-добър футболист на ФИФА, а церемонията е тази вечер в Лондон. Двамата неизменно си разменяха приза в последните години, но през тази явно друг ще е носителят, твърди преди награждаването \"Марка\". Според изданието аржентинецът изтъкнал лични причини, за да не уважи поканата на организаторите, отделно от това, че не е сред първите трима още при обявяването на финалистите. Роналдо пък се извини по-рано с натоварен график, което според медиите в Испания е ясен знак, че няма да е победител. Фаворит за наградата е Лука Модрич, а Мохамед Салах също е в тройката заедно с Роналдо.", "date": "2018.09.24", "title": "Меси и Роналдо отсвириха ФИФА"}
{"url": "https://www.monitor.bg:443/bg/a/view/kingsmen-3-izmestva-djejms-bond-v-kinata-145064", "text": "Комедийната филмова поредица „Кингсмен“ ще се сдобие с още един член в кино семейството си. Третият филм от хумористичния франчайз за тайната служба, предотвратяваща подли планове за апокалипсис, ще се появи на бял свят на 9 ноември 2019 г., обявиха продуцентите от Fox. Същата дата бе по-рано запазена за поредното заглавие под щампата на Джеймс Бонд. След оттеглянето на Дани Бойл от проекта обаче премиерата бе отложена с поне около година, което освободи място за следващия „Кингсмен“. Начело в продукцията отново ще застане Матю Вон, който ще работи, както по сценария, така и по режисурата на лентата. Подробности около сюжета се пазят далеч от медийния фокус, като според първоначалните данни отново на голям екран ще видим Колин Фърт в ролята на ексцентричния Хари и Тарън Егъртън като Егси. Към момента двата филма „Тайните служби“ и „Златният кръг“– които зрителят вече имаше възможност да изгледа в киносалоните – са спечелили на създателите си общо над 824 милиона долара от световния боксофис.", "date": "2018.09.24", "title": "„Кингсмен 3“ измества Джеймс Бонд в кината"}
{"url": "https://www.monitor.bg:443/bg/a/view/trygna-pyrvija-avtonomen-tramvaj-145063", "text": "Първият, в света, автономен трамвай бе пуснат в експлоатация миналата седмица, като част от демонстрация, която показа възможностите за управление, задвижвани от изкуствен интелект (AI). Представеният в източногерманския град Потсдам, трамвай Siemens Combino успешно се движи в трафика, като част от международно транспортно изложение, показвайки че в бъдеще, компютърните системи на тези големи тежки превозни средства може да намалят рисковете за пешеходците и другите участници в движението. Като част от InnoTrans 2018, транспортно изложение провеждащо се в близкия Берлин, трамваят Combino бе пуснат по 6-километрово тестово трасе, тръгващо от депото на транспортната компания ViP и обикалящо през град Потсдам. Трасето включва участия в реалния трафик, при които ватман в трамвая да поеме управлението при необходимост. За тези първоначални проби, ViP и Siemens работят с компютърни специалисти от университета в Карлсруе, за да доразвият системите и да проучат потенциала им по-широка употреба, включително използването на автоматизираната система за обществения транспорт в Потсдам.", "date": "2018.09.24", "title": "Тръгна първия автономен трамвай"}
{"url": "https://www.monitor.bg:443/bg/a/view/banskalii-pochetoha-115-godini-ot-samojertvata-na-radon-todev-i-chetnicite-mu-145066", "text": "Десетки банскалии, симпатизанти на ВМРО се събраха в черквата „Света Троица“, за да отдадат почит към саможертвата на своя земляк Радон Тодев и неговата чета. Това е единствената черква в България, в която преди 115 години православни християни пожелават приживе да бъдат опяти от божи служител. В края на Илинденското въстание през 1903 година, отивайки на сигурна смърт, четниците успяват да проправят пътя на първата вълна десетки хиляди български бежанци от южната част на Македония към Майка България. Героизма на банскалии остава в летопистта на българската история с наименованието „Тодева пусия“. Надали в историята на България има друг такъв пример на героизъм и саможертва, думи, които в наши дни звучат доста странно, както постъпката на войводата Радон Тодев от Банско и неговите четници. Годината е 1903, месецът е септември. Илинденското възстание е избухнало в земите на цяла Македония – от Разлог и Банско, та до Смилево, Битоля и Охрид. Малко след тях пламва Преображение и Одринско. Загниващата вече османска империя е насочила стотици хиляди редовна войска аскер за унищожаването на разбунтувалия се народ. За да се потвърди максимата, че змията, когато умира отчаяно  хапе. Започват да горят едно след друго български селища из цяла Македония. Кервани с каруци покъщнина и мъже, жени и деца зад тях се проточват на десетки километри на север, към майката България, която приютява бежанците. На младият учител от Банско Радон Тодев, станал войвода на 70 комити е поверена задачата да охранява пътя над разложкото село Годлево в Рила планина, за да осигури безпрепятственото преминаване на керваните бежанци на север през планинския проход.    Преди да тръгнат към връх Айгидик в Рила планина войводата Радон Тодев отвежда всичките 70 четници в църквата “Света Троица” в Банско и в разрез с всички църковни канони нарежда да свещеника да опее приживе като мъртъвци комитите, начело със себе си. Защото е бил уверен, че отиват на сигурна смърт. Пожеланата служба се превръща в  клетва за вярност към делото. Попът започва опелото на четниците един по един и когато стига до един от най-младите герои внезапно спира тъжната си църковна песен и в храмът отеква гласът на божия служител: “А, не, Господи! Теб не мога да те опея! Та миналата неделя аз те венчах тук с младата ти булка!”  : „Опявай, отче, опявай! Каквото за всички, това и за мен!“ – отсякъл четникът. После потеглили в колона с пушките на рамо към своята Голгота.    Радон Тодев е роден в 1872 година в Банско. Принадлежи към знатния бански род Тодеви. Учи в родното си място, после в Солунската българска мъжка гимназия, където завършва тогавашния IV клас. Връща се в Банско и работи като учител. Става член на ВМОРО. Избран е за секретар на Разложкия окръжен комитет на организацията. По време на Илинденско-Преображенското въстание е войвода на чета    На 4 октомври (22 септември стар стил) 1903 година заедно с четата си от 70 човека Радон Тодев води сражение с многократно превъзхождащ ги по численост османска войска, охранявайки изтеглянето на хилядно християнско население от подпалените села на разбунтувала се Македония. Над местността „Света Богородица“ в Годлевския балкан четата е нападната и обградена от 600 души аскер. След петчасово ожесточено сражение 26 от четниците и войводата Радон Тодев загиват под рилския връх  Айгидик.  Жертвите на аскера са 90. Освирепелите османлии садистично оставят телата на загиналите герои дни наред да бъдат осквернявани от чакали и хищни птици. Но животът на хилядите бежанци е бил спасен – колоната вече е била преминала тогавашната граница към майка България. Четниците загиват така както са се заклели в черквата преди да тръгнат към своята Голгота.     От четата остават живи 43 човека, за да разказват на деца и внуци за подвига на своите събратя. Заедно с четата на Радон Тодев в сражението участват и двама журналисти: Ромуалд Григориевич Пржвалски–поляк и Пьотр Николаевич Орловац–руснак. Оттогава местността, където се е водило неравното сражение се нарича Радонова пусия. РУМЕН ЖЕРЕВ ИМЕНАТА НА ГЕРОИТЕ ЧЕТНИЦИ  1.Иван Дъскаров–Банско 2.Тодор Кърлев–Банско 3.Георги Везелов–Банско 4.Тодор Топорилов–Банско 5.Иван Говедаров–Банско 6.Георги Скабрин–Банско 7.Иван Баряков–Банско 8.Георги Бърдаров–Банско 9.Иван Витанов–Банско 10.Илия Мехомийски–Банско 11.Костадин Донюв–Банско 12.Марко Зехтенджийски –Банско 13. Христо Мутафчиев–Банско 14.Иван Пидов–Банско 15.Костадин Кючуков –Банско 16.Васил Драгосинов–Банско 17.Лазар Тренчев–Банско 18.Иван Гемков–Банско 19. Атанас Дворнов–Банско 20.Лазар Иляничин–Банско 21.Георги Керанджиев–Банско 22.Минчо Кюркчиев–Банско 23.Петър Попов–Годлево 24.Тома Дамянов–Годлево 25. Димитър Бенгьов–Годлево 26. Янаки Абаджиев–Годлево  ", "date": "2018.09.24", "title": "Банскалии почетоха 115 години от саможертвата на Радон Тодев и четниците му"}
{"url": "https://www.monitor.bg:443/bg/a/view/iztegliha-jrebija-za-finalnata-faza-na-svetovnoto-145071", "text": "Световният шампион Полша ще играе с домакина Италия и Сърбия в група J на финалната фаза на световното първенство по волейбол, което се провежда съвместно в Италия и България. Жребият се състоя днес в Торино, където ще се играят мачовете от финалната шестица. Фаворитът за титлата САЩ е в другата група I с олимпийския шампион Бразилия и победителя в Лигата на нациите Русия. Мачовете в двете групи ще се играят в Торино между 26 и 28 септември. Първите два отбора от група се класират за полуфиналите.  ", "date": "2018.09.24", "title": "Изтеглиха жребия за финалната фаза на световното"}
{"url": "https://www.monitor.bg:443/bg/a/view/tajgyr-uuds-s-pyrva-kupa-ot-5-godini-nasam-145060", "text": "Американският голфър Тайгър Уудс спечели първия си турнир от пет години насам, след като триумфира в надпреварата в Атланта. 42-годишният спортист постигна 80-а победа в кариерата си в PGA Tour и се нуждае от още два трофея, за да стигне рекорда на Сам Снид. В последните години Тайгър Уудс имаше проблеми с контузии, както и с употреба на забранени субстанции. След операция той почти напълно пропусна предишния сезон, но през тази година постепенно възвръща формата си. Тайгър Уудс е най-популярният голфър, както и един от най-богатите спортисти в историята със заработени в кариерата си повече от 1,5 милиарда долара.", "date": "2018.09.24", "title": "Тайгър Уудс с първа купа от 5 години насам"}
{"url": "https://www.monitor.bg:443/bg/a/view/bliznachkite-ot-fermata-ostavat-v-bylgarija-145068", "text": "Близначките Ива и Йоана Георгиеви, които се разписаха като едни от най-веселите участници в предаването „Фермата“, се завръщат в България. След като Радилена победи в дуел срещу Ива, представителките на отбора на емигрантите трябваше да си стегнат куфарите и да напуснат шоуто, тъй като играят като един участник. При сбогуването с останалите фермери момичетата, които от 10 години въртят бизнес в Германия, заявиха, че ще върнат в родината. „Решихме да си съберем целия багаж от Мюнхен и да се приберем в България. Причината за нашето решение е участието ни във „Фермата“, сподели Ива. Въпреки че не успя да изпълни обещанието си, че тази година победителят в риалити формата ще е жена с фамилия Георгиева, тя призна, че опонентката й е била по-силната в дуела и победата й е заслужена. Лудата Радка, както я нарича и собствената й майка, успя да спечели три от четирите битки в дуела и с финален резултат от 8.5 точки срещу 1.5 за Ива, защити мястото си в стопанството.", "date": "2018.09.24", "title": "Близначките от „Фермата“ остават в България"}
{"url": "https://www.monitor.bg:443/bg/a/view/petrolyt-brent-naj-skyp-ot-noemvri-2014-g-145069", "text": "Цената на ноемврийските фючърси със сорта Brent от Северно море, чиято стойност е референтна за европейските пазари, се повиши днес при търговията в Лондон с 2,4% до 80,69 долара за барел, предаде ТАСС. На такова равнище котировките на Brent за последен път са били на 24 ноември 2014 г., отбелязва агенцията. Вчера на заседанието в Алжир на министрите на страните от мониторинговия комитет на ОПЕК+ (JMMC), в който влизат Русия, Саудитска Арабия, Кувейт, Венесуела, Оман и Алжир, не бе обсъждано увеличение на добива над сегашните 1 млн. барела дневно. Тъкмо обратно, отправено бе предупреждение за евентуално връщане на ограниченията през 2019 г. Според прогнозите на ОПЕК през идната година на пазара може да се повтори сценарият от 2014-а, когато запасите доведоха до спад на котировките. За да оцени оптималното равнище на добива за 2019 г., ОПЕК+ ще се събере на извънредна среща през ноември. На фона на поскъпването на черното злато курсът на долара спрямо рублата на Московската борса спадна с 0,42 на сто до 66,13 рубли, а курсът еврото се понижи с 0,38 на сто до 77,77 рубли. Средната цена на петрола на Организацията на страните износителки на петрол (ОПЕК) в петък слабо се понижи до 77,08 долара за барел, информира днес на сайта си картелът. В четвъртък един барел от кошницата на ОПЕК се търгуваше за 77,13 долара. За определяне на цената на петрола на ОПЕК се използва т. нар. петролна кошница, включваща 14 сорта петрол за износ на страните членки на картела: Лек арабски (Саудитска Арабия), Басра лек (Ирак), Бони лек (Нигерия), Ес Сидер (Либия), Жирасол (Ангола), ирански тежък (Иран), Кувейт експорт (Кувейт), Мерей (Венецуела), Мурбан (ОАЕ), Ориенте (Еквадор), Катар марин (Катар), Шахаран бленд или \"Сахарска смес\" (Алжир), Раби лек (Габон) и Зафиро (Екваториална Гвинея). Историческият максимум за \"кошницата на ОПЕК\" е цената от 140,73 долара за барел, отчетена на 3 юли 2008 г.", "date": "2018.09.24", "title": "Петролът Brent най-скъп от ноември 2014 г."}
{"url": "https://www.monitor.bg:443/bg/a/view/djystin-teru-progovori-za-pyrvi-pyt-za-razvoda-s-djenifyr-anistyn-145070", "text": "Джъстин Теру даде първото си интервю, свързано с развода му с Дженифър Анистън, след като двамата обявиха краха на брака си през февруари тази година. коментира раздялата си актьорът пред The New York Times. Дали има нова жена до себе си обаче той не издава. „Това е моментът от интервюто, в който повдигам вежда в знак, че няма да отговоря“, категоричен е той. Припомняме, че с Анистън поеха по различни пътища след седем години връзка. Заветното „да“ двамата си казаха през 2015 г. Междувременно звездата от „Приятели“ обясни неотдавна, че феновете погрешно са останали с впечатлението, че е „съкрушена“ от развода си. Близки до нея пък разкриха пред сп. People, че звездата е поставила личния си живот на трупчета, не иска към момента да влиза в романтични отношения с мъж и се е фокусирала единствено върху кариерата си.", "date": "2018.09.24", "title": "Джъстин Теру проговори за първи път за развода с Дженифър Анистън"}
{"url": "https://www.monitor.bg:443/bg/a/view/35-t-razvaleni-hrani-konfiskuvaha-prez-avgust-145067", "text": "През август почти 35 т храни от животински и неживотински произход са насочени за унищожаване от инспекторите на дирекция „Контрол по храните” към Българската агенция по безопасност на храните (БАБХ), съобщиха от контролното ведомство. Количеството е конфискувано от производствени обекти, от складове, магазини и заведения за обществено хранене. Част от иззетите храни са били неправилно съхранявани, некоректно етикетирани и с изтекъл срок на годност, а други - без здравна и идентификационна маркировка. Дирекция „Контрол по храните” също така е насочила за унищожаване 210 яйца и 606 литра безалкохолни напитки. През август в страната са извършени общо 14 664 проверки и са издадени 1022 предписания. Съставените актове за установяване на административно нарушение са 195. Затворените обекти в страната с временно преустановена дейност са шест.", "date": "2018.09.24", "title": "35 т развалени храни конфискуваха през август"}
{"url": "https://www.monitor.bg:443/bg/a/view/djejn-fonda-razkazva-za-myjete-v-jivota-si-145030", "text": "Холивудската легенда Джейн Фонда разказва за живота си и мъжете в нов документален филм. Продукцията носи името „Джейн Фонда, живот в пет действия“ и ще се излъчи по НВО в пет серии. Четири от частите са посветени на представителите на силния пол, оставили отпечатък в житейския път на 80-годишната звезда. Сред тях са нейният баща – прочутият актьор Хенри Фонда, както и тримата й съпрузи - френският режисьор Роже Вадим, активистът и политик Том Хейдън и медийният магнат Тед Търнър. Браковете й приключиха с развод и в лентата Фонда обявява бойкот на бъдещи връзки. шегува се тя. Световната премиера на филма, който включва интервюта с Робърт Редфорд, Лили Томлин и Тед Търнър, е днес. В продукцията звездата от „Свекървище“ разказва и за живота си като жена в търсене на своята идентичност и като активистка, защитаваща различни каузи.", "date": "2018.09.24", "title": "Джейн Фонда разказва за мъжете в живота си"}
{"url": "https://www.monitor.bg:443/bg/a/view/pijan-shofior-ubi-peshehodec-145057", "text": "Пиян шофьор уби пешеходец и се опита да избяга, но беше заловен от полицията. Трагичният инцидент станал в неделя около 22,10 ч. на входа на Велико Търново. След като ударил пешеходецът, вместо да спре, да подаде сигнал на тел. 112 и да остане на място да пристигането на полицията, водачът на лекия автомобил, 62-годишен мъж, опитал да избяга, но бързо бил установн и задържан. При направената проверка е установено, че в кръвта му има 0,45 промила алкохол. задържан е с полицейска мярка за 24 часа. Все още обаче не е известна самоличността на прегазения пешеходец, тъй като по време на инцидента той не носел в себе си лична карта или други документи с името си на тях.", "date": "2018.09.24", "title": "Пиян шофьор уби пешеходец"}
{"url": "https://www.monitor.bg:443/bg/a/view/silno-balkansko-prisystvie-v-novoto-rykovodstvo-na-eana-145055", "text": "Генералният директор на Румънската национална информационна агенция AGERPRES - Александру Джибой, бе избран за генерален секретар на Европейския алианс на информационните агенции (EANA) от Общото събрание на организацията. На форума, състоял се в края на миналата седмица във Варшава, участваха представители на 32 европейски информационни агенции. Сред тях бе и генералният директор на БТА Максим Минчев, който издигна кандидатурата на румънския си колега Джибой. Мандатът на Джибой като генерален секретар на алианса е тригодишен. През последните 17 години генерален секретар на EANA беше шведът Ерик Нилен, чиято е основната заслуга за гласуването на ЕП в защита на авторските права на информационните агенции. Общото събрание на членовете на EANA избра за нов президент на организацията с мандат от две години, Петер Кропш - изпълнителен директор на германската информационна агенция DPA, както и двама нови членове на Борда на алианса: Юри Майстър, главен изпълнителен директор на чешката информационна агенция CTK, и Михалис Псилос, главен изпълнителен директор на гръцката информационна агенция ANA-MPA. EANA е приемник на Съюза на телеграфните агенции, създаден през 1924 г. и преустановил дейността си по време на Втората световна война. Алиансът е основан на 21 август 1956 г. на конференция в Страсбург като съюз за дискусии, размяна на информация и опит между информационните агенции. На есенния си форум във Варшава членовете на EANA обсъдиха бъдещето на националните осведомителни агенции в Европа, защитата на авторските им права, подготовката на журналистически кадри в условията на променящ се пазар.", "date": "2018.09.24", "title": "Силно балканско присъствие в новото ръководство на EANA "}
{"url": "https://www.monitor.bg:443/bg/a/view/nenujna-informacija-za-24-septemvri-ponedelnik-145053", "text": "Ако някой някога се е запитвал колко са буквите, които си съвпадат в кирилицата, латиницата и гръцката азбука, може сам да ги преброи.", "date": "2018.09.24", "title": "Ненужна информация за 24 септември, понеделник"}
{"url": "https://www.monitor.bg:443/bg/a/view/v-rusija-vdigat-alkoholnata-vyzrast-ot-18-na-21-g-145056", "text": "Руските власти имат сериозното намерение да вдигнат минималната възраст на купувачите на алкохолна и тютюнева продукция от 18 на 21 години, информира РИА Новости. Законодателната промяна бе анонсирана лично от вицепремиерката по социалните въпроси Татяна Голикова. По думите на висшата чиновничка, ожесточаването на режима, значително ще намали броя на злоупотребяващите с алкохол и цигари руснаци.  Голикова също така подчерта, че в по-ранна възраст рискът от привикване е по-висок, затова тя е категорична, че „алкохолната“ възраст трябва да се вдигне до 20 или до 21 години. Готвените промени са част от действащата в страната антиалкохолна политика, чиито инициатор е премиерът Дмитрий Медведев. В резултат на нея, количеството употребяван алкохол в Русия на глава от населението намаля с почти 40% за последните 12 години, предават агенциите. Оптимистичната констатация е на експертите от Министерството на здравеопазването. „Успехът в борбата с този порок стана възможна, благодарение на системната работа по снижаване на мащаба на злоупотребата със спиртна продукция“, посочиха здравните чиновници. Пресата припомня, че антиалкохолната кампания действа от 2009 г. По силата й, в Русия е абсолютно забранена продажбата на алкохол през нощта. Ограничението важи за всички напитки с градус над 0,5, което означава, че под ветото попада и бирата. Забраната действа от 23,00 до 8,00 часа сутринта. Освен това напитките от споменатата категория изчезнаха и от уличните палатки, спирките и бензиностанциите. Също така здравните власти забраниха продажбата на алкохол в детските, образователните, културните и спортни организации, както и на прилежащата към тях територия. Програмата за борба с пиянството включва още ожесточаване на контрола върху оборота на етилов спирт, увеличаване на акцизите, както и намаляване на териториалната достъпност на точките за продажба на спиртни напитки.  ", "date": "2018.09.24", "title": "В Русия вдигат алкохолната възраст от 18 на 21 г.  "}
{"url": "https://www.monitor.bg:443/bg/a/view/vashington-i-pekin-zatyvat-v-tyrgovskata-vojna-145052", "text": "САЩ и Китай затъват в търговската война с влизането в сила от днес на нови мита за китайски и американски стоки на стойност 260 милиарда долара, пораждайки риск растежът на световната икономика да излезе от релси, предаде АФП. Пренебрегвайки многобройните предупреждения на икономисти и компании, администрацията на президента на САЩ Доналд Тръмп наложи от 04:01 часа по Гринуич (07:01 часа българско време) наказателни мита от 10 процента върху китайски внос. Пекин се очаква в същото време да отговори с въвеждането на нови наказателни мита от 5 до 10 процента върху американски стойки на стойност 60 милиарда долара, внасяни годишно в Китай. \"Търговската война, водена от Китай срещу САЩ, продължава от години\", коментира снощи в ефира на Фокс нюз държавният секретар на САЩ Майк Помпейо. \"Ако това трябва да се нарече търговска война, ние сме решени да я спечелим, ние ще я спечелим\", отсече той. Помпейо обеща САЩ да накарат Китай да се държи, както би трябвало да се държи една световна сила, да бъде прозрачна и да зачита \"правовата държава\". Международният валутен фонд, който в началото на октомври се очаква да публикува прогнозите си за световния растеж, предупреди, че търговският конфликт между Китай и САЩ би могъл да има \"значително въздействие\" върху икономиката на двете първи световни сили и да доведе до последици в глобален мащаб. Световният растеж е силно застрашен, тъй като Тръмп предизвика остър търговски конфликт с всичките основни партньори на САЩ. Засега той е подписал крехко \"примирие\" с ЕС и Мексико, но администрацията му води деликатни преговори с Канада. Япония, с която САЩ имат търговски дефицит от 56,6 милиарда долара, изглежда вече е взета на прицел от сегашния обитател на Белия дом, отбелязва АФП. Протекционистката политика на Доналд Тръмп поражда само опасения сред икономистите, а броят на американските компании, които бият тревога за рисковете от нея, все повече нараства. В писмо, изпратено неотдавна до администрацията на Тръмп, гигантът в търговията на дребно Уолмарт (Walmart) предупреди, че ако бъдат наложени нови мита върху китайските стоки, той може да вдигне цените си на голям брой продукти - от храни до стоки за всекидневна употреба като шампоани и перилни препарати. Тези мита ще увеличат разходите на домакинствата, подчерта Сара Торн, авторка на писмото и лобистка за Уолмарт. \"Нито един от тези продукти не е свързан с интелектуалната собственост или търговски тайни и е трудно да се разбере как обмитяването на тези продукти ще разреши тези сложни проблеми\", коментира Торн. Китай обвини САЩ, че отправят \"фалшиви обвинения\", за да сплашат другите страни по търговски въпроси, след като в сила влязоха нови американски наказателни мита за китайски стоки, предаде Франс прес. САЩ \"отправиха редица фалшиви обвинения и използват вдигането на мита и други мерки за икономическо сплашване, за да наложат собствените си интереси на Китай чрез изключителен натиск\", заяви правителството в комюнике във връзка напрежението в икономическите и търговските отношения с Вашингтон.", "date": "2018.09.24", "title": "Вашингтон и Пекин затъват в търговската война"}
{"url": "https://www.monitor.bg:443/bg/a/view/alfa-romeo-giulia-plenjava-s-krasota-i-pytno-povedenie-145054", "text": "За пръв път името Giulia се появява в гамата на Alfa Romeo през 1962 година. Този модел станал много успешен и се е произвеждал в продължение на 16 години. Седанът бил високо оценен заради директното управление и добрата динамика, като спечелил доверието дори на полицията на различни държави. Благодарение на качествата си, Giulia се превърнала в забележителен модел за марката, така че въобще не е чудно, че Alfa Romeo възроди името Giulia за новия си ключов модел. От Alfa Romeo възлагат големи надежди на Giulia, тъй като тя е призвана да върне позициите на италианската марка в премиум D-сегмента, загубен след спирането на модела 159. Новата Giulia е построена на изцяло нова платформа и е първият седан със задно задвижване на Alfa Romeo през последните 25 години. Дължината на Giulia достига 4,64 метра, широчината е 1,86 метра, височината 1,43 метра, а междуосието 2,82 метра. В конструкцията на модела са използвани алуминиеви сплави, като от тях са направени предните калници, вратите и различни детайли от окачването. На външен вид Alfa Romeo Giulia изглежда ярко и заплашително, като се отличава от всички седани в сегмента с агресивна предница и релефни подутини на каросерията. Салонът на Alfa Romeo Giulia е пропит със спортен дух. За тапицерията на седалките е използвана червена кожа, воланът е малък с три спици, педалите и праговете са украсени с метални плочи, а кръглите вентилационни отвори приличат на турбини. Централният панел е леко обърнат към водача. На него е инсталиран 8,8-инчов екран на мултимедийната система, която предоставя информация за налягането и температурата на маслото. Менюто се управлява с помощта на кръгъл джойстик. Зад селектора на 8-степенната автоматична скоростна кутия е бутонът за избор на режимите на DNA, което позволява да изберете един и трите характера на Giulia. Позицията на седене е доста ниска. Предните седалки се регулират с електрическо задвижване. Те държат гърба добре и са много удобни. На втория ред седалки мястото за краката и над главите не е много щедро, но е достатъчно да могат да седнат хора с ръст не повече от 185 см. Салонът отзад е профилиран за двама човека, така че седанът е четириместен. Обемът на багажника е 480 литра. Една от най-вълнуващите модификации на Alfa Romeo Giulia е Версията Veloce съществува в два варианта - с 2,0-литров бензинов турбодвигател с мощност 280 к.с. и с 2,2-литров турбодизелов мотор, развиващ 210 к.с. И в двата случая автомобилът е оборудван със задвижване на четирите колела Q4. Бензиновата версия Veloce на Alfa Romeo Giulia изглежда фантастично и е проектирана за по-динамично шофиране. Табелката Q4 на капака на багажника обозначава задвижването на четирите колела. Отне ми няколко секунди, докато намеря черния бутон Start, който тук се намира на волана. След като го натиснах последва събуждане на звяра, който с увеличаване на оборотите започва да издава много по-приятен за слуха дрезгав рев. Премествам селектора на системата DNA в позиция Dynamic. За ръчната смяна на скоростите на 8-степенната автоматична трансмисия ZF са поставени огромни и елегантни алуминиеви пера на волана. Като се имат предвид характеристиките на двигателя и фактът, че червената зона започва от 5500 об/мин, първа предавка е много кратка и трае буквално една секунда. Истинското удоволствие започва на втора и трета предавка, когото ускорението от 4-цилиндровия бензинов турбомотор те залепя за седалката, тапицирана в огнено червена кожа. Всичко това се случва в диапазона от 1800-5000 об/мин. Трансмисията превключва при високи обороти, но не надхвърля максималните 5500 об/мин. Въпреки задвижването на всички колела, при нормални условия Giulia Veloce се държи като кола със задно предаване, тъй като съединителят, чрез който се предава тягата към предната ос, не е затворен, докато задните колела не пробуксуват. На път със завои Giulia се управлява божествено и доставя удоволствие при описването на кривата. На моменти имах чувството, че Veloce Q4 не е седан, а спортен автомобил, с отлично дозирани спирачки, смайващ с рекордно острото и прецизно управление. По принцип Alfa Romeo Giulia Veloce Q4 не позволява на водача да се вози в режимите N и A, тъй като Dynamic генерира адреналин, който водача на тази кола заслужава. Автомобилите със задно предаване са много забавни за шофиране, но задвижването на четирите колела се държи по-надеждно във всички ситуации, особено на хлъзгави повърхности. Системата Q4 на Alfa Romeo Giulia Veloce е много прозрачна и неутрална по отношение на управлението, тъй като в повечето ситуации запазва 100% от тягата на задната ос. Централният диференциал с електронно управление контролира основните параметри на движение, като странично и надлъжно ускорение, ъгъла на въртене, оборотите на всяко колело поотделно, както и ъгъла на завиване и позициите на педалите на газта и спирачките. Логиката на работа е предсказуема - системата действа превантивно, дори още преди колелата да загубят сцепление. Съпоставяйки различни параметри, тя прави извод, че колата ще напусне идеалната траектория. В повечето случаи водачът дори не осъзнава, че част от тягата – до 60%, се предава към предните колела, за да могат задните отново да върнат сцеплението с повърхността. Целият този потенциал може да бъде реализиран само с помощта на гуми за сезона и правилно избрана позиция на селектора на системата DNA. Тогава забавлението и безопасността са гарантирани.", "date": "2018.09.24", "title": "Alfa Romeo Giulia пленява с красота и динамика"}
{"url": "https://www.monitor.bg:443/bg/a/view/pylnim-bagajnici-s-grozde-na-polovin-cena-ot-sysedna-makedonija-145059", "text": "Масово кюстендилци пътуват до съседна Македония, откъдето купуват грозде на половин цена, спрямо тази в областния град. Най-засилено е било преминаването през граничния пункт през почивните дни, когато цели семейства са отивали на шопинг до съседката ни, обясниха митничари. „Аз лично ходих със семейството си, където съчетах полезното с приятното. Посетихме едно местно заведение и на връщане си закупих две чувалчета с грозде. Имах малко и от моите лозя в двора. Вече успях да сложа виното и очаквам до месец да е готово за консумация“, разказва 42-годишният кюстендилец Димитър Момчилов. По негови думи гроздето в Македония върви по 50-60 ст. за кг., при 1-1.30 лв. в Кюстендил. Сред най-търсените сортове грозде са тези, произведени в Куманово -  \"Хамбургски мискет\" и \"Цръни вранец“. „През миналата година си купих от тези сортове и виното ми стана изключително добро. Даже спечелих награда на един от конкурсите в Кюстендил. Тази година се надявам, че виното ще стане още по-добро“, твърди друг кюстендилец. Според местни лозари, цената на гроздето през тази година е по-висока най-вече заради по-ниските добиви. „Дъждовете съсипаха голяма част от лозята в региона. По гроздовете половината от плодовете се скапаха, въпреки многобройните пръскания, които извърших. Това, което остана пък няма как да го дам на безценица. 1 кг. от винените сортове предлагам по 1.30 лв.“, разказва земеделски производител от района на Бобошево. Само за сравнение през м.г. цената на гроздето по борсите в Кюстендилско вървеше между 80 ст. - 90 ст., в зависимост от сорта. „Доколко зная има колеги, който докарват грозде и от Петричкия край. Цената му също не е по-евтина и затова тези, които имат възможност се зареждат с грозде от Македония“, обяснява търговец от Кюстендил. Според статистиката от Областната служба „Земеделие“, лозята в  Кюстендилско са около 400 декара, като средният добив от декар ще бъде доста под този през изминалата година.", "date": "2018.09.24", "title": "Пълним багажници с грозде на половин цена от съседна Македония"}
{"url": "https://www.monitor.bg:443/bg/a/view/3500-pevci-ot-nad-10-dyrjavi-napirat-za-glasyt-na-bylgarija-145058", "text": "Музикални таланти от над 10 държави, сред които Германия, Англия, САЩ, Русия, Молдова, Сирия и Гърция пробваха късмета си по време на предварителните прослушвания за „Гласът на България“. Общо приблизително 3500 изпълнители са показали вокална мощ пред педагозите на предаването в София, Пловдив, Бургас, Варна и Плевен. Те ще се борят за 120 места за участници, които ще получат шанса да дадат тон за песен на „кастингите на тъмно“ пред журито на предаването. Най-малкият кандидат за слава е едва в седми клас, най-възрастният пък тази година е чествал 70-ия си рожден ден. Сред изненадите за зрителите през новия шести сезон на „Гласът на България“ е добавянето на нов етап в състезанието. Претендентите за титлата и голямата награда в размер на 50 хиляди лева ще трябва да се впуснат и в нов „рунд“ - „Нокаути“. „Това ще направи състезанието между талантите още по-оспорвано, като позволи на треньорите да направят най-добрия възможен избор кои певци от техния отбор да влязат в битката за голямата награда на концертите на живо“, коментира музикалният директор на „Гласът на България“ Борислав Бояджиев – Борче по време на последния предарителен кастинг в София.", "date": "2018.09.24", "title": "3500 певци от над 10 държави напират за „Гласът на България“"}
{"url": "https://www.monitor.bg:443/bg/a/view/grisho-s-pyrvi-trofej-za-godinata-145051", "text": "Най-добрият български тенисист - Григор Димитров, спечели първия си трофей за 2018 г. Хасковлията триумфира в Лейвър къп, където игра за Отбора на Европа. Представителите на Стария континент изоставаха със 7:8 преди последните два мача, но в тях Роджър Федерер победи Джон Иснър с 2:1 сета (6:7 /5/, 7:6 (6), 10:7), а Александър Зверев надви Кевин Андерсън също с 2:1 сета (6:7 /3/, 7:5, 10:7). Така европейците, които бяха в състав Григор Димитров, Роджър Федерер, Новак Джокович, Александър Зверев, Давид Гофен и Кайл Едмънд, завоюваха трофея. Отборът на света беше в състав Кевин Андерсън (ЮАР), Джон Иснър (САЩ), Диего Шварцман (Аржентина), Джак Сок (САЩ), Ник Кириос (Австралия) и Франсис Тиафо (САЩ). Григор Димитров има заслуга за успеха. Българинът даде летящ старт на своя тим, побеждавайки Франсис Тиафо с 2:0 сета (6:1, 6:4) в първия ден от турнира.", "date": "2018.09.24", "title": "Гришо с първи трофей за годината"}
{"url": "https://www.monitor.bg:443/bg/a/view/kolekcioneri-davat-3000-lv-za-orden-georgi-dimitrov-145035", "text": "Колекционери на ордени и медали трябва да броят по 3 хиляди лева, ако са набелязали за допълнение в своята колекция ордена на „Георги Димитров“. Толкова ще трябва да брои този, който иска да се сдобие с 14 карата с кутия и миниатюра. Орденът е присъден на български и чужди граждани за изключителни заслуги между 1950-та и 1997г. Освен обяви, в които се продава орденът на „Георги Димитров“, се срещат и такива, в които се изкупува. Броят на е голям. Те са присъждани по различи причини – „За храброст“, „За заслуга“, „Народен орден за труда“, „Народная Свобода 1941-1944 г“, „9 Септември 1944“, „Народна Република България“, „Червене Знаме“, „Кирил И Методий“ и в различни степени – първа, втора, трета и т.н. Медалите могат да бъдат „За слуга“- златен, сребърен и бронзов, „За Освобождението 1877-78“, за участие във война, въстание или антифашистката борба, дори и за майчинство. Според сегашното законодателство и Закона за ордени и медали на Републиката България ордените, подредени по старшинство, са 1- \"Стара планина\", 2. \"Св. св. Кирил и Методий\", 3. \"За гражданска заслуга\", \"За военна заслуга\", \"Мадарски конник\". Има орден \"За храброст\", който е извън подреждането по старшинство и медалите са \"За заслуга\". Обичайното място на изброените медали и ордени е на семейните витрини, за да служат като пример на младите, или в музея, за да могат да ги видят повече хора. Една част от хората обаче са решили да разчистят из домовете си и да се отърват от една част от наследството на своите дядовци, продавайки го онлайн. Както в българските, така и в чуждите сайтове има любопитни находки. Освен орденът на Георги Димитров за 3 бона, има и друг, който с 500 лв, по-малко (2500 лв.), но върви с любопитен бонус. Под обявата се чете „орден Георги Димитров номер 433-златен 33гр.14к. Състоянието се вижда от снимките. Към него поздравителна телеграма от Тодор Живков и покана за връчване на ордена (в лошо състояние)“. Потребителят, който предпочита лично предаване, е прикачил и За сметка на това орден Георги Димитров 100 години от рождението се продава за само 15 лв. Близо два бона ( 1900 лв. ) броят колекционери за Орден\"Свети Александър\" 3- та степен, който е присъждан в периода 1881 – 1946г. Цената му пък в ebay е „само“ 799.00 евро плюс за 20 евро доставка. Така един колекционер ще заплати със сигурност по-малко, ако предпочете да пазарува от чужбина, отколкото от българския пазар. Медалите са доста по-евтини спрямо ордените. За царски медал цар Фердинанд със сребърен с корона пък ще трябва да се броят 165 лв., а 25 г. от априлското въстание 1901 г. - 110 лв. Срещу стотачка получаваш медал за заслуга княз Фердинанд I бронз орден царски. В чуждите сайтове попълненията в колекциите излизат малко по-солено. За сребърен медал от сватбата на княз Фердинанд се броят $257.55 плюс $9.41 за доставка, за бронзовия $215.22. Медал за участие във Втората световна война пък излиза на над $100 с доставката.", "date": "2018.09.24", "title": "Колекционери дават 3000 лв. за орден „Георги Димитров“"}
{"url": "https://www.monitor.bg:443/bg/a/view/hvanaha-shofior-ubil-peshehodec-i-izbjagal-145048", "text": "Задържан е шофьор, причинил смърт на пешеходец и избягал от местопроизшествието във Велико Търново, съобщиха от пресцентъра на ОД на МВР в областния град. Пешеходецът е бил блъснат снощи на ул.\"Опълченска\". Сигнал за случая е получен в 22.10 ч. По първоначална информация автомобил е блъснал пешеходец, който е починал, след което водачът е напуснал местопроизшествието. В последствие е установен лекия автомобил и водачът - 62-годишен мъж от В. Търново. Той е бил изпробван за употреба на алкохол, апаратът е отчел 0,45 промила. Пробата му за употреба на наркотични вещества е отрицателна. Взета му е кръвна проба. Задържан е с полицейска мярка за 24 часа. Оперативно издирвателните мероприятия за установяване самолчността на пешеходеца и причините за произшествието продължават. По случая е започнато досъдебно производство.", "date": "2018.09.24", "title": "Хванаха шофьор, убил пешеходец и избягал "}
{"url": "https://www.monitor.bg:443/bg/a/view/shef-ot-vinprom-karnobat-otricha-iztichaneto-na-nelegalen-alkohol-145049", "text": "Административният директор на „Винпром Карнобат” Йовко Йовков категорично отрече твърдението на митничарите, че през въпросния кран е изтичал нелегален алкохол, съобщи Нова телевизия. „Този кран се използва при извършване на годишна профилактика на съоръженията”, обясни Йовков и допълни, че той е монтиран преди няколко години. Планът за това как да изглежда заводът, е одобрен от Агенция „Митници” и въз основа на него е бил издаден лиценз за работа на данъчния склад – през 2011 г. От митничарите зависело дали той ще бъде пломбиран или не. „Хората, които са определяли мястото за пломбиране, са били по-компетентни от моментните проверяващи. Ако питате мен, не трябва да бъде пломбирано нищо. У нас се извършва най-абсурдното пломбиране в целия свят”, коментира Йовков. Той допълни, че всяка година се провежда мониторинг от агенцията, който продължава по около три месеца. „Кранът не е съществувал и не е давано разрешение за неговото монтиране. Защо е открит сега, а не преди години, е друг въпрос. Никой не си е затварял очите. Сега е моментът, когато е констатирано нарушението”, коментира от своя страна директорът на Митница-Бургас Валери Стефанов. Ще бъде направен следствен експеримент, който да покаже дали през крана може да тече алкохол. Ако се окаже, че е така, количеството течност може да пълни по един камион на час, коментира от своя страна председателят на комисията за борба с контрабандата в НС Емил Димитров-Ревизоро. Преди това от Агенция „Митници” обявиха, че във „Винпром Карнобат“ е открит нелегален спиртопровод, който вероятно е извеждал алкохол от данъчния склад,  без да се отчита от измервателните устройства, които предават информацията към митническите власти. От агенцията поискаха складовете да останат затворени, но Районният съд в Карнобат даде разрешение винпромът в село Церковски да започне пълноценно да работи още от в неделя.", "date": "2018.09.24", "title": "Шеф от „Винпром Карнобат” отрича изтичането на нелегален алкохол"}
{"url": "https://www.monitor.bg:443/bg/a/view/obesiha-9-myje-v-iran-za-grupovo-iznasilvane-145046", "text": "Девет души, осъдени на смърт заради групово изнасилване в Иран, бяха екзекутирани чрез обесване, предаде АП. Мъжете нахлули във вилата на жена в южната провинция Фарс и я изнасилили, уточняват ирански медии. Датата, на която било извършено престъплението, не се съобщава. Осъдените обжалваха присъдите пред Върховния съд, но той ги потвърди по-рано този месец. Според в. \"Арман\" изнасилената жена в даден момент оттеглила жалбата си, но съдебните власти все пак решили да изпълнят смъртното наказание.", "date": "2018.09.24", "title": "Обесиха 9 мъже в Иран за групово изнасилване"}
{"url": "https://www.monitor.bg:443/bg/a/view/goljamo-kolichestvo-oryjie-be-namereno-u-migranti-v-bosna-i-hercegovina-145045", "text": "Полицията в Сараево предприе снощи операция, в която у мигранти в централните райони на босненската столица бе намерено голямо количество оръжие - пистолети, пушки и муниции, съобщава босненският информационен сайт Кликс. Полицията не съобщи подробности с оглед на това, че операцията продължава. Повече информация ще бъде дадена сред края на акцията. Според неофициална информация част от оръжието било скрито в апартамент, а друга част - закопана.", "date": "2018.09.24", "title": "Голямо количество оръжие бе намерено у мигранти в Босна и Херцеговина"}
{"url": "https://www.monitor.bg:443/bg/a/view/honda-stava-na-70-godini-145047", "text": "Днес се навършват 70 години от основаването на компанията Хонда мотър (Honda Motor), водещ японски производител на коли, мотоцклети и промишлено оборудване. През 1941 г. японският предприемач Соичиро Хонда създава завод за бутални пръстени за автомобилния концерн Тойота (Toyota). През 1946 г. той продава предприятието и с получените пари основава Техническия изследователски институт на Хонда (Honda Technical Research Institute), който на 24 септември 1948 г. е пререгистриран като Хонда мотър (Honda Motor). През 1949 г. Соичиро Хонда заедно с инженера Кихатиро Кавасима създават и пускат в производство първия мотоциклет Хонда дрийм (Honda Dream). През 1958 г. компания представя моторолера Супер каб (Super Cub) като заместител на велосипедите за представителите на средната класа. Търсенето на този модел е толкова голямо, че за да може да му се отговори, е построен нов завод за производството на 30 000 велосипеда месечно. През 1959 г. Хонда става водещ японски производител на мотоциклети с обем на продажбите от 55 милиона долара и продава за една година 285 000 мотора. През същата година в САЩ е основана дъщерната компания Американ Хонда мотър къмпани (American Honda Motor Company, Inc.), която започва да продава японски мотоциклети. Те са четири-пет пъти по-евтини от американските модели. Продажбите в САЩ нарастват от 500 000 долара през 1960 г. до 77 млн. д. през 1965 година. Към 1967 г. Хонда става най-големият производител на мотоциклети в света. През 2017 г. Хонда мотър е произвела 5 милиона автомобила, което е увеличение с 4,7 на сто спрямо предходната година и компанията е имала цял от 6,8 на сто от световния пазар на автомобили. Японският концерн е пласирал на пазара 19 500 мотоциклети, което е с 10 на сто повече спрямо предходната година, заемайки 35 на сто от пазара. Хонда има 66 производствени и монтажни завода в 25 страни по света, от които 11 са в Япония. По данни на американското списание \"Форбс\" през юни 2018 г. е била на 58-о място в рейтинга на най-големите компании в света, чиито акции се търгуват на фондовия пазар, и на второ място сред японските групи, нареждайки се след Тойта мотърс (Toyota Motot). Пазарната капитализация на Хонда през септември т.г. е била 55,1 млрд. долара.", "date": "2018.09.24", "title": "Хонда става на 70 години"}
{"url": "https://www.monitor.bg:443/bg/a/view/robyrt-redford-se-otkaza-ot-pensijata-si-145026", "text": "Само месец, след като обяви, че прекратява кариерата си, холивудският ас Робърт Редфорд промени решението си. Въпреки че обяви последната си лента „Старецът и оръжието“ като сега актьорът твърдо заяви, че вече не иска да говори за излизане в пенсия. 81-годишният носител на „Оскар“ призна, че е прибързал с предишните си изявления по темата: Той допълни, че ако се пенсионира, ще го направи без много шум, защото като го обявява открито, това привличало много внимание. Когато обяви приключването на актьорската си кариера обаче звездата от „Буч Кисиди и Сънданс Кид\" обеща да не обръща гръб на изкуството, което е „първата му любов“.", "date": "2018.09.24", "title": "Робърт Редфорд се отказа от пенсионирането"}
{"url": "https://www.monitor.bg:443/bg/a/view/vicepremieryt-zaharieva-kacna-v-nu-jork-145050", "text": "Вицепремиерът и министър на външните работи Екатерина Захариева завърши работното си посещение в Канада и пристигна на летище \"Ла Гуардия\" в Ню Йорк, където ще се включи в състава на водената от премиера Бойко Борисов българска делегация за 73-ата редовна сесия на Общото събрание на Организацията на Обединените нации (ОС на ООН), съобщи министерството на външните работи. Захариева ще проведе редица двустранни и многостранни срещи със свои колеги външни министри от цял свят. В програмата й е включено участие в неформална среща на външните министри на страните-членки на ЕС, както и вечеря на министрите на външните работи от трансатлантическата общност. На 26 септември първите дипломати на България, Гърция, Хърватия и Румъния ще се съберат за разговори в четиристранен формат. Същия ден вицепремиерът Захариева ще участва в Среща на високо ниво за Сирия, организирана от ЕС, както и в работен обяд на министрите на външните работи на държавите-членки на Централноевропейската инициатива (ЦЕИ). На 27 септември Екатерина Захариева ще се срещне с генералния секретар на Съвета на Европа Турбьорн Ягланд. Тя ще разговаря и с Насър Камел, генерален секретар на Съюза за Средиземноморието.", "date": "2018.09.24", "title": "Вицепремиерът Захариева кацна в Ню Йорк"}
{"url": "https://www.monitor.bg:443/bg/a/view/disni-pauzira-rabotata-si-po-mejduzvezdni-vojni-145022", "text": "Компанията „Дисни“ ще забави реализирането на бъдещите филми от сагата за „Междузвездни войни“. Причината - от студиото искат да се избегне „умора у феновете“ на култовата поредица. Нещата бяха прекалено много и прекалено бързи. Сега можем да очакваме известно забавяне на темпото, но това не означава, че няма да изобщо правим повече филми“, заяви пред „Холивуд рипортър“ изпълнителният директор на компанията Боб Айгър. „Ако през 2020 г. няма нов филм от сагата, това няма да ни убие\", включи се в темата и филмовият анализатор Скот Колура. Забавянето на темпото бе определено от филмови специалисти като \"битка за спечелване на феновете\"", "date": "2018.09.24", "title": "Дисни паузира работата си по „Междузвездни войни“"}
{"url": "https://www.monitor.bg:443/bg/a/view/borisov-na-sreshta-s-trymp-dnes-145031", "text": "Премиерът Бойко Борисов ще участва днес в Срещата на високо равнище \"Глобален призив за действие за справяне с проблема с наркотиците\", организирана по инициатива на президента на САЩ Доналд Тръмп. България е съдомакин на събитието, което ще се проведе в Ню Йорк, където министър-председателят е на едноседмично посещение във връзка със 73-ата сесия на Общото събрание на ООН, съобщи пресслужбата на кабинета. В рамките на визитата си премиерът ще изнесе реч от трибуната на ООН, свързана с основната тема на общия дебат, която тази година е \"ООН за всички хора: Глобално лидерство и споделени отговорности за мирни, равнопоставени и устойчиви общества\". Освен това нългарският министър-председател ще участва в среща \"на върха\" за мира \"Нелсън Мандела\". Целта на форума е международната общност да препотвърди ангажимента си към глобалния мир, предотвратяването на конфликти и защитата на правата на човека. По време на посещението си Борисов ще проведе и редица двустранни срещи с държавни и правителствени ръководители на държави членки на ООН, както и с представители на неправителствени организации. В делегацията, водена от министър-председателя е вицепремиерът и министър на външните работи Екатерина Захариева.", "date": "2018.09.24", "title": "Борисов на среща с Тръмп днес"}
{"url": "https://www.monitor.bg:443/bg/a/view/prerabotili-sme-pod-200-hil-t-plodove-i-zelenchuci-za-godina-145034", "text": "Под 200 хил. т са преработените в родните консервни заводи плодове и зеленчуци за миналата година. Това сочат данни от бюлетина за август 2018 г. на земеделското министерство. На консерви са били направени 91,3 хил. т пресни плодове и 103,9 хил. т пресни зеленчуци, сочат стастистическите данни предоставени на ведомството от 171 предприятия. 88% от тях са търговски дружества, а останалите - еднолични търговци и кооперации. С най-голям дял от преработените плодове са черешите, ябълките и прасковите. От преработените зеленчуци с най-голям дял са доматите, пиперът и картофите. От преработените плодове с най-голям дял са доставените от български производители - 64%, следват доставките от ЕС - 24%, и внос от трети страни- 7%. Предприятията стопанисват 358 хектара площи, от които са доставени 3 % от преработените плодове. Делът на плодовете, преработени на ишлеме, е 2%. Преработените през 2017 г. са 103.9 хил. тона пресни зеленчуци са с 0.8 % повече от предходната година. С най-голям дял са доставените от български производители - 84%, следват доставките от ЕС - 8%, и внос от трети страни - 2%. От площите, стопанисвани от предприятията (379 хектара), са доставени 5% от преработените зеленчуци, а на ишлеме са преработени едва 1% от зеленчуците.", "date": "2018.09.24", "title": "Преработили сме под 200 хил. т плодове и зеленчуци за година"}
{"url": "https://www.monitor.bg:443/bg/a/view/vjatyr-shte-zapochne-da-izduhva-ljatoto-145032", "text": "През нощта ще бъде ясно. Ще се усили вятърът от юг-югозапад. Минималните температури ще бъдат високи - между 14 и 19 градуса. Преди обяд ще е предимно слънчево. Ще продължи да духа югозападен вятър и повишението на температурите ще продължи. Около и след обяд най-напред в Северозападна България вятърът ще се ориентира от северозапад, ще се усили до 15-20 м/сек. и с него ще започне да нахлува студен въздух. До вечерта и в Източна България вятър ще се обърне от северозапад. По самото преминаване на бърз студен атмосферен фронт облачността ще се увеличи и на места от запад на изток ще превали дъжд с гръмотевици. Към 15 часа температурите ще бъдат в широк интервал от 18-20 градуса в северозападните райони до 32-34 градуса на места в източната половина от страната. Над Черноморието ще бъде слънчево, след пладне от северозапад облачността ще започне да се увеличава и до вечерта, главно по северното крайбрежие краткотрайно ще превали. През по-голямата част от деня ще духа умерен югозападен вятър и температурите ще бъдат високи, но до вечерта вятърът ще се ориентира от северозапад, ще се усили и с него ще започне да нахлува студен въздух. Максималните температури на въздуха ще бъдат 28-32 градуса. Температурата на морската вода е 24 градуса. Вълнението на морето ще бъде 2-3 бала. В планините ще духа силен запад-югозападен вятър, който след пладне в ниските части ще се ориентира от северозапад и ще се усили. Облачността ще е променлива и по самото преминаване на студения атмосферен фронт само на отделни места краткотрайно ще превали. Максималната температура на височина 1200 метра ще бъде 23 градуса, на 2000 метра - около 14 градуса. Във вторник времето ще остане доста динамично, ветровито и с рязко понижение на температурите. Студеният въздух ще обхване страната. Дневните температури няма да надхвърлят 15-20 градуса. Облачността ще е променлива. Само на отделни места преди обяд, главно в източните райони, все още ще превалява дъжд. През нощта срещу сряда вятърът временно ще отслабне, в котловините на Западна България ще стихне и сутринта ще има условия за слаби слани - минималните температури ще са между 4 и 9 градуса, по Черноморието до 12 градуса. В Източна България вятърът ще се ориентира от север-североизток. В сряда облачността ще е променлива. Дневните температури ще са между 14 и 19 градуса.", "date": "2018.09.24", "title": "Вятър ще започне да издухва лятото"}
{"url": "https://www.monitor.bg:443/bg/a/view/posveshtavat-izlojba-na-areta-franklin-145020", "text": "Детройтски музей ще открие изложба на снимки, видеа и лични вещи на великата Арета Франклин, която ни напусна през август. Експозицията, отдаваща почит на кралицата на соул музиката, ще отвори врати в Музея на афро-американската история „Чарлз Х. Райт“ на 25-и септември и ще продължи до 21 януари - Деня на Мартин Лутър Кинг-младши. В близко бъдеще не се очертава такава перспектива, но мисля, че това е едно добро начало“, заяви племенницата й Сабрина Оуенс пред АП. Изложбата включва видеозаписи от нейни изпълнения, снимка на родния й дом в град Мемфис, копие от първия й запис. Ще бъдат показани още червените обувки, с които тя бе обута на поклонението пред тленните й останки, и реплика на червената рокля, с която бе облечена.", "date": "2018.09.24", "title": "Посвещават изложба на Арета Франклин"}
{"url": "https://www.monitor.bg:443/bg/a/view/karame-ot-dnes-s-90-km-ch-po-am-trakija-145033", "text": "Ограничение на скоростта до 90 км/ч по АМ „Тракия” в участъка Чирпан-Стара Загора от км 168 до км 208 се въвежда от понеделник. Причината е в неравности на пътната настилка, съобщават от пресцентъра на АПИ. От там предупреждават, че е необходимо шофьорите да се движат с повишено внимание и съобразена скорост през почивните дни. На АМ „Тракия“ поради ремонт на съоръженията при 17-ти и 18-ти километър в посока Бургас движението се осъществява двупосочно в платното за София. На 24 септември ще има две ленти за София и една лента за Бургас. Шофьорите да се движат с повишено внимание в участъка между Ихтиман и тунел „Траянови врата” от км 45 до км 53, където е въведено ограничение на скоростта до 90 км/ч в двете платна за движение поради неравности на пътната настилка и извършване на ремонтни дейности. Ремонтни дейности се извършват и Движението се осъществява двупосочно в платното за Пловдив. Шофьорите могат да използват алтернативни маршрути. За пътуващите от София към Пловдив отбиването е при пътен възел „Церово“ на АМ „Тракия“ по път III-8402 Виноградец - Карабунар - Злокучене – Септември, път I-8 Лозен - Звъничево - Пазарджик - Мало Конаре - Говедаре, път III-8005 - с. Цалапица до пътен възел „Цалапица“ на АМ „Тракия“, и обратно за идващите от Пловдив към София; от пътен възел „Церово“на АМ „Тракия“ се отбива по път III-8402 Виноградец – Карабунар, път III-3704 Бошуля - Пазарджик, път I-8 Пазарджик - Мало Конаре - Говедаре, път III-8005 с. Цалапица до пътен възел „Цалапица“ на АМ „Тракия“, и обратно за идващите от Пловдив към София; от пътен възел „Калугерово“ на АМ „Тракия“ се отбива по път III-803 Динката - Драгор, път II-37 /Пазарджик/, път I-8 Пазарджик - Мало Конаре - Говедаре, път III-8005 с. Цалапица до пътен възел „Цалапица“ на АМ „Тракия“, и обратно за идващите от Пловдив към София. На 24 септември (понеделник) за улеснение на трафика, в края на трите почивни дни, в участъка с виадуктите, които се ремонтират на територията на Софийска област. В момента на АМ „Хемус“ се ремонтира долното строене на 4 виадукта - при 19-ти км (виадукт „Потоп“), 33-ти км (съоръжението при тунел „Витиня“), при 36-ти километър (виадукт „Коренишки дол“) и при 51-ви км (виадукт „Разлив“). На съоръжението при 9-ти км (в района на с. Яна) се подменят дилатационните фуги. Поради това движението в района на съоръженията при 9-ти, 33-ти, 36-ти км се извършва двупосочно в платното за Варна. На виадукта при 51-ви километър се ремонтира платното за Варна и там трафикът преминава двупосочно в платното за София. За улеснение на трафика на 24 септември ще има две ленти за София и една за Варна. Заради ремонтните дейности по съоръженията е Превозните средства се отклоняват при 30-ти км от пътен възел „Витинска река“ по път I-1 София – Ботевград и път II-17 Околовръстен път на Ботевград, след което се връщат обратно на АМ „Хемус“ при 47-ми км при пътен възел „Ботевград“ и обратно. Строително-монтажни работи се извършват и на две мостови съоръжения на АМ „Хемус“ на територията на област Шумен. Движението в участък от 853 метра - от жп надлеза при км 364+744 до надлеза при км 365+597, се осъществява двупосочно в платното за Шумен. За улеснение на трафика през Владая - по път I-1 (Е-79), на 24 септември от 10 ч. до 20 ч. ще има две ленти за прибиращите се към София. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. На 24 септември, от 14 ч. до 20 ч., се ограничава движението на камионите над 12 тона по автомагистралите и най-натоварените пътища. Целта е повишаване на безопасността при пътуване и увеличаване на пропускателната способност на инфраструктурата. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). Във връзка с очаквания интензивен трафик по основните пътни направления Агенция „Пътна инфраструктура“ апелира шофьорите да карат разумно, да спазват правилата за движение, да не предприемат резки маневри и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата. В участъците, в които се извършват ремонти дейности е необходимо шофьорите да предвидят повече време за пътуване, поради по-ниската скорост на движение и въведените временни организации или да използват алтернативни маршрути.", "date": "2018.09.24", "title": "Караме от днес с 90 км/ч по АМ „Тракия“"}
{"url": "https://www.monitor.bg:443/bg/a/view/tajnstvena-svatba-na-frenskija-pisatel-mishel-uelbek-za-treti-pyt-mu-e-145044", "text": "Потайният френски писател Мишел Уелбек, известен като патологичен женомразец, се ожени вчера, пишат сп. \"Гала\" и в. \"Република\". Авторът на книгите \"Елементарните частици\", \"Подчинение\" и \"Възможност за остров\" запази новината до последно в тайна. Разкри я в социалните мрежи една от гостенките на бракосъчетанието - бившата френска първа дама Карла Бруни-Саркози, която е близка приятелка на Уелбек. Тя постна в Инстаграм снимки на щастливите младоженци. Уелбек е със сив костюм и сива шапка, а избраницата му - млада дама с азиатска външност на име Лизис - е с розова рокля в азиатски стил. Карла Бруни пожелала щастие на двойката. Повече подробности за тайнствената сватба няма. Преди време в книгата си за Уелбек, озаглавена \"Уелбек, неговото куче, неговите жени\", писателят Пиер дьо Бонвил разкри, че колегата му е бил женен два пъти и два пъти се е развеждал. Така че бракът с Лизис е трети за 62-годишния Уелбек. За избраницата на писателя се знае само, че е негова съседка в кооперацията, в която живее. Нейният апартамент бил два етажа под неговия.", "date": "2018.09.24", "title": "Тайна сватба - френския писател Мишел Уелбек все пак обича поне една жена (за трети път му е)"}
{"url": "https://www.monitor.bg:443/bg/a/view/udariha-s-kartina-po-glavata-izvestna-pyrformans-artistka-na-nejna-izlojba-vyv-florencija-145043", "text": "Мъж удари с картина по главата пърформанс артистката Марина Абрамович в музей във Флоренция, предаде АП. Директорът на музея \"Палацо Строци\" Артуро Галансино, написа в Туитър, че атаката е станала в двора на палацото, в което има ретроспективна експозиция на Абрамович. Италиански медии твърдят, че нападателят е ударил Абрамович с картина с дървена рамка, която била портрет на Абрамович, нарисуван от нападателя. Според \"Кориере дела сера\" нападателят на два пъти вече се е появявал гол на публични места във Флоренция, като единият път е лежал върху фалшиви доларови банкноти. Сега полицията го разпитва. Нападателят е идентифициран от \"Кориере дела сера\" като Вацлав Писвейц, който е от чешки произход и който се представя за пърформанс артист. Експозицията, посветена на Абрамович, продължава във флорентинското палацо до 20 януари догодина.", "date": "2018.09.24", "title": "Удариха с картина по главата известна пърформанс артистка на нейна изложба във Флоренция"}
