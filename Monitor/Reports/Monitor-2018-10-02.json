{"url": "https://www.monitor.bg/bg/a/view/redyt-ne-e-v-povecheto-prava-a-v-spazvaneto-im-145865", "text": "Даването на права на човек, организация, малцинство или общност, които така или иначе имат много, е пагубно. Това им дава свобода, която е вредна за тях. Изключително много свобода, която е вредна и за останалите. Такива са и колоездачите. Любителите на педалите са една страхотна общност, която се придвижват природосъобразно. Спортуват, не правят задръствания и не замърсяват околната среда. До тук добре. Но пренебрежимо малка част от тях спазват правилата за движение по пътищата. Останалите са просто туристи, които са вредни за цялото движение. Не говоря за хората, които карат в парка с децата си. Говоря за тези, които се спускат по рампите за инвалиди в метрото и смятат, че те са направени специално за тях. Не, не са. Направени са за майките с деца и за хората, които се придвижват трудно. И надуването на клаксони, тромби и сирени, псувните и жлъчните обиди са меко казано излишни и неприемливи. С даването на повече права на тези въз простовати хора, които са си прости по природа, а не заради това как се предвижват, ще е просто убийствено и за останалите. Тези, които искат да не бъдат газени по тротоарите, в парковете и в градинките. Правата трябва да са равни за всички. Както за шофьорите, така за пешеходците и колоездачите. Не може хора, които нямат ни най-малка представа от Закона за движение по пътищата, да прелитат с бясна скорост по пешеходните пътеки, при положение, че този същия закон забранява това. Не може да карат в насрещното по пътното платно, защото видиш ли, така забелязвали колите по-лесно и не може да правят слалом по тротоарите между хората, когато това им е забранено. Но за да се спазват забраните, не трябва да имат повече права от необходимото, а пътните полицаи да си посвършат работата, която така или иначе не им е никак малко. Трябва да ги глобяват, да им прибират колелетата и дори да ги прибират по арестите, когато извършат по-сериозно нарушение. Както се отнася и за водачите на автомобили. Всички трябва да са равни пред закона. В противен случай остава вкусът в устата, че някои са по-привилегировани от други. А това не е демократично, каквото искаме да е всичко. Това си е чиста диктатура от любителите на педалите, които в името на кампаниите за по-чист въздух се припознаха за блюстители на природата. Редът не се ражда от даването на повече права, а от следенето за спазването им. Едва когато колоездачите спрат да карат по тротоарите, тогава ще могат да се сърдят, че пешеходците ходят по велоалеите им. Едва когато спрат да се пускат по рампите за инвалиди в метрото, ще могат да претендират за собствени рампи. Едва когато започнат да бутат колелетата си по пешеходните пътеки, ще могат да искат и да ги пропускат като трамваи.", "date": "2018.10.02", "title": "Редът не е в повечето права, а в спазването им"}
{"url": "https://www.monitor.bg/bg/a/view/davat-statut-tramvaj-na-koloezdachite-145876", "text": "Колоездачите ще имат статут на трамвай или иначе казано, ще имат предимство навсякъде по пътищата. Останалите участници в движението, дори и пешеходците, ще трябва да ги пропускат по велоалеите, на кръстовищата и дори на тротоарите, ако няма обозначена зона за каране на колело. Ако площите обаче са определени само и единствено за пешеходци, според действащия в момента закон те няма да имат право да се движат там. Предлаганите правила обаче ще могат да ги облагодетелстват и те да се движат навсякъде с пълно предимство.  Това са част от промени, които в момента се обсъждат в работната група от Министерството на транспорта и Министерството на вътрешните работи и Министерството на регионалното развитие, която разделя на три части сега действащия и променян над 100 пъти Закон за движение по пътищата. Предложенията ще бъдат внесени до дни за обсъждане, но не се знае каква част от тях ще минат.  „Колоездачите са крайно недисциплинирани. Те не спазват никакви закони. Само една малка част от тях го правят. Даването на повече права, ще ги направи още по-невнимателни“, смятат представители от Пътна полиция, които са категорични, че ще се противопоставят на готвените промени, стигне ли са на обсъждане в парламентарна комисия. Въпреки многото нарушения, които правят, колоездачите, които са глобени годишно в столицата са едва около 200 и то когато са станали причина за някакво пътно-транспортно произшествие. Последната солена глоба е за любител на велосипеда, който през май месец тази година прегази дете в Южния парк. Той му счупи крака и го влачи десетки метри. Младият мъж беше арестуван, а срещу него беше заведено дело. Според запознати той е санкциониран с около 1000 лева, но от съда, а не от органите на Пътна полиция. Единствените наказания, които катаджиите могат да налагат, са за липса на жилетка – 10 лева, за каране без светлини и светлоотразители – 50 лева.  Новите промени обаче предвиждат въртенето на педали без жилетка да скочи на 30 лева.  По-сериозни санкции се предвиждат и за минаването на червен светофар, научи „Монитор“. Според членове на работната група наказанието за карането на забранен сигнал или преминаването на знак „Стоп“, без да се спре, трябва да коства на водача на автомобила цели две години без книжка както и глоба от 1000 до 2000 лева. Причината за предлагането на крутите мерки е, че преминаването на червен сигнал е равносилно на опит за убийство и може да коства нечий човешки живот, особено ако кръстовището е по-натоварено и по-високоскоростно.  Други идеи на членовете на работната група са премахването на левия завой. Смята се, че много произшествия стават именно, когато водачите са без предимство, но решават да завият. За да се премахне тази опция обаче, е необходимо не само закона да се промени, но и цялата инфраструктура, което според скептиците, участващи в обсъжданията, граничи с лудостта.", "date": "2018.10.02", "title": "Дават статут „трамвай“ на колоездачите"}
{"url": "https://www.monitor.bg/bg/a/view/darija-simeonova-se-vyrna-na-rabota-mesec-sled-rajdaneto-145843", "text": "Само месец след като прегърна за първи път сина си Дария Симеонова отново запретва ръкави на снимачната площадка. Актрисата, която доби популярност като красивата пиарка Наталия на болница „Свети Кирил“ в „Откраднат живот“, отпътува за Варна, където щракна клапата на новия български филм „Диви и щастливи“. Лентата е режисирана от Мартин Макариев, а целият екип се събра за първи път в морската ни столица преди броени дни. Проектът качва на голям екран още Яна Маринова, Луиза Григорова и Александър Сано, след като тримата обединиха творчески потенциал в „Привличане“ - дебютния опит на актрисата от „Връзки“ като съсценарист и продуцент. И тогава на режисьорското столче седна Макариев. Подробностите около сюжета на „Диви и щастливи“ се пазят все още в тайна. Централните персонажи обаче вероятно ще бъдат изиграни от Григорова и Сано, издава кадър, публикуван от Макариев в социалните мрежи. Луиза блести пред камерата с различна визия с къдрава и изрусена коса, а заедно с Маринова ще покачат нивото на адреналин в кръвта си и с каскади върху мотори. написа Яна под свой кадър бекстейдж. От други снимки от снимачния сет става ясно, че Симеонова ще изиграе далеч не толкова свободолюбива жена, тъй като е облечена в строго делово облекло. За красавицата това е и първа по-голяма роля след „Откраднат живот“. Припомняме, че в края на петия сезон на сериала тя обяви, че няма да се завърне в следващите епизоди. Като причина за това изтъкна именно факта, че е бременна с първа рожба. Дария даде живот на сина си в края на месец август. Младата майка засега пази в тайна името на наследника си. Преди вече близо година пък тя се сгоди за таткото на бебето – мениджъра на образователен сайт Антон.", "date": "2018.10.02", "title": "Дария Симеонова се върна на работа месец след раждането"}
{"url": "https://www.monitor.bg/bg/a/view/myj-ot-rakovski-prostrelja-oponent-145879", "text": "Случай на прострелян мъж разследват криминалисти на ОДМВР Пловдив, съобщиха оттам. По първоначални данни днес  в кв. \"Генерал Николаево\" в Раковски се скарали двама местни жители, на 33 и 74 години и по-възрастният стрелял със законно притежаван пистолет срещу опонента си. Пострадалият е откаран в болница. Предприети са действия по разследването под наблюдението на прокуратурата, съобщиха от полицията в Пловдив. Стрелецът е арестуван, а оръжието му е иззето. Раненият е откаран в болница без опасност за живота.", "date": "2018.10.02", "title": "Мъж от Раковски простреля опонент"}
{"url": "https://www.monitor.bg/bg/a/view/dobrijat-oligarh-prokopiev-izpylzja-v-shpigel-145877", "text": "Разградският бос и обвиняем за аферата ЕВН Иво Прокопиев отново изпълзя на припек в западната преса, като за трибуна използва уж авторитетното издание „Шпигел“. В статия, препечатана моментално и от БГ секцията на „Дойче веле“ (отколешен пристан на писачи, свързани с кръга „Капитал“ - б.а.), облажил се с милиони от бандитската приватизация на ментора си Костов, е използван като източник, който да разкаже каква е медийната обстановка в страната. При това самият „Шпигел“ уточнява, че е олигарх, но едва ли не е „добър“, тъй като като „мнозина възлагат надеждите си тъкмо на него“. Можем само да гадаем кои имат предвид, но пък със сигурност надежди на Прокопиев възлагат останалите олигарси, дърпащи конците на задкулисието у нас, Цветан Василев и Огнян Донев и менторът им Костов, които отчаяно се пробват да се отърват от надвисналото над главата им възмездие за аферите, въртени през годините. Подобно писание от страна на издание, носещо славата на авторитетно, е, меко казано, странно, особено на фона на факта, че Прокопиев е олицетворение на премазаната журналистика, създавана по опорни точки (негови писма с опорки към журналистите му изтекоха преди няколко години в медиите, а самият олигарх неколкократно е потвърждавал истинността им – б.а.). Освен това разградският бос се прочу в световен мащаб с това, че наред с бюрата и компютрите, той заложи срещу банков заем редакционната политика на изданията си, но това явно са факти, които от „Шпигел“ удобно са пропуснали да споменат в статията си. Немското списание, което претендира за еталон на качествената журналистика, обаче неколкократно вече е ползвано като пощенска кутия от кръга „Капитал“ с цел да се ретранслират фалшивите им новини в чужбина. След като веднъж се появят в чуждоезичната медия, пък пасквилите се препечатват от изданията от Фабриката за фалшиви новини на задкулисието, основен флагман на която е печално известният „Капитал“ на Иво Прокопиев. А мишената на всички тези атаки винаги е една – депутатът от ДПС и наш издател Делян Пеевски, който от години се е превърнал в трън за олигархията, чиито афери редовно разобличаваме в нашите разследвания. Първи ние разкрихме и бандитската приватизация на „Каолин“, благодарение на която трупа първите си милиони и заради която в момента има запор над престъпно придобито от него имане за близо 200 млн. лева. Факт, който дори „Шпигел“ признава, макар неловко да се опитва да замаже. Пак ние първи извадихме наяве и енергийните далавери на Прокопиев с ВЕИ-та, с които точеше от джоба на всички граждани на държавата. Този път дори добрите немски авери на енергийния бос не са сдържали и са разкрили на читателите си истинското лице на човека, развиващ черния пиар зад граница – наричайки Прокопиев олигарх. Нещо, което той от години се опитва да скрие от обществото, като приписва това определение на своите врагове. Най-мразеният от тях пък е именно Пеевски, чиито издания редовно сваляме маската на „добрия олигарх“ Прокопиев и другите босове на задкулисието и това силно ги тревожи. Защото без камуфлажа на морални проповедници трудно могат да се доберат до така нужната им власт, с която да захранват банковите сметки на гърба на държавата и нейните граждани. Иначе материалът в „Шпигел“ използва старите опорки на кръга „Капитал“, че у нас медийната свобода е силно разклатена, а за източници се ползват „утвърдени“ експерти като Димитър Стоянов от „Биволъ“, Ирина Недева от АЕЖ (все част от арсенала за масово поразяване на грантаджийския отбор на „Капитал“ - б.а.), както и самият Прокопиев. Самата статия пък е плод на труда на Ян Пул и Тобиас Рап. Първият автор не за първи път се подвизава из българските потайности, като топлите му връзки с кръга „Капитал“ лъсват покрай друг негов материал отпреди 5 години. Тогава за основен източник на „разследването си“ Пул използва варненския кореспондент на „Капитал“, който пък по чиста случайност е бил пиар не на някой друг, а на „любимото дете“ на Командира – ексобластния управител на морската столица Добрин Митев. Използването на чужди издания за пощенски кутии, за да може след това статиите им да се препечатват с пропагандна цел у нас от изданията на Прокопиев и аверите му олигарсите Цветан Василев и Огнян Донев също, е стар трик на задкулисието за лъскане на престъпното реноме на тарторите му. Цялото упражнение пък се прави с парите, заграбени от банкера беглец Цветан Василев от вложителите в КТБ и държавата. Благодарение именно на пачките, завлечени от него през кухите му фирми (виж долу), самият БГ Мадоф също често си осигурява задгранична медийна трибуна. За да е сигурно, че статията в „Шпигел“ ще има голям ефект (явно подобни публикации бъркат сериозно в джоба на задкулисието, защото не се пускат много често – б.а.), тя е подгрята от друг пасквил, творение на щерката на банкера беглец Цветан Василев Радосвета. Самата тя укриваща се от правосъдието, но това, разбира се, не присъства в жизнеутвърждаващия й анализ „Авторитарния модел на България“. А за да няма отклоняване от зададения тон, текстът на избягалата наследничка на БГ Мадоф е почти копи-пейст на тезите, лансирани и в „Шпигел“. Просто задкулисието иска да е сигурно, че спазвайки плътно Гьобелсовите повели, ще успее да втълпи на обществото, че в „добрата олигархия“ няма нищо лошо.", "date": "2018.10.02", "title": "„Добрият“ олигарх Прокопиев  изпълзя в „Шпигел“"}
{"url": "https://www.monitor.bg:443/bg/a/view/jena-zagina-ot-policejska-patrulka-chetirima-sa-raneni-145875", "text": "Възрастна жена загина, а други четирима, сред които и полицай, са ранени при инцидент с патрулен автомобил близо до Плевен. След пътно-транспортно произшествие няколко от участниците в него са излезли на пътното платно. Отиващият на място патрулен автомобил на МВР е блъснал стоящите на пътя хора. Директорът на Националната полиция Христо Терзийски обясни, че водачът на автомобила на МВР не е видял хората, тъй като те са стояли след завой, а допълнително влияние е оказало и лошото време в района. Все още не е ясно дали патрулката се е движила с превишена скорост. Терзийски припомни, че при инцидента, който е станал около 17,20 часа в понеделник, е пострадал и полицай. \"Най-вероятно вследствие на лошите метеорологични условия и несъобразената скорост автомобилът напуска пътното платно и удря всичките тези граждани. Има четирима пострадали, от които единият е служител на МВР. Водачката на първия автомобил, 65-годишна, е починала при транспортирането ѝ към болницата. Знаете, бяха тежки метеорологичните условия, на завой е станала цялата ситуация, така че вероятно много са причините, не е една-единствена\", заяви Терзийски.", "date": "2018.10.02", "title": "Жена загина от полицейска патрулка, четирима са ранени"}
{"url": "https://www.monitor.bg:443/bg/a/view/komputyrnite-nauki-s-50-000-liri-startovo-145867", "text": "Новозавършилите \"Компютърни науки\" студенти във Великобритания имат среден годишен доход от 50 000 паунда. Това ги качва на първо място сред най-добре платените специалности на Острова. Класацията е направена от Асоциацията за контрол на качеството за висшето образование, обясниха от консултантска къща „Дарби“. Добре платени са и икономическите програми, които получават до 40% повече от средното възнаграждение, както и специалностите, свързани с дизайн. На дъното на класацията се оказва „Креативно писане“. Завършилите специалността получават по около 9000 лири средно годишно, което е около 20% по-малко спрямо други програми. Доходите на новозавършилите студенти са основният начин да се проследи качеството на специалността, която са завършили. Британското министерство за първи път залага на този подход, като досега са използвали базата на академично преподаване, удовлетвореността на студентите или баланс между теория и практика. От „Дарби“ обясниха, че в момента във Великобритания се обучават 6585 български студенти, което нарежда страната ни на второ място по чуждестранни студенти след САЩ. Цялостният ръст на чуждестранни обучаващи се е 5% спрямо общия брой студенти. В Холандия също отбелязват ръст на наши възпитаници. Около 60% от тях се ориентират към университети, които предлагат приложни науки, предлагащи по-бърза трудова реализация. Интерес има и към класическите, но там има по-големи изисквания и по-труден прием. Дания също е все още търсена дестинация въпреки регулирания прием и завишените изисквания. Консултантската къща съветва кандидат-студентите да се възползват от комбинираното кандидатстване в няколко университета в Европа, които предлагат желаната от тях специалност. Желаещите могат да научат повече за него по време на изложението „Уча в чужбина“ в София на 7 октомври в хотел „Хилтън“ или в Плевен на следващия ден в хотел „Ростов“.", "date": "2018.10.02", "title": "Завършилите \"Компютърни науки\" с 50 000 паунда стартово"}
{"url": "https://www.monitor.bg:443/bg/a/view/spored-obvinenieto-kuha-firma-na-vasilev-glytnala-21-mln-lv-ot-ktb-145863", "text": "Само една от свързаните с Цветан Василев кухи фирми- „Транстрейдинг“ ЕООД е глътнала 21 млн. лв. от фалираната КТБ. Това става ясно от обвинителния акт срещу банкера беглец и още 17 души за източването на над 2 млрд. лв. от трезора. Държавното обвинение твърди, че крупната сума е била отпусната като кредит през пролетта на 2014г., тоест броени месеци преди рухването на банката. Вчерашното четене на обвинителния акт се проведе в сградата на Софийския районен съд на бул. „Скобелев“. Причината е, че в сградата на спецсъда на ул. „Черковна“ има недостиг на съдебни зали, а в същото време там са насрочени много дела. Само подсъдимите по КТБ заедно със защитниците си наброяват около 40 души. Преди началото на вчерашното четене съдия Виржиния Петрова изрично подчерта, че папките с делото няма да се местят в СРС, каквито внушения се направиха по- рано. Заседателната зала на районните магистрати ще бъде ползвана само за четене на обвинението най- вероятно до края на годината, допълни тя. Самият обвинителен акт наброява 5 000 страници. От внасянето му досега са прочетени между 800 и 900 страници. Най- вероятно четенето на обвинението ще продължи до следващото лято и едва тогава може да се стигне до разпит на свидетели и вещи лица, твърдят запознати.", "date": "2018.10.02", "title": "Според обвинението: Куха фирма на Василев глътнала 21 млн. лв. от КТБ"}
{"url": "https://www.monitor.bg:443/bg/a/view/novi-svlachishta-se-aktiviziraha-v-sarafovo-145868", "text": "Нови свлачища се активизираха в бургаския квартал „Сарафово“. Това се случи за втори път в рамките на денонощие след проливните дъждове, които направиха ситуацията кошмарна и в Поморие. Този път са застрашени къщи, намиращи се близо до брега, съобщи Агенция „Булфото“, като публикуваха и снимки от природното бедствие. В понеделник земна маса се свлече под моста в квартала, през който минава главния път Бургас-Слънчев бряг и блокира достъпа към летището. Калта едва не погреба жива жена, която преминавала с колата си по пътя край моста. Междувременно по плажната ивица в Бургас започна изграждане на предпазни диги.", "date": "2018.10.02", "title": "Нови свлачища се активизираха в „Сарафово“"}
{"url": "https://www.monitor.bg:443/bg/a/view/premieryt-trjabvat-ni-novi-iztrebiteli-za-da-ne-bydem-pushechno-meso-145862", "text": "България се нуждае от нови изтребители, за да не се превърнат в определена ситуация военните й летци в пушечно месо. Това каза премиерът Бойко Борисов, след като в понеделник в МО бяха отворени офертите до страната ни за закупуването на бойните машини за армията. Три държави ни отправиха общо четири предложения във връзка с проекта за модернизиране на разчитащите все още на руските МиГ-ове ВВС за 1,8 млрд. лв., с които трябва да се сдобием с 8 самолета. Две от офертите са от САЩ, които ни предлагат както нови F-16, така и F-18, също от завода. Преди броени дни пък от компанията производител Lockheed Martin заявиха, че ще предложат на страната ни последно поколение от най-масовия изтребител в Света F-16, с какъвто се сдобиха вече голяма част от държавите от бившия соцблок. Освен за напълно отговарящия за разлика от руските МиГ-ове на натовските стандарти и напълно модернизиран F-16 Viper и F-18, до МО са пратени и оферти от Швеция за нови „Грипени“ и от Италия за „Юрофайтър“ втора ръка. „Държим изтребителите да бъдат нови, не само за да могат да охраняват нашите летци, небето ни, а и ако стане война, да имаме най-модерните самолети. Държа да са нови. Когато свалят найлона от седалките, ще карат нещо добро и няма да са пушечно месо”, подчерта премиерът. Той коментира също, че летците от Граф Игнатиево са поканени, за да се запознаят с предлаганите самолети, защото именно те трябва да летят на тях. По отношение на проблемите на хората с увреждания пък, премиерът изтъкна: „Винаги съм поемал отговорността. Борбата срещу олигархията и незаконната контрабанда ни дава възможност да заделим пари за социална политика.”. Борисов коментира и референдума в Македония. Той подчерта, че всеки народ сам определя съдбата си „Ние само можем да кажем, че подкрепяме нашите съседи по пътя им към НАТО и ЕС”, посочи премиерът.", "date": "2018.10.02", "title": "Премиерът: Трябват ни нови изтребители, за да не бъдем пушечно месо"}
{"url": "https://www.monitor.bg:443/bg/a/view/festival-sreshta-malchugani-s-ekstremni-sportove-145866", "text": "Забавна среща с екстремните спортове в компанията на инструктори от водещи клубове, приключенски работилници и спортни демонстрации ще поднесат на детската публика в Музейко. Тя ще се случи от 5 до 7 октомври по време на Детския приключенски фестивал Аdventure Kids. Вълнуващата среща с екстремните спортове ще бъде проведена от представители на водещи клубове по парапланеризъм, рафтинг, сърф. Децата ще могат да се включат в специалните приключенски работилници – скално катерене и техники за осигуряване, първи стъпки на стартиращия водолаз, любопитния живот в пещерите, отворена тренировка по бягане и първа помощ при преходи в планината. Чудесата на подводния свят ще бъдат разкрити от водолазът Александър Киров, а катерачът Виктор Варошкин ще запознае посетителите с необходимите осигуровки и покоряването на високи стени. Отворена тренировка с ултрамаратонеца Красимир Георгиев ще предложи възможност на всички млади бегачи да изпитат сили и скоростта на собственото си движение. Как да бъде в безопасност в дивата природа преподавателят по спортна медицина д-р Любомир Младенов, а биологът и пътешественик Ния Тошкова ще поведе младите приключенци към земните недра с любопитни истории за живота на пещерняците. Детският приключенски фестивал се реализира в партньорство между Музейко и Банско Филм Фест, които предлагат среща със света на приключенията и дивата природа в сърцето на града. Всеки, който уважава околната среда и се грижи за нея, ще може да се впусни в образователни игри за опазването й заедно с различни специалисти, обединени от любовта към природата. Освен среща с екстремните спортове, е подготвена и филмова програма. Хлапетата ще могат да се гмурнат в „Кораловият рай“, да изследват „Царството на вулканите“, да разкрият „Тайните на ледовете“ и да се отправят на пътешествия до далечни земи. Приключенски маршрут на Nissan ще поведе всички авантюристи из разнообразни пътеки в Детския научен център Музейко. Фестивалът Аdventure Kids 2018 е съфинансиран по Програма за изпълнение на Общинска стратегия за развитие на физическото възпитание и спорта на Столична община и се реализира в подкрепа на кампанията „София - Европейска столица на спорта – 2018“. Аdventure Kids 2018 се осъществява с подкрепата на Nissan. Програмата на Детския приключенски фестивал е включената в цената на билет за Музейко.", "date": "2018.10.02", "title": "Фестивал среща малчугани с екстремни спортове "}
{"url": "https://www.monitor.bg:443/bg/a/view/mvr-shefyt-slagame-oshte-kameri-za-da-ogranichim-skorostta-145872", "text": "Още камери, както и специална инфраструктура ще ограничават скоростта по пътищата на България, която е и основната причина за инцидентите и смъртните случаи. Това стана ясно във вторник от думите на вътрешния министър Младен Маринов по време на срещата си с новия европейски координатор по пътна безопасност Матю Болдуин. Конференцията на високо ниво се проведе в НДК и беше организирана от МВР и Европейската комисия. Там стана ясно, че до 12 декември Маринов ще предложи на правителството конкретни мерки за подобряване на безопасността по пътищата. Подготовката на шофьорите, пътната инфраструктура и безопасността на автомобилния парк са основните фактори за подобряване на ситуацията“, каза Маринов. Високият пътен травматизъм при децата, смъртността сред младите хора и ръстът на жертвите при възрастните са основните тревожни тенденции, според докладите на МВР. Вече са взети мерки за засилен контрол над водачите и автомобилите.  „Ще се купуват нови камери за скорост. Инфраструктурата по пътищата ще бъде изградена така, че да не позволява бързо шофиране, особено в населените места“, категоричен беше вътрешният министър пред Матю Болдуин. каза по време на срещата европейският координатор по проблемите на безопасността на движението.  Друг засегнат проблем на срещата беше ситуацията с детския травматизъм при катастрофи. Статистиката сочи, че от началото на годината по пътищата у нас са загинали 24 деца, което по думите на Маринов е цял един клас. Страната ни е на второ място в ЕС по брой жертви при пътни инциденти на 1 милион души. Пред нас е само Румъния, където загиналите са повече.", "date": "2018.10.02", "title": "МВР шефът: Слагаме още камери, за да ограничим скоростта"}
{"url": "https://www.monitor.bg:443/bg/a/view/bylgarka-defilira-za-chanel-145864", "text": "Българският модел Белослава Хинова дефилира за световноизвестния бранд Chanel в Гран Пале в рамките на Седмицата на модата в Париж. 16-годишната красавица е избрана лично от творческия директор на лейбъла Карл Лагерфелд да участва в бляскавото събитие. Хинова се разходи по вдигнатия за ревюто плаж в бял ансамбъл от пола, блуза и сако с къс ръкав. В ръка тя носеше червени чехли и бяла чанта във формата на мида. Друг интересен аксесоар, с който дефилира Белослава, е шапка с две козирки. По време на модния форум Chanel отправи предложенията си за пролет/ лято 2019 година. побърза да се похвали гордата й майка - артдиректора Биляна Савова. Белослава стегна куфарите за френската столица преди месец, за да подпише договор с голяма модна агенция, която представлява супермодели от ранга на Кармен Каас и Бианка Балти.", "date": "2018.10.02", "title": "Българка дефилира за Chanel "}
{"url": "https://www.monitor.bg:443/bg/a/view/kulio-veche-e-v-sofija-145861", "text": "Една от емблемите на олд-скул хип-хопа Кулио, носител на „Грами“ с над 17 милиона продадени записа по целия свят, вече е в България. Американецът кацна в София късно снощи с част от бандата, с която ще стъпи на сцената на столичния клуб “Терминал 1” на 4 октомври. Световноизвестният изпълнител на култовото \"Gangsta's Paradise\" позира за фенове в хотела, в който е настанен. Кулио е у нас за старта на европейското си турне, което ще започне именно от тук. Росен Ватев и Борислав Димитров ще забият непосредствено преди него. След София, на 4 октомври 2018, турнето му ще премине през Швеция, Швейцария, Обединеното кралство, Ирландия, Полша, Украйна, Холандия, Унгария, Германия и други.", "date": "2018.10.02", "title": "Кулио вече е в София"}
{"url": "https://www.monitor.bg:443/bg/a/view/majki-na-deca-s-uvrejdanija-blokiraha-pytja-za-magistrala-trakija-v-pazardjik-145873", "text": "Майки на деца с увреждания от Пазарджик блокираха за 15-20 минути пътя от града в посока автомагистрала “Тракия“ на входа при градския стадион. Полицейски автопатрули спираха колите, докато недоволните изразиха исканията си. За нас, майките на деца с увреждания, по-важен е Законът за личната помощ, а в последния вариант на проектозакона са премахнати текстовете на майките, които  повече от 3 месеца участваха в работните групи, обясни пред Агенция “Монитор“ Радка Станева, една от майките, дошли на протеста. Тя допълни, че родителите са останали разочаровани и излъгани и че няма индикация, че Законът за личната помощ ще бъде приет като отделен закон. Те искат да го гласуват като подточка в Закона за социалните услуги, а ние искаме да получаваме адекватна подкрепа от държавата, както е във всички европейски страни. Майките настояват рационално да се използват парите за хората с увреждания и са категорични, че няма какво да губят. Те ще изчакат да видят какво ще предприемат управляващите и се заканват, че ще продължат с ефективните протести. „Ние живеем за нашите деца и няма какво да губим“, коментираха несъгласните. Междувременно майки се събраха на протест и в центъра на столицата, като блокираха за кратко Орлов мост.", "date": "2018.10.02", "title": "Майки на деца с увреждания блокираха пътя за “Тракия“ в Пазарджик"}
{"url": "https://www.monitor.bg:443/bg/a/view/majstora-na-mistrijata-i-malamashkata-janka-popova-e-i-magistyr-po-finansi-renovirala-e-i-ajfelovata-kula-145860", "text": "„От 17-годишна вися по скелетата, мъжете с които съм работила ме признават без резерви за майстор в шпакловане и боядисване не само на външни фасади, но и вътре в помещенията“, започна изповедта си пред Агенция \"Монитор\"“ 41-годишната благоевградчанка Янка Попова. В свободното си от работа време Янка завършва в техническия факултет на  Югозападният университет „Неофит Рилски“ бакалавърската специалност „Трудово обучение“. После защитава магистърска степен в специалноста финанси. Дипломите за висше образование, обаче не можаха да я свалят от строителното скеле и тя продължава и днес да бъде всепризнат бригадир на колегите си мъже. „Работила съм по фасадите и финното шпакловане на сградите на Американския университетв и фирма „КФМ“ в Благоевград, също на хотел „Езерец“, и няколко банки в Благоевград. В София съм работила по фасадите и финното шпакловане на 5-6 банки, в ремонта на факултета по журналистика и на още доста големи обекти съм участвала. На частни обекти съм работила в Барселона и Париж. Преди няколко години чули са мен и там ме намериха френски инженери, като ме поканиха да се включа в реновирането на Айфеловата кула. Боядисвах вековните железа на десетки метри височина, увиснала като паяк над града на любовта“, наблегна на този факт от биографията си Янка. Колегите й продължават да се учат на занаят от нея: „Като фурия е“, казва Ангел Станков.. С тях тя е винаги строга, но справедлива. Разговарайки с нея пред поредния й обект в Благоевград, който е на метри от злополучния МОЛ „Ларго“ случаен минувач се заслуша в разговора ни и я попита защо не дойде в Лондон, за да работи за по-дълго време. Там ще й се плаща в паунди: „Тук ми е добре, Постоянно имаме с момчетата поръчки и съм доволна,“ отговори му Янка. Тя е майка на 4 деца – две момчета и две момичета. Най-малката е на 10 години, а най-големия е син и е студент в Югозападния университет, специалност Информационни технологии (ИКТ). „Обожавам работата си, казва Янка, Увлякла съм и сестра си в тази професия. Аз съм може би от единиците жени избрали тази мъжка професия за своя съдба. В бригадата няма деление на мъжка и женска работа, аз правя това, което правят и те, и съм щастлива от това. Момчетата ме слушат, въпреки, че всеки носи своя характер. След дипломирането си можех да избера и работа зад бюро, но това не ми е присъщно. Имам и магазин за бои и строителни материали, който моите съграждани познават като магазина на Мравката. Но с мистрията в ръце съм в стихията си“, завърши своята кратка изповед 41-годишната Янка Попова..", "date": "2018.10.02", "title": "Майсторa на мистрията и маламашката Янка Попова е магистър по финанси, реновирала е и Айфеловата кула"}
{"url": "https://www.monitor.bg:443/bg/a/view/orlin-pavlov-sloji-novo-nachalo-v-ndk-145854", "text": "Дойде мигът, в който и Орлин Павлов реши да скочи в дълбокото, да се качи сам на голямата сцена, в случая – зала 1 на НДК. Страшна и същевременно необходима и амбициозна крачка, която той подплати с първи самостоятелен албум със заглавие „Още малко...“. Всъщност, отне му повече отколкото му е необходимо, на него и безкрайния му талант, закодиран в ЕГН-то му и предаден от родителите му Тиха и Орлин-старши – едни от най-добрите ни оперни певци. Това, което Орлин сътвори беше напълно различно от всеобщите очаквания, а именно бутиков, музикантски концерт за изискано ухо, а не „грандиозно“ шоу, което да накара залата да „избухне“ и да влезе в общото клише. Павлов си беше написал домашното отлично – перфектна подредба на песни, разделени тематично и аранжирани в различни музикални стилове, което даде възможност на гласовия му потенциал да излезе на яве на 101% - от акапела, през джаз импровизация и от старите песни на група „Кафе“ до най-новите от албума, които изпълни за пръв път. Беше си осигурил жестока упора зад гърба в лицето на над 25 от най-добрите млади музиканти у нас, а сред тях Ангел Дюлгеров /китара/, Мартин Ташев /тромпет и вокали/, Милен Кукошаров /пиано/, Васил Вутев /барабани/, Борислав Бояджиев – Борче /перкусии/, Владислав Мичев /тромбон/, Димитър Льолев /саксофон/, Георги Стойков /тромпет/, Евден Димитров /бас/, Волен Милчев /вокали/, Жоро Янев /китара/, Мирослав Иванов /китара/ и JP3 - Димитър Семов, Веселин Веселинов-Еко и Живко Петров. Притеснението на чаровника с 25 карата усмивка избиваше от време на време в малки капки по челото, но винаги в правилния момент до него се появяваше на сцената приятел, който да го стисне за ръка. Я Белослава, я Бобо и, разбира се, Влади Ампов-Графа и Любо Киров допълниха магията в Деня на музиката. С последните двама Орлин изпя за пръв път и новия им общ проект „Приятели завинаги“. Турнето „Още малко...“ продължава в Пловдив на 5 октомври, Бургас на 13-ти, Варна на 15-ти и ще завърши на 20 октомври на сцената в ДКС “Васил Левски” във Велико Търново.", "date": "2018.10.02", "title": "Орлин Павлов сложи ново начало в НДК (СНИМКИ)"}
{"url": "https://www.monitor.bg:443/bg/a/view/voenni-unishtojiha-minata-otkrita-kraj-ruse-145852", "text": "Модулно формирование на Националния военен университет унищожи днес невзривен боеприпас, намерен край Русе. Това съобщиха от Министерството на отбраната. Според съобщението става въпрос за стара противотанкова мина. Тя е била транспортирана на 10 километра от града и унищожена на подходящо място, определено от служители на МВР. Участвали са седем военнослужещи от модулното формирование за разузнаване и неутрализиране на невзривени боеприпаси към университета. Действията на групата по обезвреждането бяха ръководени от подполковник Йордан Терзиев, се казва още в съобщението. Сигналът за мината е подаден в полицията в понеделник вечерта. Тя е забелязана от гражданин до контейнер за смет край пътя Русе – Силистра. Мястото бе отцепено веднага.", "date": "2018.10.02", "title": "Военни унищожиха мината, открита край Русе"}
{"url": "https://www.monitor.bg:443/bg/a/view/zaspal-tiradjija-parkira-v-kyshta-145851", "text": "Заспал румънски тираджия влетя в къща. Произшествието станало във вторник около 8,00 часа сутринта във великотърновското село Въглевци. Водачът задрямал за секунда зад волана не уцелил езин от острите завои и връхлетял първо върху една скала, а след това паркирал в стената на изпречилата се на пътя му къща. За щастие по това време в жилището нямало хора и това предотвратило трагичен инцидент. При направения тест за алкохол се установило, че водачът не е пиян. Той обаче вероятно бил преуморен и за кратко затворил очи зад волана. Мъжът е с леки охлузни наранявания и след прегледа в болницата е освободен за домашно лечение. Товарният автомобил обаче се наложи да остане на място до идването на тежка товароподемна техника, която да го премести на беопасно място.", "date": "2018.10.02", "title": "Заспал тираджия паркира в къща"}
{"url": "https://www.monitor.bg:443/bg/a/view/2569-mladeji-startirat-karierata-si-v-administracijata-145856", "text": "2 569 младежи ще могат да се възползват от възможността да работят в публичната администрация. Над 50% от позициите са в централни институции и поделенията им в страната. Това стана ясно след като Агенцията по заетостта отвори програмата „Старт на кариерата“ Младежите ще могат да трупат опит в Народното събрание, администрациите на Президента и Министерския съвет, Омбудсмана на Република България, 16 министерства, 23 държавни, национални и изпълнителни агенции, Сметната палата, комисии, инспекции и др. В областните управи обявените работни места са 78, а в общинските администрации техният брой е 562. Бюрата по труда ще приемат документи до 19 октомври. С цел улесняване на достъпа на младите хора до участие, тази година Агенцията по заетостта е осигурила и възможност за подаване на електронни заявления. Свободни позиции има за завършилите право, икономически и технически специалности, администрация и управление, социални дейности, информатика и компютърни науки, архитектура, строителство и геодезия, съобщават от Агенцията по заетостта. Програмата предоставя възможност на безработни вишисти до 29-годишна възраст да натрупат в рамките на 9 месеца първия си трудов стаж по придобитата специалност. С това се цели улесняване на прехода от образование към заетост.", "date": "2018.10.02", "title": "2569 младежи стартират кариерата си в администрацията  "}
{"url": "https://www.monitor.bg:443/bg/a/view/hebyr-priuti-jadnoto-145853", "text": "Разделилият се със “Септември” Николай Митов вече е треньор на “Хебър” - един от бившите му клубове като футболист. Отборът е лидер в Югозападната Трета лига, като до момента записа 7 победи, 1 равенство и 1 загуба. Клубът от Пазарджик се похвали с назначението на Жадното, който от утре се заема с новия си тим. В кариерата си досега 46-годишният Митов е водил още “Левски”, “Славия” и “Монтана”, а като футболист защитава цветовете на “Левски”, “Хебър”, “Академик” (Сф), “Магдебург”, “Септември”, “Миньор” (Пк) и “Холщайн” (Кил).", "date": "2018.10.02", "title": "„Хебър“ приюти Жадното"}
{"url": "https://www.monitor.bg:443/bg/a/view/umuvat-kak-da-se-udylji-igrovoto-vreme-v-machovete-145855", "text": "Международният съвет на футболните асоциации (ИФАБ) ще търси начини да намали губенето на време в мачовете, след като срещата между „Кардиф“ и „Бърнли“ почти отбеляза антирекорд по изиграни минути. Топката е била в игра точно 42 минути и две секунди от общо 90 минути по правилник, а защитникът Шон Морисън от „Кардиф“ е изпълявал дълги тъчове средно за по 25 секунди всеки. Мачът от английското първенство е \"най-късият\" от пет години насам, след като през декември 2013-а „Стоук“ и „Астън Вила“ играха точно 40 минути и 50 секунди. След срещата през уикенда The Times of London съобщава, че ИФАБ обсъжда \"множество идеи\", които са част от стратегията за запазването на феърплея във футбола. \"Искаме да ограничим губенето на секунди и да увеличим игровото време, но фундаменталният въпрос е как точно да го направим\", каза за The Times of London анонимен източник от ИФАБ.", "date": "2018.10.02", "title": "Умуват как да се удължи игровото време във футболните мачове"}
{"url": "https://www.monitor.bg:443/bg/a/view/razdeljat-bylgarija-na-chetiri-rajona-145859", "text": "Дунавски, Черноморски, Югозападен и Тракийско-Родопски ще са четирите административни района, на които може да се раздели България. Това предвиждат предложените промени в Закона за регионалното развитие, заяви новият регионален министър Петя Аврамова на 13-та среща на Националното сдружението на общините в „Албена. „Въвеждането на електронно управление по същество е административна реформа, до края на ноември администрациите трябва да са свързани онлайн“, коментира и вицепремиерът Томислав Дончев от \"Албена\". В момента районите за планиране са шест - Североизточен- Северен централен, Северозападен, Югозападен и Южен централен.и Югоизточен, като в тях са включени 28-те области с техните областни центрове. В новия законопроект пък съществува опция за градове със самостоятелни функции по планиране, тъй като се предвижда да няма административни центрове на районите. Промените в закона тепърва ще се подлагат на обществено обсъждане. „Те се налагат заради изискванията на ЕС за хармонизиране на правилата и се подкрепят от Световната банка и ЕК“, допълни министър Аврамова. Освен всичко останало, прекрояването се правело по този начин и защото Северозападният район не можел да покрие критериите за самостоятелен район. По отношение на управлението на новите райони, предложението е, да се въведе двустепенен модел с регионални съвети от управленски и експертно-технически състав, които ще заменят областните съвети за развитие. „Въвеждането на електронно управление по същество е административна реформа, до края на ноември администрациите трябва да са свързани онлайн“, коментира в „Албена“ и вицепремиерът Томислав Дончев. Той съобщи, че министерствата и държавните агенции вече са свързани онлайн. 26 областни управи също били готови да влязат в системата, като само две оставало да се присъединят. От местната власт в електронна свързаност са 218 общини. Част от останалите са минали тестове, друга част са подали заявления да се включат. 15 общини обаче все още не са предприели нищо по темата. Дончев каза, че има известна „децентрализирана“ съпротива от местната власт за включването в общата система. „Процесите на електронното управление отнемат власт от администрацията и правят проследима работата й - става ясно кой работи в срок и законосъобразно“, каза още вицепремиерът.", "date": "2018.10.02", "title": "Разделят България на четири района"}
{"url": "https://www.monitor.bg:443/bg/a/view/andreev-goni-titla-na-dvojki-i-v-arjentina-145857", "text": "Обещаващият ни талант в тениса Адриан Андреев ще преследва титлата на двойки на Младежките олимпийски игри в Буенос Айрес. Преди месец той триумфира на US Open при юношеските двойки, където си партнира с британеца Антон Матушевич. В Аржентина 17-годишният българин ще играе с една от най-големите звезди на неговата възраст Руфолф Молекер (Гер), който през тази седмица записа най-предното си класиране в световната ранглиста на АТР за мъже – 202-ро място. Роденият в Украйна Молекер има един успех над Адриан на Откритото на Германия за юноши през 2017 г., а най-голямата му победа е над бившия №3 в света Давид Ферер (Исп) в първия кръг на същия турнир при мъжете тази година. „Той ще е най-сериозният претендент за титлата в Буенос Айрес, но хубавото е, че ще си партнира с Адриан на двойки и могат да стигнат финал“, обясни треньорът Ивайло Трайков, който замина вчера с останалите от делегацията ни за Аржентина, но без своя възпитаник. Андреев ще лети директно от САЩ, където е в момента, макар че проблеми с получаване на акредитацията могат да го забавят, сподели още Трайков. Веднага след младежката олимпиада пък Адриан ще играе на финалния „Мастърс“ на най-добрите осем за сезона при юношите до 18 г., който ще се проведе в Чънду (Кит) от 22 до 28 октомври. С амбиция за златния медал за Буенос Айрес замина и синът на Армен Назарян – Едмонд, който ще е единственият ни представител в борбата. „От 2 години живея с тази мисъл, а от дете исках да отида на олимпиада“, обяви европейският ни шампион за кадети. Европейските шампионки в бокса Станимира Петрова и Севда Асенова пък изпратиха представителката ни в бокса Горяна Стоева, а олимпийските шампиони Мария Гроздева, Армен Назарян и Иван Иванов пожелаха успех на своите състезатели. България ще бъде представена от 24 спортисти в 14 вида спорт. В предишните две издания на игрите сме спечелили общо 10 медала (5 златни, 4 сребърни и 1 бронзов).", "date": "2018.10.02", "title": "Андреев гони титла на двойки и в Аржентина"}
{"url": "https://www.monitor.bg:443/bg/a/view/la-tekst-posreshtat-esenta-s-tolkova-mnogo-neshta-i-novo-video-145858", "text": "Литературната рок банда LaText посреща новия сезон с ново видео към песента “Толкова много неща”, която ще бъде част от следващия им краткосвирещ албум. Парчето е в отличителния за групата poetry rock стил, който този път съчетава деликатността на поезията и меланхолията на рока с нео блус елементи. Стиховете в него са на Петър Чухов, а музиката и аранжиментът – на цялата група. Темите в “Толкова много неща” напълно съответстват на сезона, в който се прощаваме с фриволността на лятото и посрещаме купищата задачи. Клипът към песента е поредица от абстрактни картини и мини сюжети, дело на визуалния артист Мери Адам. LaText са Петър Чухов (поезия, глас, китара), Елена Пенева (вокал, текстове, синтезатор), Иван С. Вълев (бас, глас, поезия) и Гриша Маникатов (ударни). За шестгодишното си съществуване са свирили на над 10 фестивала в цяла България, както и в множество клубове за музика на живо. Често на сцената с групата излизат като гости и други поети и музиканти от България, САЩ, Нова Зеландия и др.. През 2014 г. „ЛаТекст“ печелят наградата на слушателите на конкурса за нова българска песен на БНР „Златна пролет” с парчето си „Shoot Me Again”, към което правят видеоклип, а същата година издават и дебютното си EP “Само”, съдържащо 7 парчета. Тази година LaText са готови и със следващите си песни, които съвсем скоро ще бъдат издадени и представени в цялостен формат. Всички те са записани в Zero Project Studio, като смесването и мастерирането са минали през пулта на Владимир Бочев.", "date": "2018.10.02", "title": "„ЛаТекст“ посрещат есента с “Толкова много неща” и ново видео (ВИДЕО)"}
{"url": "https://www.monitor.bg:443/bg/a/view/krystiha-novija-korab-na-agencijata-za-dunav-145839", "text": "Новият кораб на Агенцията за проучване и поддържане на река Дунав беше кръстен официално днес. Той ще носи името „Осъм“. Кръстница на плавателния съд стана Галина Василева от Министерството на транспорта, информационните технологии и съобщенията. Новият плавателен съд акостира край Русе през август тази година. Той е построен в корабостроителницата във Варна по европроект и е на стойност 6 милиона лева, от които 85 процента са осигурени по Механизма за свързаност на Европа, а останалите са държавно финансиране. Корабът „Осъм“ е специализиран за обозначаване на фарватера /плавателния път/ на реката. Оборудван е с най-модерна апаратура. Разполага и с хидроложка техника, което позволява освен маркиране на пътя да извършва и хидроложки измервания.", "date": "2018.10.02", "title": "Кръстиха новия кораб на Агенцията за Дунав"}
{"url": "https://www.monitor.bg:443/bg/a/view/stara-zagora-posreshta-patriarh-neofit-s-obnoven-hram-145841", "text": "С изцяло обновен през последните близо 2 години храм на името на Свети Николай Мирликийски ще посрещне на 5 октомври Стара Загора патриарх Неофит, който пристига с целия Свети Синод за 180-та годишнина от рождението на първия местен митрополит Методий Кусев. Изкусните ръце на реставратора Лука Давидов и сина му Емил са върнали към нов живот над 100 образа на светци, рисувани по стените през 1925/1926 година от професорите Никола Кожухаров и Димитър Гюдженов. Буквално греят и иконите от царския чин на иконостаса, които се оказали работи на проф. Антон Митов от 1909-1911 година, но никой не знаел за авторството му заради дебелия слой сажди от вощениците по тях. В хода на работата си Давидов, който е реставрирал над 17 черкви в цялата страна попаднал и на 6, рисувани върху дърво икони от далечната 1885-а година, които оцелели при пожара в някогашната дървена черква „Свети Николай“. Оказало се, че те са работа на бащата на проф. Гюдженов, зографа Атанас Гюдженов /1837-1936/. На тях са изобразени Исус Христов, покровителят на занаятчиите  свети Спиридон, Богородица с младенеца и др. от най-почитаните светци на православието. След реставрацията им те ще бъдат поставени в молитвения салон, за да напомнят за историята на църквата, чийто основен камък е поставен през 1896 година, а градежът е бил завършен през 1909 година.Заради  последвалите три войни: Балканската, Междусъюзническата и Първата световна изписването на черквата е било отложено с почти 15 години. Преди началото на Балканската тук е рисувал основателят на Художествената академия Антон Митов, а неговият приятел и съратник за основаването на Държавното рисувално училище, чехът Иван Мърквичка е създал стенопис с изображението на свети Николай  в другия старозагорски храм „Света Богородица“, коментира Лука Давидов. До реставрирането на тази черква никой дори не подозирал , че тя притежава работа на Мърквичка. Сред десетките образи в стенописа изобразяващ Страшния съд реставраторът е забелязал лицето на Димитър Гюдженов. Оказало се, че 34-годишният по онова време художник се е самопоставил сред грешниците в Ада, край себе си нарисувал още дузина познати на местните миряни с прегрешенията си мъже и жени. Двайсет смъртни гряха е изброил на стенописа художникът, на първо място е поставил убийството, следват кражбата, лъжата, блудството и така до заблудата. Над 200 000 лв струва реставрацията на църквата, средствата са от дарения и продажбата на свещи. На 5 октомври, в присъствието на патриарх Неофит тя ще бъде обявена за катедрална, а черквата „Свети Димитър“ ще придобие статут на владишка по решение на Епархийския съвет отпреди месец, уточни митрополит Киприан.  Пред иконостаса вече е поставено ковчеже с миро от мощите на свети  Николай Мирликийски, донесено от църквата в италианския град Бари от западно и средноевропейския митрополит Антоний преди 2 години; излъскани до блясък са изработените  преди близо век в Русия огромни свещници; до ден или два ще бъде довършена и позлатата по дърворезбите. В деня на пристигането на патриарха в храма с литийно шествие  ще бъде внесена чудотворната икона на Пресветата Богородица „Скоропослушница“ от украинския град Анананиев. Тя е изписана през 1893 година в атонския манастир „Свети великомъченик Пантелеймон“, където след освещаването й в Дохиарската света обител е отпътувала за Украйна през 1915 година. На 6 октомври патриарх Неофит ще открие научна конференция, посветена на живота и делото на митрополит Методий Кусев.Сред  предварително записаните за доклади и съобщения беше и внезапно споминалия се декан на историческия факултет при великотърновския университет „Св. Св. Кирил и Методий“„ проф. д-р Иван Тютюнджиев.", "date": "2018.10.02", "title": "Стара Загора посреща патриарх Неофит с обновен храм"}
{"url": "https://www.monitor.bg:443/bg/a/view/obmisljat-chast-ot-pytnite-globi-da-ostavat-v-obshtinite-145844", "text": "Половината от средствата от санкциите, които постъпват във Фонда за пътна безопасност и се ползват от МВР, да остават в общините. Много общини инвестират в системи за наблюдение и контрол и е редно 50% от постъпленията от глоби да се връщат при тях, каза по време на 13-та Годишна среща на Националното сдружение на общините в България зам.-министърът на вътрешните работи Красимир Ципов. Той не скри, че идеята за проекта няма да мине лесно през МФ, но изрази надежда парламентът да го одобри до пролетта на 2019 г.. Промяната вече е заложена в новия Закон за движение по пътищата, където се предвижда и създаването на Съвет за пътна безопасност с участието на НСОРБ. Ципов отчете още, че за полугодието планът за пътни санкции за 2018 г. е изпълнен на 90% въпреки, че още има проблеми с откриването на нарушителите на посочените от тях адреси. Кметовете пък поставиха своите проблеми пред представителите на управляващите. НСОРБ настоява кметствата да получават годишно целеви субсидии от държавния бюджет за конкретни обекти, а бюджетът на Комисията по бедствия и аварии към МС да бъде удвоен. Местната власт постави този болен проблем при обсъжданията за приноса на общините в опазване на обществения ред и защита на населението при кризи и практическото прилагане на новите законови правомощия на общините с промените в ЗМСМА – новите звена по обществен ред, контролът на безопасност на движението в населените места чрез видеонаблюдение, новата Интегрирана автоматизирана система за сигурност. Зам.-председателят на НСОРБ и кмет на Димитровград, Иво Димо посочи, че сега бюджетът за бедствия и аварии е 72 млн. лв. и годишно недофинансирани остават 200 млн. лв., поискани от общини и централни ведомства за ликвидиране на щети. „След 3 такива ситуации това лято община Чепеларе, която е в тежко финансово положение, изпитва трудност дори да плаща заплати, тъй като не е получила и лев от вложените в аварийни работи средства“, обясни кметът на града Славка Чакърова. Според нея, заради липсата на пари, малките общини нямат шанс да пишат проекти за превенция на рискови обекти. Столичният кмет Йорданка Фандъкова пък настоя общинските служители да получат правомощия да глобяват дребни нарушители, без да е нужно да търсят съдействието на полицията. „След като кметът е отговорен за всичко на територията на общината, нека има и правото да упражнява контрол“, обоснова се Фандъкова.", "date": "2018.10.02", "title": "Обмислят част от пътните глоби да остават в общините"}
{"url": "https://www.monitor.bg:443/bg/a/view/levski-brani-fenovete-s-izgorelite-bileti-za-75-godini-georgi-asparuhov-145840", "text": "От ръководството на „Левски“ публикуваха важна информация за феновете, които са закупили билети за предвидените мачове с „Бока Хуниорс“ и „Милан“, които не се осъществиха. От клуба изразиха несъгласие с предложения от фирмата организатор начин връщането на парите на хората, които са се сдобили с пропуски. От „Moko Solutions”обявиха, че парите ще се връщат с куриер. Също с куриер запалянковците трябва да си изпратят неизползваните пропуски. Това не се понрави на шефовете на „Левски“, които предложиха алтернативен начин за връщане на парите, за да се улеснят феновете. “Левски” официално изразява несъгласието си към фирмата организатор относно предложения начин за възстановяване на сумите за билети, тъй като той крие много рискове, пишат „сините“ шефове. - Клубът настоява за прозрачност и за създаването на пункт, където всички хора със закупени билети да могат лично да отидат и в брой да получат парите си обратно. В случай, че от фирмата организатор нямат административната възможност да се справят с подобно изпълнение, “Левски” официално предложи на \"Moko Solutions\" да преведе парите на клуба и той да възстанови сумите на своите привърженици, което технически няма да е проблем за клуба”.", "date": "2018.10.02", "title": "„Левски“ брани феновете с изгорелите билети за \"75 години Георги Аспарухов\""}
{"url": "https://www.monitor.bg:443/bg/a/view/glasjat-cipras-i-zaev-za-nobel-za-mir-145847", "text": "Македонският премиер Зоран Заев и неговият гръцки колега Алексис Ципрас са сред най-сериозните кандидати за Нобеловата награда за мир за 2018 г., съобщи Виктор Нумелин, специалният редактор за Нобеловите награди пред шведската агенция ТТ.Публична тайна е, че техните имена се споменават за тази награда. Всяка година има много предложения и дебати за наградата.   Преговорите за приемането на Македония могат да приключат през януари догодина и в началото на 2019 г. страната може да се присъедини към НАТО. Това заяви генералният секретар на алианса Йенс Столтенберг. Всички внимателно проследихме съвещателното допитване в Бившата югославска република Македония (БЮРМ). Приветствам постигнатото одобрение за споразумението от Преспа. Скопие трябва да определи следващите стъпки, посочи генералният секретар. Готови сме да приветстваме страната като 30-ия член на НАТО, но това може да стане само с одобрение на споразумението от Преспа. Преговорите започнаха, очакваме да ги приключим през януари догодина. Призовавам всички да проявят отговорност и да използват тази възможност, добави Столтенберг. Македонският премиер Зоран Заев започна набирането на парламентарна подкрепа за квалифицирано мнозинство от депутати, т.е. поне 81 гласа в 120-местния парламент. В момента най-много места в македонския парламент има ВМРО-ДПМНЕ – 51, като партията не приема Преспанския договор. Социалдемократичният съюз на Зоран Заев е с 49 депутати. Той управлява заедно с Демократичния съюз за интеграция, който има 10 депутати и с Алианса за албанците, с 3 места. Освен това, Заев има подкрепа и от Движение Беса – третата албанска партия в македонския парламент, което има 5 депутати и е считано за формация, прокарваща турските интереси. Заев търси още 13 депутати, за да гласуват в полза на договора.  ", "date": "2018.10.02", "title": "Гласят Ципрас и Заев за Нобел за мир"}
{"url": "https://www.monitor.bg:443/bg/a/view/nad-6-3-mlrd-lv-otivat-za-pensionerite-145837", "text": "Над 6.3. млрд. лв. от Държавното обществено осигуряване ( ДОО) са отишли за пенсионерите през изминалата година, съобщиха от Националния осигурителен институт. Това представлява 6.5 % от брутния вътрешен продукт на страната. Възрастните получили сумата за пенсии, обезщетения при временна неработоспособност и трудоустрояване, за майчинство и за безработица. Анализът сочи, че 60% от сумата е отишла за пенсии и краткосрочни обезщетения. Средно месечно около 1.5 млн. души на възраст над 64 години са получавали пенсия и парично обезщетение от ДОО през 2017 г. Обезщетение за майчинство получили едва 0.2% от пенсионерите. Това са възрастните родители, които са поели грижата за внучета си вместо майката. 3.6 на сто от финансите пък отишли за обезщетения за временна неработоспособност и трудоустрояване. По-голям е броят на жените, които са взели пенсии или обезщетение за майчинство, става ясно от данните на НОИ. От друга страна, мъжете над 64-годишна възраст преобладават сред лицата, на които се изплащат обезщетения при временна неработоспособност и трудоустрояване и безработица. Това може да бъде обяснено с по-дългия им престой на пазара на труда в сравнение с жените.", "date": "2018.10.02", "title": "Над 6.3 млрд. лв. отиват за пенсионерите"}
{"url": "https://www.monitor.bg:443/bg/a/view/uolt-uitman-donese-kysmet-na-prevodacha-stefan-radev-145848", "text": "Великият поет Уолт Уитман и мистериозният му роман „Животът и приключенията на Джак Енгъл” донесоха късмет на преводача Стефан Радев. Той беше удостоен с наградата „Елена Мутева” от Съюза на преводачите в България за работата си по книгата, която допреди две години бе неизвестна дори в САЩ. Авторът на „Тревни листа” публикува романа анонимно в шест броя на „Ню Йорк Таймс” през 1852 г. и в продължение на 150 години прашинките на забравата се трупат върху произведението. Докторантът от Хюстънския университет Закари Търпин обаче го открива и публикува през 2017-а всичките шест части в университетския вестник „Уолт Уитман Куотърли Ривю“. А Стефан Радев превежда творбата по покана на издателство „Лист”.  ", "date": "2018.10.02", "title": "Уолт Уитман донесе късмет на преводача Стефан Радев"}
{"url": "https://www.monitor.bg:443/bg/a/view/nikolaj-volev-debutira-kato-teatralen-rejisior-145846", "text": "Известният кинорежисьор Николай Волев за пръв път поставя театрален спектакъл. На 5 ноември в Сити Марк Арт Център (бившето кино „Левски”) ще е премиерата на „Сексът – начин на употреба“ от Франка Раме, съпругата на нобелиста Дарио Фо. Персонажите в пиесата са точно 26: Актриса, Фенка, Адам, Ева, Гъска, Похотлива малка кучка, Ученик, Куца чистачка, Инструкторка по оргазъм, Актьор сладострастник, Студент, Адвокат, Златната рибка и др. Всички роли режисьорът е поверил на една-единствена актриса – абсолвентката от класа на проф. Румен Рачев в НАТФИЗ Кристина Топалова. „Вероятно някой ще ме попита: „Защо? Как така повери толкова много роли на една напълно неизвестна, начинаеща актриса?” Ами, защото...и най-известните все някога са били начинаещи. Да се надяваме, че един ден Кристина ще стане като тях“, казва Волев.  ", "date": "2018.10.02", "title": "Николай Волев дебютира като театрален режисьор"}
{"url": "https://www.monitor.bg:443/bg/a/view/12-300-leva-globi-sled-vechnoto-derbi-145850", "text": "С точно 12 300 лева са глобени двата гранда “Левски” и ЦСКА след вечното дерби, стана ясно след обявяването на решенията на Дисциплинарната комисия към БФС. \"Червените\" ще трябва да платят 6300 лева заради различни нарушения, а \"сините\" 6000 лева, като половината ще трябва да извади Давид Яблонски. Защитникът ще олекне заради видео, в което обижда ЦСКА и бившия им нападател Фернандо Каранга. Останалите финансови санкции са за употреба на пиротехника от феновете, хвърляне на предмети по пистата, както и традиционните наказания за нецензурни скандирания. Заради наказателни картони пък по един мач ще пропуснат Тодор Гочев от „Витоша“, Матиеу Диаби от „Септември“, Козмин Моци от „Лудогорец“, Славчо Шоколаров от „Славия“ и Даниел Гаджев от „Ботев“ (Враца).", "date": "2018.10.02", "title": "12 300 лева глоби след вечното дерби"}
{"url": "https://www.monitor.bg:443/bg/a/view/hasan-ademov-zdraveopazvaneto-otsystva-ot-diskusijata-s-obshtinite-v-albena-145831", "text": "\"В дикусията има един отсъстващ и това е здравеопазването\", заяви председателят на Парламентарната комисия по труда, социалната и демографската политика Хасан Адемов при обсъждането на темата за общинското образование и социалните услуги по време на 13-та годишна среща на местните власти в „Албена“. \"За изграждането на една интегрирана система е нужно министерствата да са на висота и да са мотивирани. Не случайно се поставя въпроса за заплащането на социалните работници\", каза Адемов.", "date": "2018.10.02", "title": "Хасан Адемов: Здравеопазването отсъства от дискусията с общините в „Албена“"}
{"url": "https://www.monitor.bg:443/bg/a/view/5-bona-globa-za-romka-zaradi-shamar-na-lekarka-145830", "text": "Глоба от 1 000 до 5 000 лв. грози жителка на казанлъшкия ромски квартал „Кармен“, която предстои да застане пред Темида в Града на розите за скандал и нанесена лека телесна повреда на лекарка от спешния медицински център. Инцидентът, заради който 39-годишната Кина Б. е обвиняема е станал на 30 август т.г., когато лекарката и шофьорът на дежурната линейка  са отишли на адрес след сигнал на телефон 112. Докато шофьорът приготвял носилката, за да отведе пациентката за преглед от специалисти към лекарката се доближила жена от същия квартал и без никакви обяснения забила един шамар на нищо неподозиращата жена с бяла престилка. Опитът на шофьора да се намеси бил осуетен от сина на Кера, никой не знае колко още шамара щели да изплющят ако не се бил намесил възрастен ром, който убедил побойничката да прекрати действията си. Това не е нито първият, нито последният случай на бити и заплашвани лекари от филиала на центъра за спешна медицинска помощ в Казанлък, обясняват служителите. На няколко пъти се е налагала намесата на полицаи, за да ги опазят от недоволните мургавелковци.Кина Б. се разминава с наказателно производство и ще бъде само глобена, защото е с чисто съдебно минало, уточняват от прокуратурата.", "date": "2018.10.02", "title": "5 бона глоба за ромка заради шамар на лекарка"}
{"url": "https://www.monitor.bg:443/bg/a/view/pojar-izpepeli-produkcija-za-2-mln-lv-145835", "text": " Пожар, избухнал около 22,15 часа в един от цеховете на завод „България К“, намиращ се на булевард „Цар Освободител „ в Казанлък унищожи продукция за износ на стойност 2 млн лв. Огънят е тръгнал най-вероятно от стара елинсталация /сградите са построени през 30-те години на миналия ХХ в/ и бързо е обхванал над 30 навивачни машини , след което се е прехвърлял към един от складовете за готовата текстилна продукция, където е имало близо 30 т опаковани и готови за транспортиране изделия.Гасенето е продължило няколко часа, като пожарникарите са били улеснени от излелия се междувременно проливен дъжд. Заводът временно е преустановил работата си, очаква се до десетина дни цехът за заработи отново, коментира изпълнителният директор Георги Георгиев.Фирмата е сред най-големите производители на конци,памучни прежди и хавлии , през м.г. тя е държала близо половината от европейските пазари. Сред клиентите на луксозните хавлии и халати, произвеждани от дружеството, са световните модни марки Ungaro, Louis Vitton, Armani и др.След приватизацията му през 1997 г. новите собственици са инвестирали над 12 млн евро за обновяване, и в момента предприятието е заложено изцяло заради кредит от 4 млн евро получен през 2013 година.Образувано е досъдебно производство срещу неизвестен извършител.", "date": "2018.10.02", "title": "Пожар изпепели продукция за 2 млн лв"}
{"url": "https://www.monitor.bg:443/bg/a/view/chast-ot-fasadata-na-poliklinika-padna-vyrhu-glavata-na-minuvach-145838", "text": "71-годишен жител на Казанлък се размина по чудо със смъртта след като върху главата му паднаха парчета облицовка от фасадата на сграда, ползвана от общинското ДКЦ „Поликлиника“. Инцидентът е станал около 11,00 часа във вторник докато 71-годишният пенсионер седял на пейка до 4-етажната сграда в очакване на съпругата си да излезе от преглед. При удара Христо Буюклиев, който до пенсионирането си работел в местното „Катекс“  е получил мозъчен кръвоизлив и счупване на подбедрицата на левия крак. Бил е прегледан незабавно и заради опасност за живота е транспортиран по спешност в старозагорската УМБАЛ „Проф. д-р Стоян Киркович“. Сградата е общинска собственост, но е била предоставена за ползвана на търговското дружество ДКЦ „Поликлиника“, тя е строена през 70-те години на миналия век, тогава е била сложена и облицовката от бял врачански камък. На няколко пъти са правени постъпки за цялостното й саниране, дори било извършено техническо обследване, но така и не се стигнало до стартирането на ремонтите.", "date": "2018.10.02", "title": "Част от фасадата на поликлиника падна върху главата на минувач"}
{"url": "https://www.monitor.bg:443/bg/a/view/prashtat-ubiec-za-14-godini-v-zatvora-iskat-mu-200-bona-kryvnina-145834", "text": "14 години ще прекара зад решетките 42-годишният сливналия Дечо Дечев, който застана пред Темида в Ямбол за убийство от 18 февруари м.г. в село Ботево. Кървавото престъпление е било извършено в дома на англичанката Рейчъл Р. след яростен спор за вниманието на домакинята между Дечев и 35-годишния му опонент в ухажването на чужденката Костадин Георгиев. Караницата избухнала след солидно количество изпит алкохол, сливналията забил 33-сантиметров нож почти до дръжката в стомаха на по-младия мъж и направил опит да се укрие. Въпреки тежката рана Георгиев успял да се добере до съседната къща, чийто собственици извикали екип на центъра за спешна помощ от Ямбол. Близо два месеца продължила агонията, въпреки няколкото операции лекарите не успели да го спасят. Дечев е бил задържан ден по-късно в гориста местност край Ботево, първоначално той отричал вината си, но при няколкото огледа криминалистите успели да намерят ножа и да установят пръстови отпечатъци. Свидетелски показания дала и Рейчъл, която във фаталната нощ била много пияна и имала само смътни спомени за случилото се. Загиналият е оставил две деца сираци от разтрогнатия си брак, те ще трябва да получат по 100 000 лв  кръвнина от убиеца.Парите ще бъдат поделени между сираците и родителите на жертвата. След кървавата драма Рейчъл заключила  къщата и с двете си момчета на по 13 и 17 години и се установила при свои познати в Стара Загора, но в началото на т.г. си събрала багажа  и заминала за родината си, разказаха местните жители. Къщата в Ботево била обявена  за продан, но така и не се намирали мераклии да го купят заради поисканата висока цена . От присъдата се приспадат 20-те месеца престой на Дечев в ареста, тя може да бъде обжалвана пред Апелативния съд в Бургас.", "date": "2018.10.02", "title": "Пращат убиец за 14 години в затвора, искат му 200 бона кръвнина"}
{"url": "https://www.monitor.bg:443/bg/a/view/zaledjavat-arena-armeec-i-otkrita-pista-za-kandidaturata-na-sofija-145836", "text": "Зала „Арена Армеец“ и открита писта на стадион могат да бъдат заледени за целите на кандидатурата ни за домакинство на Младежки зимни олимпийски игри. Това обяви спортният министър Красен Кралев по време на представянето на обновения Зимен дворец на спорта. Както е ясно, при посещението си в България лично президентът на МОК Томас Бах ни насърчи да искаме домакинство на зимна олимпиада, а премиерът Бойко Борисов обяви, че е по-добре първо да направим младежки игри. \"За да ни канят, значи ни имат доверие и просто трябва да се изпълнят определен брой критерии“, коментира Кралев. Следващата седмица той и председателят на БОК Стефка Костадинова ще пътуват за Буенос Айрес за летните младежки игри, където ще проведат първи разговори с хора от МОК относно кандидатурата ни. \"След извършения ремонт, Зимният дворец е едно по-приветливо място - удобно за всички спортисти, треньори, родители и зрители, които ще го посещават\", заяви министър Кралев. По думите му, ще се мисли и за смяна на амонячната система на пързалката, отново като част от подготовката за Зимните младежки олимпийски игри. Първият тест за ледените ни пързалки ще е домакинството на София на световното първенство по шорттрек през март.", "date": "2018.10.02", "title": "Заледяват „Арена Армеец“ и открита писта за кандидатурата на София"}
{"url": "https://www.monitor.bg:443/bg/a/view/vladimir-zombori-grabva-novija-priz-andrej-batashov-145832", "text": "Актьорът от Малък градски театър „Зад канала“ Владимир Зомбори ще бъде първият носител на наградата на името на Андрей Баташов, учредена от Великия приорат на България на Ордена на рицарите тамплиери на Йерусалим. Отличието ще се връчва ежегодно на млади артисти до 33-годишна възраст, които имат не само впечатляващи творчески постижения на сцената и екрана, но и благородна дейност в полза на хората. За да се поддържа жива паметта за незабравимия актьор, отишъл си от този свят без време едва на 45, лауреатите, освен ярък талант и потенциал за принос в развитието на изкуството, трябва да притежават и редица християнски добродетели и морални качества – хуманност, щедрост, състрадание, безкористност, достойнство, сила на духа: ценности, които и самият Андрей Баташов изповядваше. В състава на комисията, определяща номинациите и носителя на приза, са режисьорът проф. Здравко Митков, именитият актьор Владимир Пенев, кинорежисьорката Магдалена Ралчева, кастинг режисьорът Ирина Коцева, както и журналистката от в. „Монитор“ Ирина Гигова. Няколко достойни кандидатури разгледа журито в последните месеци, за да излъчи своя пръв избраник. Владимир Зомбори е възпитаник на проф. Атанас Атанасов в НАТФИЗ. На сцената на своя театър вече е изваял няколко запомнящи се роли – в „Апартаментът“ по култовия филм на Били Уайлдър, в „Бел Ами“, „Ромул Велики“, „Скъперникът“, „Балкански синдром“... Идната седмица ще излезе пред зрителите в поредна премиера – в документалния спектакъл „Поп-фолк хроники: бели птици и куршуми“. Освен в професионалните си задачи Влади влага немалко енергия и ентусиазъм в различни хуманни каузи. Неотдавна се ангажира със събирането на книги за създаването на детска библиотека за малките пациенти в УМБАЛСМ „Пирогов“, бе и водещ на благотворителния концерт по този повод. В продължение на 6 месеца той преподаваше благотворително в младежка актьорска школа в Пловдив, за да помогне на любители, прохождащи в артистичното майсторство. „Човек и с малко може да бъде доволен, стига да му е хармонично в душата, да не ламти прекалено за слава, хорска любов, пари или каквото и да било друго. Вярвам, че нещата се променят за добро и съм щастлив, че живея разнообразен и пълноценен живот, заобиколен от интересни личности, които обогатяват моя свят“, казва Зомбори. Наградата „Андрей Баташов“ ще бъде връчена на Владимир Зомбори на официална церемония в началото на ноември. Статуетката е изработена специално за целта от скулптора Спас Киричев. Всяка година отличието ще намира своя нов притежател по същото време, което съвпада с провеждането на Есенния конвент на Ордена на рицарите тамплиери на Йерусалим – Велик приорат България.", "date": "2018.10.02", "title": "Владимир Зомбори грабва новия приз „Андрей Баташов“"}
{"url": "https://www.monitor.bg:443/bg/a/view/nikol-kidman-shte-poluchi-priz-za-cjalosten-prinos-145827", "text": "Актрисата Никол Кидман ще получи приза за цялостна кариера на предстоящата церемония за Холивудските филмови награди. 51-годишната звезда ще бъде отличена за многостранните си превъплъщения и подкрепата си за снимащите независими продукции режисьори, по-специално жени. \"С избора й за носителка на тазгодишната награда отдаваме почит към многостранните й превъплъщения в толкова различни и невероятни образи през годините, от този на стремяща се към славата млада жена в \"Да умреш за каузата\" на Гюс Ван Сант, до онзи на Вирджиния Улф в \"Часовете\", от онзи на съпруга, която заедно с мъжа си тръгва на пътешествие към сексуално и морално откритие в \"Широко затворени очи\" на Стенли Кубрик, до този на пееща и танцуваща куртизанка в \"Мулен руж\" на Баз Лурман, от онзи на осиновила дете жена в \"Лъв: Стъпки към дома\" на Гарт Дейвис до този на красива жена, която трябва да плати висока цена, за да се скрие в \"Догвил\" на Ларс фон Триер\", оповестиха организаторите. Не остана незабелязана и работата на Никол по хитовия сериал „Големи малки лъжи“. допълниха те. Тазгодишните Холивудски филмови награди ще бъдат връчени в хотел \"Бевърли Хилтън\" в Калифорния на 4 ноември.", "date": "2018.10.02", "title": "Никол Кидман ще получи приз за цялостен принос"}
{"url": "https://www.monitor.bg:443/bg/a/view/francija-i-ispanija-razbiha-djihadistki-mreji-145829", "text": "Франция и Испания разбиха терористични мрежи в един ден. Властите в Испания съобщиха, че са разбили джихадистка мрежа за вербуване и радикализация, разпростряла се в 17 затвора, предаде АФП. Агенти на Гражданската гвардия са разкрили и разпитали 25 затворници от различни испански центрове за излежаване на наказания, обвинени, че са част от близка до \"Ислямска държава\" група, която имала за цел да радикализира други затворници, посочи в комюнике министерството на вътрешните работи. Групата, съставена едновременно от затворници с джихадистко минало и от хора, радикализирали се в затвора, се опитвала да вербува и \"да събере затворниците, осъдени за терористични престъпления\", уточни министерството. Ведомството не съобщава никакви подробности за дейността на групата, споменава само, че целта й е била намирането на съмишленици. То не посочва също дали затворниците са били във връзка с ИД, нито дали са планирали атентати. На някои от членовете на групата предстояло скоро да излязат на свобода.  Разследването тръгна от затворник в един наказателен център, но противозаконната дейност на групата е обхващала 17 затвора - 55 процента от затворите, в които излежават присъди хора, свързани с джихадистки тероризъм, посочи министерството.  Същевременно 11 души бяха задържани в Северна Франция при операция \"за превенция на тероризма\" с участието на около 200 полицаи. Мишена на акцията е била организацията \"Център Захра Франция\" в град Гранд Сент. Трима от задържаните са били оставени в предварителния арест за незаконно притежание на оръжия. Полицията е претърсила нейната централа и жилищата на основните й ръководители, заради \"очевидната им подкрепа за няколко терористични организации\", казаха запознати със случая източници и префектурата в департамент Нор.", "date": "2018.10.02", "title": "Франция и Испания разбиха джихадистки мрежи"}
{"url": "https://www.monitor.bg:443/bg/a/view/vsjaka-osma-sgrada-nedosytypna-za-invalidi-145818", "text": "Всяка осма сграда в България е недостъпна за хора с увреждания. Това стана ясно от междинен доклад на Комисията за защита от дискриминация (КЗД). За последните шест месеца са проверени 538 обекта, като едва 60 от тях са достъпни за инвалиди. Образувани са 478 преписки за места, които не отговаряли на изискванията на Закона за защита от дискриминация. Те се намират в различни фази на производство. При едни все още тече предварително проучване, а по други са открити заседания и предстои да бъде обявено решение, обясни Петър Кичашки, който е член на КЗД. В процеса на проучване част от обектите изградили достъпна среда, добави още той. Най-голям проблем с придвижването инвалидите имали, когато посещавали банките или застрахователи. Там комисията е образувала 165 преписки. Проблем с достъпната среда имали и администрациите. В 149 държавни и общински институции били констатирани нарушения. От анализа на комисията става ясно, че недостъпната среда е общонационален проблем. Няма област у нас, в която липсата на рампи да не спъва инвалидите в изпълнението на ежедневните им задължения. С установените 66 труднопроходими места столицата оглавява класацията. Следва Ловеч с 30 места, който задминава Бургас – с 22 сгради без рампи. Толкава са преброени и в Разград, въпреки че населението му е пет пъти по-малко от морския град. Видин пък догонва Пловдив по труднодостъпни места – 19. Добре обезпечени пък с инвалидни рампи се оказват Враца и Ямбол, където са констатирани само по 6 нарушения. При неспазване на разпоредбата за достъпна среда Най-малкият размер се налага при констатация на нарушение. Ако след съставяне на преписката, то не е отстранено санкцията набъбва до 10 000 лв. Най-голямото наказание от 20 000 лв. се налага в случай, че при трета проверка средата все още е недостъпна. Комисията за защита от дискриминацията е отличила и 5 добри примера за достъпна среда като НДК и Областна администрация – Ловеч.", "date": "2018.10.02", "title": "Всяка осма сграда недостъпна за инвалиди (ГРАФИКА ПО ОБЛАСТИ)"}
{"url": "https://www.monitor.bg:443/bg/a/view/60-000-deca-sa-izvyn-uchilishte-pribirat-gi-sys-zonov-podhod-145823", "text": "Над 60 000 са децата, за които няма информация дали са в чужбина, пътуват ли с родителите си из страната или са някъде другаде. За да сработи механизма за справяне с едно такова предизивкателсто ние сме ангажирали учителите, като е много ценна помощта на общините. Това заяви на традиционната среща на Националното сдружение на общините в курорта „Албена“ просветният министър Красимир Вълчев. Възприели сме т. нар. зонов подход на териториална компетентност и отговорност, като идеята е за установяването на всяко дете, което не е в училище, допълни той. Ако никоя друга система не засече детето, ще се търси съдействие от НАП, Инспекциите по труда и други институции, които чрез родителите да дават информация и за децата им. „За да постигнем успех в задачата, която сме си поставили и да приберем всички деца в училище, е необходимо да свържем информационните системи на всички институции, за да не става така, че на 10 години те да са като емигранти в собствената си страна“, каза още Вълчев. Все още имало деца, които не са включени в системата на образованието и те с основно от т. нар. рискови групи. МО ще изработи и общ механизъм с МТСП за въздействие и на семействата от социално слави или проблемни групи, за да не отпадат децата в ранна възраст от системата на образованието. Над 70 млн. лева се дават на такива сеемейства. Акцент ще бъде и изучаването на българския език от детската градина, за да не се стига до отпадане още в пети клас, когато поради недоброто му владеене им е трудно и отпадат рано. Масово се злоупотребява и при деца с увреждания и ТЕЛК, които не подлежат на санкции. Заради финасирането се прави и т. нар. фиктивно присъствие в училищата, като по този начин се саботира системата.", "date": "2018.10.02", "title": "60 000 деца са извън училище, прибират ги със зонов подход"}
{"url": "https://www.monitor.bg:443/bg/a/view/3d-otpechatani-kazarmi-za-armijata-na-sa-sht-145816", "text": "Триизмерното отпечатване на конструкции е технология подходяща за военните сили. Развиващата се технология е сравнително преносима и евтина и би могла дори да спаси живот, изграждайки казарма за войниците, за по-кратко време. За тази цел, командването на американската морска пехота (US Marine Corps Systems Command, MCSC) наскоро, отпечата от бетон, прототип на казарма за два дни с така наричания „най-големият 3D принтер в света”. Екипът от MCSC си е сътрудничил с I Marine Expeditionary Force за изграждането на прототип на казарма в Центъра за инженерни изследвания и разработки на американската армия в Шампейн, Илинойс. Екипът започнал с компютърен модел за 3D принтера, като действителният процес на изграждане е подобен на използвания при други 3D отпечатани бетонни конструкции, и включва цимент, който се полага слой по слой от дюзи, изграждайки вълнообразни стени. Няма информация за това как е изграден покривът и са добавени прозорците и вратите, но е вероятно американските морски пехотинци да са довършили ръчно постройката. Морската пехота на САЩ в момента извършва допълнителни проучвания, за да разбере как технологията може да бъде използвана на бойното поле и дали процесът на изграждане може да бъде допълнително подобрен. Например, автоматизираното изпомпване и смесване на цимента биха съкратили процеса до един ден.     MCSC има за цел да развие технологията за военни операции и хуманитарни мисии, като казва, че това може да помогне за по-бързото настаняване в нови жилища на нуждаещите се хора.", "date": "2018.10.02", "title": "3D отпечатани казарми за армията на САЩ"}
{"url": "https://www.monitor.bg:443/bg/a/view/nevrotichnijat-sheldyn-stava-producent-na-gej-sitkom-145825", "text": "Джим Парсънс, който завинаги ще остане в сърцата на телеманиаците като невротичния Шелдън Купър от „Теория за големия взрив“, ще остави актьорската си кариера за кратко на трупчета. Причината – той ще се заеме с продуцирането на друг ситком. Комедията е със заглавие The Inn Crowd и проследява живота на двойка хомосексуалисти, движещи малка странноприемница в курортно селище. Като дясна ръка на Парсънс в проекта пък ще служи съпругът му Тед Спиуак, който иначе работи като графичен дизайнер. Новината идва скоро, след като стана ясно, че именно носителят на „Еми“ е отговорен за края на хитовия сериал „Теория за големия взрив“. Според източници, близки до продукцията, телевизията-майка на поредицата CBS е била готова да влезе в нови преговори със звездите, сред които попадат имената още на Джони Галеки, Саймън Хелбърг, Кунал Наяр и Кайли Куоко. Така, продукцията щеше да получи два допълнителни сезона. Въпреки това, Парсънс е изявил желание да се сбогува завинаги с ролята, изстреляла го в звездната орбита на Холивуд, което довело и до решението за финал на сериала.", "date": "2018.10.02", "title": "Невротичният Шелдън става продуцент на гей ситком"}
{"url": "https://www.monitor.bg:443/bg/a/view/pohoden-hljab-ot-vizantijskata-imperija-degustiraha-v-uht-plovdiv-145824", "text": "Различни видове походен военен хляб от Византийската империя и от Второто българско царство демонстрираха в Университета по хранителни технологии в Пловдив доц. Цветана Гогова от висшето учебно заведение и майстор Георги Лефтеров. С демонстрацията те участваха в традиционната Европейска нощ на учените, по време на която гостите на университета опитаха и различни видове погачи, ръжено-пшеничен хляб с кориандър или славянски кравай. Сред вкусните атракции имаше също моряшки и войнишки хлябове, кримски ръжен хляб с орехи и плодове, ръжен кралски шведски хляб с плодове, каирски хляб или бял хляб „Мономах”. Майсторът пекар направи за нощта на учените и аркан хляб в керемида и в гювече, съобщиха от висшето учебно заведение. Гл. ас. д-р Илиян Добрев и археологът Румен Иванов демонстрираха как се прави сирене по възстановена древна технология в специален за целта реставриран съд. Той е уникален, тъй като има само два такива в света – единият се намира в Археологическия музей в Англия, а другият – в България в УХТ, уточниха оттам. Лоредана Морели представи италиански сладкиши, които бяха опитани с удоволствие от малки и големи.  „Дейностите в рамките на „Европейската нощ на учените” целят утвърждаване на образа на учения, разбиране за важността на ролята му и неговата работа за развитието на общест­вото“, каза при откриването ректорът на УХТ проф. Кольо Динков. Той запозна публиката с постиженията и научните проекти на престижното висше училище, което тази година празнува 65 години от основаването си. „Европейската нощ на учените тази година е посветена на Европейска година на културното наследство и на 65-та годишнина от създаването на хранителна наука, техника и технология у нас”, допълни зам.-ректорът проф. д-р инж. Йорданка Алексиева. Тя представи целите на проект РЕФРЕШ, финансиран от Европейската комисия по дейностите „Мария Складовска Кюри” на програмата „Хоризонт 2020”, и допълни, че идеята е да се повиши общественото разбиране и ангажираност към науката, насърчавайки интереса на децата към научните дейности, технологията и инженеринга.", "date": "2018.10.02", "title": "Походен хляб от Византийската империя дегустираха в УХТ Пловдив"}
{"url": "https://www.monitor.bg:443/bg/a/view/aleks-petkanova-pokaza-bremenno-koremche-145821", "text": "Моделът Алекс Петканова показа бременното си коремче в социалните мрежи. Половинката на Дани Петканов, известен още като Лудия репортер, позира в тясна червена рокля, която очертава ясно извивките й. написа към кадъра бъдещата майка. Преди дни младото семейство оповести пола на бебето си. Те качиха кратко видео, на което красавицата пука балон и от него изскачат сини конфети – индикатор за момченце. До този момент Дани не е знаел пола на първородния си наследник. „Винаги съм искала първото ми дете да е момче и съм супер щастлива. Явно съм си го проектирала подсъзнателно“, призна Александра. Че двамата ще стават родители се говори отдавна, но те потвърдиха спекулациите, че скоро в дома им ще проплаче бебе едва през август. Припомняме, че Алекс и Дани си казаха заветното „да“ в рамките на предишния сезон на „ВИП Брадър“. Под зоркото око на Големия брат те рестартираха връзката си, която беше приключила с гръм и трясък през 2016 г.", "date": "2018.10.02", "title": "Алекс Петканова показа бременно коремче"}
{"url": "https://www.monitor.bg:443/bg/a/view/blysnat-ot-kola-tinejdjyr-se-bori-za-jivota-si-145822", "text": "Тийнейджър е с опасност за живота, след като бе блъснат от лек автомобил.  Сигнал за тежкия инцидент е получен в понеделник около 20.00 часа в Районното управление на МВР в Пазарджик. Движейки се по главния път през пазарджишкото село Братаница 26-годишният Йордан П. от съседното село Ветрен дол блъснал с „Форд“ пресичащия пътното платно 15-годишен младеж от селото. Ударът е бил много сериозен и момчето е било транспортирано от екип на „Спешна помощ“ в Многопрофилната болница за активно лечение в Пазарджик в тежко състояние и опасност за живота. Според запознати момчето е пресичало уличното платно на шосето Пазарджик-Велинград, връщайки се от магазин, и е било тъмно, когато върху него връхлетял автомобилът. Шофьорът му не е успял да предотврати удара и возилото е блъснало силно момчето. Пробите за употреба на алкохол и наркотици, направени на водача, са отрицателни.", "date": "2018.10.02", "title": "Блъснат от кола тинейджър се бори за живота си"}
{"url": "https://www.monitor.bg:443/bg/a/view/hubchev-povika-42-godishnija-georgi-petkov-v-nacionalnija-145820", "text": "Селекционерът на националния отбор Петър Хубчев обяви разширената група от футболисти, на които ще разчита в предстоящите двубои от турнира Лига на нациите. \"Трикольорите\" играят първо с Кипър на 13 октомври в София (21:45 часа), а три дни по-късно гостуват на Норвегия в Осло (на 16 октомври от 21:45 часа). Доверието на Хубчев е заслужил Георги Петков. 42-годишният вратар на \"Славия\" отново е част от националния отбор - десет години по-късно. За последно Петков бе в държавния тим през октомври 200-а за мача с Грузия. Ветеранът и Благой Макенджиев ще бъдат резерви на първия страж Пламен Илиев.  Очаквано Хубчев върна Георги Миланов, който бързо се наложи в новия си отбор \"МОЛ Види\". Отново част от националния отбор са и играещите в Русия - Петър Занев и Николай Димитров - Хичо. В сравнение с първите две срещи от Лигата на нациите, този път място в тима не намират Мартин Луков (Локомотив Пловдив), Ангел Лясков (ЦСКА), Мартин Райнов (Берое) и Александър Цветков (Берое). Повиканите от Петър Хубчев: Вратари: Пламен Илиев (Астра), Георги Петков (Славия), Благой Макенджиев (Черно море) Защитници: Антон Недялков (Лудогорец), Николай Бодуров (ЦСКА), Божидар Чорбаджийски (ЦСКА), Иван Горанов (Левски), Иван Бандаловски (Берое), Страхил Попов (Касъмпаша), Петър Занев (Енисей), Васил Божиков (Слован Братислава) Полузащитници: Галин Иванов (Славия), Борислав Цонев (Берое), Кристиян Малинов (ЦСКА), Светослав Ковачев (Дунав), Тодор Неделев (Ботев Пд), Симеон Славчев (Карабах), Божидар Краев (Мидтиланд), Георги Костадинов (Арсенал Тула), Георги Миланов (МОЛ Види), Николай Димитров (Урал) Нападатели: Кирил Десподов (ЦСКA), Ивелин Попов (Спартак Москва), Радослав Василев (Черно море)", "date": "2018.10.02", "title": "Хубчев повика 42-годишния Георги Петков в националния"}
{"url": "https://www.monitor.bg:443/bg/a/view/djerymi-hynt-prizova-makedoncite-da-se-razberat-145819", "text": "Британският министър на външните работи Джереми Хънт призова властите в Скопие да опитат да направят така, че македонското общество да постигне обща позиция във връзка с бъдещето на страната, предаде ТАСС, като цитира изявление на Форин офис.  Същевременно Хънт оцени като положителна инициатива провеждането на референдума за новото име на Република Македония, макар той да бе окачествен като невалиден. Въпреки че избирателната активност се оказа по-ниска от очакваната, референдумът се превърна в позитивна стъпка за Македония. Избирателите ясно показаха желанието си да станат част от евроатлантическата общност и призовавам премиера Зоран Заев и правителството му към сътрудничество с парламента, за да бъде постигнат консенсус по отношение на бъдещето на страната, заяви Хънт. По думите му реализирането на споразумението от Преспа ще бъде в полза на Република Македония и на целия балкански регион.  Британският външен министър отбеляза, че споразумението създава перспективи за засилването на сигурността и благоденствието и предоставя по-добри възможности за македонските младежи.  Това също така позволява на Македония да служи като пример за региона по отношение на това какво може да се постигне при наличие на мъжество и решимост, посочи Хънт. Той каза още, че Лондон отдавна е приятел на Скопие и британските власти очакват деня, когато Македония ще стане съюзник на Обединеното кралство в НАТО.  На референдума в неделя в Република Македония гласуваха 36,91 процента от избирателите. Според опозицията референдумът е станал невалиден заради положение в конституцията, което изисква кворум от 50 процента за референдуми със задължителен характер.", "date": "2018.10.02", "title": "Джеръми Хънт призова македонците да се разберат "}
{"url": "https://www.monitor.bg:443/bg/a/view/gazprom-otpusna-oshte-1-9-mlrd-dolara-za-turski-potok-145826", "text": "„Газпром“ отпусна още 125 млрд. рубли (около 1,9 млрд. долара) за реализацията на проекта „Турски поток“, съобщи в. „Коммерсант“, като се позовава на документи на руската корпорация. Парите са преведени на дъщерната South Stream Transport B.V., регистрирана в Холандия. Според информацията от „Газпром“ парите се отпускат за попълване на наличността от оборотни средства. Руснаците през август съобщиха, че са довършили на 80% дългият 930 км газопровод по дъното на Черно море, който трябва да влезе в експлоатация догодина. По едната от тръбите му ще се доставя синьо гориво само за клиенти в Турция, а другата е за експорт на природен газ в страните от Южна и Югоизточна Европа. Първоначално „Газпром“ оценяваше общата стойност на проекта на 7 млрд. долара.", "date": "2018.10.02", "title": "Москва отпусна още 1,9 млрд. долара за „Турски поток“"}
{"url": "https://www.monitor.bg:443/bg/a/view/drezina-ubi-starec-kraj-han-krum-145812", "text": "Трупът на 89-годишен мъж е бил открит край железопътната линия между шуменското село Хан Крум и Търговище в понеделник сутринта, съобщи говорителят на ОДМВР Ася Йорданова. По неофициални данни възрастният мъж е бил с множество счупвания и наранявания и е ударен от дрезина. Намереният мъж е Мехмед Шакир, жител на Троица, който в началото на септември изчезна от дома си и беше обявен от полицията за издирване. Ден два по-късно дядото беше открит в пчелин района на село Осмар и върнат при близките му. Наложило се да му бъде оказана медицинска помощ, тъй като организмът му бил обезводнен. В края на месеца Мехмед отново изчезнал. Към осем сутринта в понеделник тялото му било забелязано на жп линият София - Варна. Информацията била, че до релсите лежи мъж. Когато пристигнали на място полицаите намерили безжизнен труп. Последвал оглед на местопроизшествието, при който край трупа били намерени дребни стъкълца като от фар на локомотив.  Предполага се, че смърттта на дядото е настъпила между 5 и 6 сутринта, когато в района имало гъста мъгла. Незабавно били проверени всички машини, които са преминавали преди и след предполагаемия час на смъртта, но по нито една от тях нямало следи от произшествие и сблъсък с човек. Тъй като дядото бил намерен на място, където няма достъп с автомобил, се наложило трупът му да бъде извозен с дрезина. Когато железопътната количка пристигнала, се оказало, че е със строшен ляв фар. Същата дрезина по-рано през деня била минавала през района и по всяка вероятност тя е блъснала стареца. Възможно било железничарят, който е пътувал с нея да не е забелязал удара.  От полицията обясниха, че изясняват обстоятелствата, при които е настъпила смъртта на Мехмед Шакир.", "date": "2018.10.02", "title": "Дрезина уби старец край Хан Крум"}
{"url": "https://www.monitor.bg:443/bg/a/view/mladeji-pomognaha-na-izgubil-se-pensioner-ekskurziant-145814", "text": "Младежи от Пазарджик са помогнали на изгубил се пенсионер-екскурзиант, който бил с група на парк-остров“Свобода“ и внезапно изчезнал, когато другите тръгнали да се качват в автобуса. Тодор Комитов бил от бургаското село Българово и бил на екскурзия. На 30 септември към 14,30 ч. групата екскурзианти спрели да починат в парк-острова край Марица в Пазарджик.Докато разглеждали зоокъта в парка възрастният мъж ненадейно изчезнал от погледа на ръководителя на групата и безуспешни останали опитите да го намерят. Тодор имал проблеми със слуха и оттам затруднена комуникация, но без деменция. Дъщеря му Милена Комитова организира кампания във Фейсбук, с която се опитваше да го издири.Оказало се, че отклонилият се от групата екскурзианти, заради трудната си комуникация не е успял да открие гарата в Пазарджик и е пренощувал на паркинга на един от пазарджишките хипермаркети. На сутринта е открит от група добри младежи, които го качили на кола и го отвели на местната жпгара, където се е качил на влак в Бургас. Тодор Комитов вече е при семейството си в Българово, потвърдиха от пазарджишката полиция.", "date": "2018.10.02", "title": "Младежи помогнаха на изгубил се пенсионер-екскурзиант"}
{"url": "https://www.monitor.bg:443/bg/a/view/madona-shte-izdade-novija-si-album-dogodina-145810", "text": "Кралицата на попа Мадона разочарова феновете си с новината, че 14-ият й студиен албум ще излезе на пазара чак през 2019 година. Причината  за яда им – певицата даде обещание тавата, която ще носи името Risky places, да бъде достъпен на пазара тази година. Към момента изпълнителката на Like A Virgin се е фокусирала върху изявите си в козметичната индустрия със свои парфюми и кремове. заяви все пак 60-годишната звезда. Основна тема на Risky places ще са сексуалните фантазии на Мадона, като сред желаните от нея места за разпалване на страстите са игрище за голф, църква, мазето на баща й, гробище и спалнята на рапъра Кендрик Ламар. Албумът ще бъде повлиян и от португалската музика. Последната тава на Мадона - Rebel Heart, бе издадена през 2015 година.", "date": "2018.10.02", "title": "Мадона ще издаде новия си албум догодина"}
{"url": "https://www.monitor.bg:443/bg/a/view/slynce-i-esenni-temperaturi-v-sledvashtite-dni-145798", "text": "Много слънце и приятни есенни температури в следващите дни. Такова ще бъде времето над страната, показват средносрочните модели за времето. Циклонът Ксенофон вече премина. Сега предстоят дни на спокойно време, с много слънце и приятни дневни температури до 18-23 градуса. Голяма област на много високо налягане ще влияе на времето почти над цяла Европа. На Балканите времето ще е по-спокойно и меко. В сутрешните часове на места ще има ниска облачност, може и да е доста хладно, но през деня температурите ще се повишават и ще достигат стойности от 20-23 градуса. Възможно е в края на седмицата градусите да се повишат още. Според данните на средносрочните модели в момента, може да се прогнозира, че времето ще остане хубаво и приятно есенно и следващата седмица.", "date": "2018.10.02", "title": "Слънце и есенни температури в следващите дни  "}
{"url": "https://www.monitor.bg:443/bg/a/view/borisov-smjata-stadion-vasil-levski-za-nenujen-iska-dopitvane-za-premestvaneto-mu-145809", "text": "Министър-председателят Бойко Борисов заяви, че Националният стадион \"Васил Левски\" \"не върши никаква работа\" в момента и заяви, че държавата може да даде \"стотина милиона за едно кокетно стадионче\". Борисов присъства на откриването на ремонтирания Зимен дворец и заяви, че спортните журналисти могат да помогнат, като се организира допитване дали националният стадион е необходим на настоящото му място. \"Едно обсъждане да направим. Националният стадион нужен ли е на това място? Вие го направете, за да не излезе \"Някой иска да направи\"... знаете приказката. Всеки мач блокира София, а то има почти всяка седмица. На това място този национален стадион върши ли работа? Ще се построи нов, а това може да се използва за друга тема. Просто давам идея\", каза Борисов. \"И тогава ще имаме пари и за нов стадион, ще има и за още други работи. Защото този хем не върши работа за нищо, хем се дадоха десетки милиони за ремонти преди нас. Нищо не отремонтираха. Хем задръства града непрекъснато\", продължи министър-председателят. Той похвали и ремонта на Зимни дворец като подчерта, че са вложени около 5 милиона лева, с които е осигурена енергийна ефективност на сградата, както и необходимите условия за тренировки и състезания.", "date": "2018.10.02", "title": "Борисов иска допитване за преместването на националния стадион"}
{"url": "https://www.monitor.bg:443/bg/a/view/fenove-prashtat-nikylys-kejdj-na-kripton-145808", "text": "Никълъс Кейдж да сложи наметалото на последния син на планетата Криптон Супермен. За това лобират фенове на супергероя, след като стана ясно, че Хенри Кавил няма да се завърне в знаменитата си роля във франчайза, продуциран от Warner Bros. Броени дни, след огласяването на новината, киноманите започнаха да подхвърлят имена на актьори, които биха били подходящи за Супермен, като сред тях попадна и Майкъл Б. Джордан. Най-предпочитан от ценителите на поредицата обаче се оказа именно звездата от „Лице назаем“. Самият той е почитател на Супермен, като дори кръсти и по-малкия си син на него – Кал-Ел (това е рожденото име на героя). Нещо повече, актьорът е бил само на крачка да облече трикото с голямата буква S и през 90-те години на миналия век под режисурата на Тим Бъртън. Лентата трябвало да проследи смъртта на Супермен, но логистични проблеми сложили край на продукцията броени дни преди да щракне клапата за нея. намига и самият Кейдж в интервю пред The Guardian. Към момента няма официална информация от страна на Warner Bros. кои актьори се ухажват за ролята.", "date": "2018.10.02", "title": "Фенове пращат Никълъс Кейдж на Криптон"}
{"url": "https://www.monitor.bg:443/bg/a/view/pravjat-unikalna-istoricheska-vyzstanovka-na-operacija-deve-bair-v-gueshevo-145813", "text": "Уникална военно - историческа възстановка ще бъде направена на „Операция Деве Баир“ в кюстендилското село Гюешево. Организатор на събитието е Община Кюстендил, съвместно с Министерство на отбраната, Националната гвардейска част и Клуб за военно-исторически реконструкции „Братя по оръжие“. „Събитието ще се проведе на 6 октомври 2018г. в района 200 м. северно от село Гюешево, в подножието на Деве Баир. В него ще вземат участие над 100 доброволци, както и много рядка оригинална бойна техника от Втората световна война - мотоциклети, бойни коли и артилерия“, обявиха от общинската администрация в Кюстендил. По повод 130 години от създаването на Български Държавни Железници ще бъде предоставена и автентична влакова композиция с парен локомотив от 1935г., с която българската армия ще пристигне на гара Гюешево. Военно-историческата възстановка „Операция Деве Баир – 8-14.IX.1944г “ се организира по повод 74 години от героичните боеве на 9-ти пехотен Пловдивски полк, успял да предотврати нахлуването на немските войски през държавната граница към град Кюстендил.", "date": "2018.10.02", "title": "Правят уникална историческа възстановка на „Операция Деве Баир“ в Гюешево"}
{"url": "https://www.monitor.bg:443/bg/a/view/artyr-ashkin-jerar-muru-i-dona-strikland-specheliha-nobelova-nagrada-za-fizika-145811", "text": "Артър Ашкин, Жерар Муру и Дона Стрикланд спечелиха Нобелова награда за физика Артър Ашкин е награден за изобретяването на оптични пинсети и тяхното приложение в биологичните системи. Жерар Муру и Дона Стрикланд са отличени за откриването на метод за генериране на ултракъси оптични импулси с висока интензивност.  Артър Ашкин ще получи половината от паричната награда, а Жерар Муру и Дона Стрикланд ще си поделят другата половина. \"Наградените тази година изобретения революционализираха лазерната физика - заявиха от присъждащата отличията Кралската шведска академия на науките. - С тях изключително малки обекти и невероятно бързи процеси се виждат в нова светлина. Инструменти с авангардна точност дават възможност да се работи в неизследвани области и имат множество индустриални и медицински приложения\".  Артър Ашкин изобретява оптичните пинсети, които улавят частици, атоми, вируси и други живи клетки с лазерни лъчи. С този нов уред Ашкин реализира мечта от научната фантастика - използва радиационното налягане на светлината за преместване на физически обекти. Той успява да накара лазерната светлина да придвижи малки частици към центъра на лъча и да ги задържи там. Това са оптичните пинсети. Големият пробив Ашкин постига през 1987 г., когато използва оптичните пинсети, за да улови живи бактерии, без да ги нарани. Той веднага започва да изследва биологични системи. Оптичните пинсети сега се използват за изследване на механизмите на живота.  Артър Ашкин, който е на 96 години, е най-възрастният Нобелов лауреат в историята на наградите, предаде АФП.  Жерар Муру и Дона Стрикланд полагат основите за генерирането на свръхкъси оптични импулси с висока интензивност, най-високата, постигана от човек. Революционната им статия е публикувана през 1985 г. Това е основата на докторската дисертация на Стрикланд.  С изобретателен подход двамата физици успяват да създадат свръхкъси лазерни импулси с висока интензивност, без да разрушават усилващия материал. Първо те разтягат лазерните импулси във времето, за да намалят пиковата им мощност, след това ги усилват и накрая ги компресират. Когато импулсът се компресира и стане по-къс, в него и в същото малко пространство има повече светлина - интензитетът на импулса нараства рязко. Методът, изобретен от Стрикланд и Муру - усилване на импулси с линейна промяна на честотата (chirped pulse amplification) бързо се превръща в стандарт за разработените след това високоинтензивни лазери. Практическите приложения са много, включително и в очната хирургия. \"Безбройните области за практическо приложение още не са напълно изследвани. Дори сега обаче тези невероятни изобретения ни позволяват да се вихрим из микросвета в най-добрия дух на завета на Алфред Нобел - за най-голяма полза на човечеството\", пише на сайта на Нобеловите награди.  Дона Стрикланд е едва третата жена, печелила Нобелова награда за физика. Преди нея отличието получават Мария Кюри през 1903 година и Мария Гьоперт Майер през 1963 година. Нобеловата награда за физика се присъжда от Кралската шведска академия на науките от 1901 г. Нобеловите награди ще бъдат връчени на церемония в Стокхолмската концертна зала на 10 декември - в деня на кончината на основателя на Нобеловата награда Алфред Нобел.  Тази година паричната равностойност на наградата е 9 милиона крони (873 000 евро). Миналата година Нобелова награда за физика спечелиха германецът Райнер Вайс и американците Бари Бериш и Кип Торн за решаващ принос към наблюдението на гравитационни вълни.  Сред по-известните Нобелови лауреати за физика са Вилхелм Рьонтген, Анри Бекерел, Пиер и Мария Кюри /1903/, Макс Планк /1918/, Алберт Айнщайн /1921/, Нилс Бор /1922/, Лев Ландау /1962/, Пьотър Капица /1978/, Питър Хигс /2013 г./.", "date": "2018.10.02", "title": "Артър Ашкин, Жерар Муру и Дона Стрикланд спечелиха Нобелова награда за физика"}
{"url": "https://www.monitor.bg:443/bg/a/view/razreshiha-otglejdaneto-na-kanabis-v-milano-145817", "text": "С голямо мнозинство общинарите в Милано одобриха предложението на десницата на територията на града да започне отглеждането на канабис за терапевтични цели. До сега тази задача бе поверена от правителството на Въоръжените сили, като войниците я изпълняваха в нарочни ниви край Флоренция. Добивания от тях канабис за лечение обаче се оказал недостатъчен за нуждите на страната и Министерството на здравеопазването било принудено да внася стотици килограми от Холандия и Канада срещу 6 000 евро за килограм. Просто защото нуждаещите се от дрогата със съвсем законно лекарско предписание италианци били над 20 милиона души. Съответно общинарите в Милано решиха да им се притекат на помощ с родно и значително по-евтино производство. През 2017 г. италианците са изхарчили за наркотици 14,4 млрд. евро или близо 1 на сто от брутния си вътрешен продукт за същата година. Това е основният извод в годишния доклад за наркозависимостите в страната, който министърът на семейните политики Лоренцо Фонтана представи в Парламента. Според документа на алъш-вериша с наркотиците вече се падат 75 на сто от вихрещите се на територията на Италия незаконни трафици. В сравнение пък с 2016 г. през миналата година консумацията на дрога в страната се е увеличила с около 5 на сто, но за съжаление смъртните случаи в резултат на употребата й са нараснали с 10 на сто – от 268 на 294. Най-популярният наркотик продължава да бъде канабисът, но най-доходоносен за трафикантите остава кокаинът, за когото през 2017-та са били похарчени близо 6 млрд. евро! В доклада се споменава още, че една трета от италианците/италианките на възраст между 15 и 64 години поне веднъж в живота си са употребявали психотропни вещества, а един на всеки десет от тях или над 4 млн. души са го сторили през миналата година. Като особено тревожен за здравето на нацията факт е посочена увеличаващата се непрекъснато употреба на канабис от учениците в горните класове и от студентите - 34% на сто от тях вече знаели добре за какво става дума. Ако се вярва на сметките на авторите на доклада, то редовни консуматори на канабис в страната са 1 400 000 души, на кокаин – 100 000 души, а на други опиати – 200 000 души. В представения от министър Фонтана в Парламента документ се подчертава дебело, че през миналата година Италия е направила доста сериозна стъпка в борбата срещу наркотиците, тъй като силите на реда са конфискували на националната й територия 114 588,60 кг дрога или с 60% повече, отколкото през 2016-та.", "date": "2018.10.02", "title": "Разрешиха отглеждането на канабис в Милано "}
{"url": "https://www.monitor.bg:443/bg/a/view/s-3-7-mln-evro-10-dyrjavi-shte-namaljavat-riskovete-ot-navodnenija-po-dunav-145815", "text": "Започна реализацията на европроект за траснационално сътрудничество в басейна на р. Дунав на стойност 3,67 млн.евро, наречен DANUBE FLOODPLAIN, в който България е водеща страна, сочи информация от Басейнова дирекция \"Дунавски район\" (БДДР) в Плевен, цитирана от БТА. Проектът цели намаляване на риска от наводнения чрез възстановяване на заливни равнини по река Дунав и притоците й. Работата ще продължи 30 месеца. Началната среща се е състояла в Букурещ, уточниха от дирекцията. Проектът се изпълнява с финансовата подкрепа на Програма за транснационално сътрудничество \"Дунав 2014-2020\" и ще бъде осъществен от 18 партньори и 4 асоциирани стратегически партньори от 10 държави от Дунавския речен басейн - Австрия, България, Хърватска, Чехия, Германия, Унгария, Словакия, Словения, Румъния и Сърбия. Основната цел е да се подобри трансграничната координация при управление на водите, както и да се проучат възможностите и да се разработи обща методология за намаляване на риска от наводнения чрез използване на алтернативни мерки за възстановяване на заливни зони, като едновременно с това се повишават и ползите за опазване на биоразнообразието. Изпълнението на дейностите ще допринесат за изграждане на по-устойчива жива мрежа от водни екосистеми, която да осигури допълнителни предимства за местните хора и ще смекчи въздействията от различни човешки дейности в екстремните климатични събития. Проектът ще доведе до по-добро познаване на интегрираното управление на водите в Дунавските страни. На първата среща за започване на проекта са участвали и представители на БДДР - Плевен като са уточнени детайлите около необходимите действия през този и следващите шест месеца. На семинар заинтересованите страни са получили ключова информация за осигуряване участието на всички партньори и за изготвяне на пътна карта/план за работата. Състояла се е и първата среща на Управляващия комитет по проекта, на която всички проектни партньори и асоциирани стратегически партньори са представени на високо ниво за вземане на управленски решения.", "date": "2018.10.02", "title": "С 3,7 млн. евро 10 държави ще намаляват рисковете от наводнения по Дунав"}
{"url": "https://www.monitor.bg:443/bg/a/view/rusija-se-jalva-ot-dympinga-na-ilon-mysk-145795", "text": "Основателят на компанията SpaceX Илон Мъск стана трън в очите на руския ракетен отрасъл. От крупния бизнесмен във вторник се оплака ръководителят на Роскосмос Дмитрий Рогозин. По думите на Рогозин, Мъск продава на Пентагона ракети на неадекватни цени, за да измести Русия от този пазар, предаде Първи канал. Според шефа на руската космическа агенция, това си е „чист дъмпинг“. Рогозин обясни, че Мъск продава на свободния пазар ракетните пускове за суми от 40 до 60 млн. долара. В същото време Пентагонът му плаща по 150 млн. в зелено за пуск. „Това означава, че американската военна щаб квартира доплаща на шефа на SpaceX, за да може той да предлага евтини продукти на клиентите си. Рогозин призна, че при такива условия Русия не е в състояние да издържи на конкуренцията. Той допълни, че ракетният отрасъл не може да иска Министерството на отбраната да плаща „3-4 пъти по-висока цена за ракетните пускове в името на националната сигурност“. По-рано комисията по ценни книжа и фондови пазари на САЩ /SEC/ повдигна срещу Мъск обвинение в мошеничество заради намеренията му да направи компанията си непублична. В крайна сметка бащата на „Тесла“ беше принуден да се откаже от поста си на шеф на борда на директорите за срок от минимум три години, припомнят агенциите.", "date": "2018.10.02", "title": "Роскосмос се жалва: Илон Мъск ни краде бизнеса"}
{"url": "https://www.monitor.bg:443/bg/a/view/spipaha-nelegalni-migranti-myje-i-deca-v-gorichka-145803", "text": "Нелегални мигранти-14 мъже и 4 деца са били спипани в горичка край автомагистрала“ Тракия“ на територията на Пазарджишка област. Чужденците, у които не са открити никакви документи за самоличност, били забелязани от местен жител, който се обадил в полицията и сигнализирал, че в гориста местност , в непосредствена близост до 64-ти километър по посока за София, е забелязал група   чужденци. Веднага към мястото, където се намирали чужденците, бил насочен  екип на сектор \"Пътна полиция\" при Областната дирекция на МВР в Пазарджик, който патрулирал наблизо. Униформените установили на място 18 чужденци - 14 мъже и 4 деца, а при предприетата проверка станало ясно, че те се придвижвали без документи за самоличност.  Към района били насочени и служители на РУ-Септември и група \"Миграция\". Чуждите граждани са били отведени в пазарджишката полицейска дирекция, където да бъде установена тяхната самоличност, както и от коя държава идват и как са влезли на територията на страната ни. Ще им бъде извършен и първичен медицински преглед.  По случая е образувано полицейско производство, работата по което продължава.", "date": "2018.10.02", "title": "Спипаха нелегални мигранти-мъже и деца в горичка "}
{"url": "https://www.monitor.bg:443/bg/a/view/chetvyrtoklanici-pravjat-igri-za-vrystnicite-si-145774", "text": "Караоке, викторини, пъзели са само част от образователните игри, които четвъртокласници от СУ \"Иван Вазов\" в Нова Загора са създали. Така децата представят трудните уроци по забавен начин, а освен това упражненията са полезни и за входните нива. Отделните игри са разделени на нива за всеки клас. „Ние сме си поставили грандиозната задача да изготвим продукти от първи до четвърти клас по всички учебни предмети“, обясни техният учител Розалина Паскалева. Техните игри включват тестове, които учениците решават и накрая си проследяват прогреса, а след това могат да го пререшат, за да поправят грешките си. Направили са викторини, презантационен модул и образователни игрички, при които ако кликнеш на верния отговор, получаваш допълнителна информация. При тях са включили дори гласове на животно за децата, които не са в града. За упражненията по музика са направили караоке, подбирайки песни от учебника. Към предмета по изобразително изкуство за изготвили пъзели, които са с различна трудност. По-трудните уроци по природните области и история са направени пък с много картинки, за да бъдат предадени по приятен начин. „Изготвяйки този продукт, ние отваряме учебника и децата четат, разбират урока, питат ме за непознатите думи, обясняват си ги и не се плашат от трудните уроци.“, разказа тяхната учителка. Учениците започват да правят игри още от втори клас по модул дейности по интереси по проект „Твоят час“, обясни Паскалева. Трети клас те получават статут на иновативно училище, като миналата година са били само те. Тази година се включват още два класа. „Иновацията ни не е нови методи на преподаване, а актуализация на учебното време. Искаме да трансформираме интереса към страшните игри и фейбук групите към нещо различно.“, разказа Паскалева. Малчуганите се събират преди часовете, за да измислят стратегията, по която ще работят. След приключване на учебния ден работят на различни групички. Те не ограничават процеса на работа до училището, а сядат в парка, пред музея, у дома, а понякога търсят и госпожата си в тях, обясни Паскалева за творческия процес. Втори клас малчуганите решават да помогнат на останалите ученици, на които им е по-трудно с езика поради спецификата на тяхното училище. В последствие техният труд достига и до българските училища зад граници. „Имаме приятели от Испания, САЩ, Украйна , с които поддържаме близки отношения.“, сподели още учителката им.", "date": "2018.10.02", "title": "Четвъртокланици правят игри за връстниците си"}
{"url": "https://www.monitor.bg:443/bg/a/view/kmetove-se-dogovoriha-za-morski-kruizi-mejdu-istanbul-varna-i-sochi-145802", "text": "Българите най-често отиват на морски круизи през пролетта и лятото и избягват най-скъпите месеци юли и август. Това съобщи за „Монитор“ Илиян Иванов, председател на Българското круиз общество. „За месец май например стойността на най-евтините турове с кораб са 500-600 евро на човек“, уточни той. По думите му при морските през зимата в Европа е най-евтино през декември и януари. Тогава минималните цени за вътрешна каюта за двама са 200-300 евро на човек на седмица, а през лятото - те се удвояват. Най-скъпите дестинации са фиордите на Норвегия и балтийските столици. Там най-ниската цена за седмица през лятото е 800-1000 евро. При каюта с балкон цената е в хиляди евро. В повечето случаи те избират маршрутите в западните части на Средиземно море (между пристанищата на Италия, Испания и Франция), балтийските столици, Адриатическо море и гръцките острови и норвежките фиорди“, обясни експертът. По думите му в Черно море няма круизи. По река Дунав също има круизи, основно на чуждестранни оператори, които по-голямата част от българите не могат да си позволят. „Има интерес от пенсионери, но като чуят цени от 800 или 1000 евро на човек за 7 дни, се отказват“, добави Иванов. Междувременно стана известно, че реализирането на круизи с пътнически кораби между черноморските пристанища на Турция, България и Русия е било договорено от представители на среща на кметове от черноморските градове, провела се в Сочи. В събитието, организирано по инициатива на Анатолий Пахамов, кмет на руския черноморски курорт, са участвали негови колеги от черноморски селища от България, Русия, Турция, Грузия, Румъния, както и дипломати и отговорни представители на Организацията за Черноморско икономическо сътрудничество (ЧИС). Председателят на комисия на Парламентарната асамблея на ЧИС Джемал Йозтюрк, депутат от ПСР от турския черноморски град Гиресун, посочи, че срещата е протекла много ползотворно и са били обсъдени възможностите за разширяване на туристическите пътувания между населението от държавите, граничещи с Черно море. \"В рамките на тази стратегия предстои да се организират пътнически круизи между черноморските пристанища Истанбул, Варна и Сочи. Така ще се разширят възможностите за пътуванията на населението от всички държави от Черноморския регион. Както и търговско-икономическото сътрудничество между трите важни пристанища на Черно море, което обединява хората от много страни\", каза турският депутат. По думите му комисия от представители на Истанбул, Варна и Сочи ще подготви договор, който ще бъде подписан официално. Следващата среща на кметове на черноморските държави ще се състои в Истанбул догодина. От транспортното министерство на България информираха, че след пускането на пасажерския кораб „Княз Владимир” през 2017 г. по линията Сочи - Ялта - Новоросийск - Севастопол, „Пристанище Бургас“ ЕАД води кореспонденция с пристанището в Сочи за включване в маршрута. Целта е привличане на вътрешния руски черноморски круиз до българските пристанища.", "date": "2018.10.02", "title": "Правим корабни круизи най-често през пролетта и есента (ОБНОВЕНА)"}
{"url": "https://www.monitor.bg:443/bg/a/view/rutinna-pobeda-za-grigor-v-kitaj-145806", "text": "Най-добрият български тенисист Григор Димитров стартира уверено на турнира в Пекин, побеждавайки в първия си мач американеца Тенис Сандгрен със 7:5, 6:3. Двубоят е Пекин продължи 1 час и 22 минути. Димитров трябваше да мери сили срещу Райън Харисън в първия кръг, но в последният момент американецът се отказа заради травма в гърба. Това наложи смяната му с „щастливия губещ“ Тенис Сандгрен. До този момент двамата не бяха излизали един срещу друг, но това не изненада по никакъв начин родния тенисист. Димитров показа класа в ключовите моменти от срещата и спечели двубоя, възползвайки се по най-добрия начин от грешките и съперника. Мачът между Сандгрен и Димитров започна равностойно с размяна на геймове, но в крайна сметка поставеният под номер 3 в схемата българин стигна до пробив. Въпреки че изоставаше с 15:40, Григор обърна и проби, а веднага след това спечели подаването си. Последва спад в играта на Димитров, който позволи на своя противник да спечели три поредни гейма за американеца на 0. Класата на българина обаче си каза думата. При 6:5 в негова полза, Григор се възползва по най-добрия начин от колебанията в играта на Сандгрен, проби и взе гейма. Вторият сет бе далеч по-лесен за хасковлията. Димитров набързо поведе с 3:0, а до края на мача не допусна изненади. Григор доведе нещата до 6:3, а финалният гейм с в срещата бе спечелен на 0. С успеха българинът заработи 47780 долара и 45 точки за световната ранглиста, в която заема осмата позиция в момента. Следващият съперник на Димитров ще бъде друг квалификант Душан Лайович (Сърбия). 28-годишният белградчанин е 55-и в класацията на АТП в момента. Хасковлията е спечелил единствената среща помежду им досега през 2016 година в Чънду (Китай) със 7:6(1), 6:4.", "date": "2018.10.02", "title": "Рутинна победа за Григор в Китай"}
{"url": "https://www.monitor.bg:443/bg/a/view/deputatite-se-izkazvat-ot-mjasto-v-novata-plenarna-zala-145805", "text": "Депутатите ще имат възможност да се изказват от мястото си в новата пленарна зала, която ще бъде в сградата на бившия Партиен дом. По тази възможност се работи в момента, съобщи Николай Бациев от дирекция \"Управление на собствеността\", който разходи медиите из бъдещото работно място на народните представители. Очаква се на всяко депутатско място да бъдат монтирани дискусионни пултове, съпроводени с цифрови камери в залата, които ще могат да показват изказванията на големи монитори. „Губи се страшно много време при предвижването на народните представители до трибуната за изказвания, заради това се водят разговори с парламентарните групи“, каза Бациев. Нововъведението обаче трябва да мине през промяна в правилника на Народното събрание. Бъдещата пленарна зала ще бъде със стъклен покрив, което ще позволи пряка слънчева светлина и ще разполага с 270 места, но е предвидено възможност за демонтаж на столовете, за да се осигурят 400 места за сядане, които биха били нужни при свикване на Велико народно събрание. Депутатите ще седят във въртящи сини столове и на дъбови банки. Цветът на креслата е избран заради знамето на Европейския съюз. Предвидени са места за членовете на Министерския съвет, президента и вицепрезидента, както и за други ложи за специални гости. Медиите ще седят зад гърбовете на депутатите в две отделни зони. Строителството на новата зала трябва да приключи до средата на 2019г., след което ще са нужни няколко месеца държавна комисия да приеме обекта. Допълнителното оборудване в залата, като озвучителни уредби, система за гласуване и др., пък ще бъде избрано чрез обществени поръчки, което също ще забави преместването на депутатите. Поради тази причина Бациев не пожела да се обвържа със срок кога народните представителите ще коват законите в нова зала. Реконструкцията на пленарната зала започна през есента на 2016г. и трябваше да приключи в края на това лято. Бациев обясни, че забавянето е дошло от демонтирането на покрива, както и от ремонта на столичния булевард „Дондуков“. По-късното откриване на обекта няма да оскъпи строителството на новата пленарна зала.", "date": "2018.10.02", "title": "Депутатите се изказват от място в новата пленарна зала (ОБНОВЕНА)"}
{"url": "https://www.monitor.bg:443/bg/a/view/kanev-pravi-novo-krupno-darenie-v-ruse-145807", "text": "Големият родолюбец Игнат Канев прави ново крупно дарение в Русе. Фондацията на канадския предприемач с български корени отпуска 500 000 лева за ремонт на отделението по диализно лечение в Университетската болница, която носи неговото име. Общата стойност на строителните дейности и обновяването на апаратурата ще бъде около 900 000 лева, каза заместник-председателят на Съвета на директорите в УМБАЛ „Канев“ д-р Йосиф Новаков. Сумата над 500-те хиляди лева ще бъде осигурена от Министерството на здравеопазването и други дарители. Проектът предвижда разширяване на отделението, в което сега пациентите са 120, увеличение на постовете за хемодиализа от 23 на 27, подмяна на системите, монтиране на нова апаратура. Със средствата от Фондация „Канев“ ще се извършат строителните работи, но няма да бъдат закупувани апарати. Това е поредното дарение, което прави фондацията на родения в русенското село Горно Абланово предприемач за Университетската болница. Наскоро в присъствието на Игнат Канев бе открито отделението по трансфузионна хематология, изцяло обновено с дарените 300 000 лева. Преди две години започна да функционира новото педиатрично отделение, благодарение на финансовата помощ от 500 000 лева. Ремонтирана бе и детска площадка в двора на болницата. С помощта на Фондация „Канев“ в Русенския университет бе изграден „Канев Център“, а в Горно Абланово – културен дом.", "date": "2018.10.02", "title": "Канев прави ново  крупно дарение в Русе"}
{"url": "https://www.monitor.bg:443/bg/a/view/plamen-konstantinov-veche-ne-e-trenior-na-nacionalite-145804", "text": "Пламен Константинов вече не е треньор на националния отбор по волейбол при мъжете. Поне това се подразбира от официално съобщение на сайта на федерацията. Договорът на специалиста няма да бъде подновен поне на този етап. През последните дни в медиите се появиха информации, че следващият селекционер ще бъде Мартин Стоев.  Волейболният ни тим завърши на девето място в крайното класиране на Световното първенство по волейбол за мъже, което се проведе у нас и в Италия. Ето и съобщението в сайта на БФВ: В същото време България записа втората си загуба по време на световното първенство по волейбол за жени в Япония. В група \"В\" българките паднаха от Турция с 0:3 (17:25, 23:25, 12:25) в третия си мач от Мондиал 2018, продължил малко повече от един час.", "date": "2018.10.02", "title": "Пламен Константинов вече не е треньор на националите"}
{"url": "https://www.monitor.bg:443/bg/a/view/brockhampton-oglavi-klasacijata-na-bilbord-za-albumi-145778", "text": "Момчешката група Brockhampton превзе върха на престижната класация Топ 200 на \"Билборд\" за албуми. От четвъртия им студиен албум Iridescence са продадени 101 000 единици, от които 79 000 в традиционен формат. Останалите са от стрийминг и изтегляне на песни по интернет. Второто място в подредбата зае певецът Джош Гробан с тавата Bridges, от която са продадени 96 000 албумни единици, 94 000 от които в традиционен формат. Kamikaze на Еминем слезе на трета позиция. Рапърът Дрейк запази четвъртото си място със Scorpion, а пети е Травис Скот с тавата Astroworld. Албумът Cry Pretty на кънтри звездата Кари Ъндърууд, който миналата седмица оглавяваше класацията Топ 200 на \"Билборд\", слезе чак на седма позиция.", "date": "2018.10.02", "title": "Brockhampton оглави класацията на \"Билборд\" за албуми"}
{"url": "https://www.monitor.bg:443/bg/a/view/rubi-rouz-e-naj-opasnata-zvezda-onlajn-145800", "text": "Австралийската актриса и модел Руби Роуз е най-опасната звезда в интернет, показва проучване на компанията за киберсигурност „Магафий“. Своеобразната си титла брюнетката си спечели, след като стана ясно, че именно търсейки информация за нея феновете е най-вероятно да попаднат на сайт с вируси или зловреден софтуер. Риалити звездата Кристин Кавалари зае второто място в класазията, „бронзът“ пък е за Марион Котияр. Следват първата \"Жена-чудо\" Линда Картър, актрисите Роуз Бърн и Дебра Месинг. Риалити звездата Кортни Кардашиян е седма. След нея са актрисата Амбър Хърд, телевизионната водеща Кели Рипа и актьорът Брад Уилям Хенке. Интересът към Руби Роуз нарасна много, когато беше избрана да играе Жената-прилеп (Батуоман) в телевизионен сериал. Избирането й за ролята на Кейт Кейн е своеобразна победа за LGBT общността, предвид, че екипът на сериала целенасочено е издирвал актриса с различна сексуална ориентация за централния персонаж. „Плаках неудържимо с часове. Мисля, че причината да съм толкова емоционална сега е, че когато самата аз растях по телевизията нямаше нито един персонаж, с когото да мога да се идентифицирам. Още по-малко пък този образ да е супергерой“, призна звездата от „Трите хикса: Отново в играта“ по повод кастинга си.", "date": "2018.10.02", "title": "Руби Роуз е най-опасната звезда онлайн"}
{"url": "https://www.monitor.bg:443/bg/a/view/dogovoryt-ni-s-gazprom-veche-bil-po-es-standartite-145801", "text": "”Булгаргаз” и ”Газпром експорт” са подписали анекси към договора за доставка на природен газ, с които той вече е приведен в съответствие с одобрените от Европейската комисия ангажименти. Това съобщиха от българската газова компания късно в понеделник след среща с доставчика си в Санкт Петербург. В информацията се казва още, че се очаква в резултат на предоговарянето на документа страната ни да постигне по-добри цени и условия за доставка на синьо гориво. Следващата работна среща между експерти на двете дружества е планирана за ноември. Във връзка с анекса председателят на парламентарната комисия по енергетика Делян Добрев коментира за „Монитор“, че договарянето на новата формула за цените на газа ще отнеме няколко месеца. „Едва ли ще стане толкова бързо. Там са необходими две неща - да миксираме формулата да не е само върху петролните деривати, а, от друга страна, да получим и отстъпка от цената“, обясни той. По думите му обаче не се ли включи и министър Петкова, много трудно ще се получат нещата. Той припомни, че ние консумираме едва 2% от изнасяния за Европа руски природен газ. Според Добрев не би трябвало да се съгласяваме на евентуални руски искания за намаляване на срока на транзитния договор, по който страната ни получава около 100 млн. долара годишно такси за пренос. Относно нивото на преговарящия екип на същото мнение е и депутатът от ГЕРБ Валентин Николов. Според него сега въпросът е дали формулата за определяне на цената да остане същата, но да има някаква отстъпка, защото при нея се отчитат международните цени на петрола и газьола, или да се търсят референтни цени на хъбовете в Европа. „Правени са обаче изчисления, че в такъв случай цената ще е по-висока от сегашната. Има риск и в двата случая“, смята той.", "date": "2018.10.02", "title": "Договорът ни с ”Газпром” вече бил по ЕС стандартите (ОБНОВЕНА)"}
{"url": "https://www.monitor.bg:443/bg/a/view/peugeot-vyzrodi-legenda-v-syvremenen-stil-145764", "text": "Един от най-очарователните автомобили през 70-те години на ХХ век безспорно беше Peugeot 504 Coupe. Този желан и емблематичен автомобил с 2 врати и 4 места може би е едно от най-красивите купета на Peugeot въобще. Днес моделът е сред колите, които колекционерите по цял свят високо ценят и стойността му постоянно се покачва. В чест на легендарния модел 504 Coupe, инженерите и дизайнерите от Peugeot възродиха концепцията на купето, като го пресъздадоха в съвременен стил. Новият прототип на Peugeot носи името e-Legend Concept и представлява вълнуваща визия за бъдещото удоволствие от шофирането. Размерите му са дължина 4,65 метра, широчина 1,93 метра, височина 1,37 метра и междуосие: 2,69 метра. Колелата са с 19-инчови джанти и гуми Michelin  в размер за масово производство. С концепцията Peugeot доказва, че един високотехнологичен автомобил може да носи чертите на легендарен и желан модел от миналото. Изборът на силуета на купе за автономен автомобил издига усещането при шофиране, като използва много модерни кодове и реалистични и прагматични пропорции. Появата на нови електрически платформи разгръща възможностите на дизайнерите, като премахва техническите ограничения, свързани с двигателя с вътрешно горене. За да очертае технологичната си визия, Peugeot е-Legend Concept се възползва от наследството на марката и прави реверанс към великия стил на елегантното 504 Coupe с лек, атлетичен и чувствен силует на купе, извито в задната част с големи остъклени участъци. Прототипът Peugeot е-Legend Concept е оборудван с интуитивния i-Cockpit на марката, който надгражда стандартния кокпит, характерен за актуалните модели. Той включва слушалки с три бутона и много компактен волан във формата на елипса. В зависимост от трафика или от нагласата на водача, Peugeot е-Legend Concept предлага четири режима на шофиране - два автономни Soft и Sharp и два механични режима Legend и Boost. В партньорство със Soundhound, лидер в технологиите за изкуствен интелект, новото Peugeot е-Legend Concept предлага личен асистент с гласово управление за автономно шофиране. Накратко, водачът може да променя стила си на шофиране, да слуша любимата си музика или дори да отваря и затваря електрифицираните врати на автомобила. Системата отговаря с дигиталния глас на Жил Видал - директор по дизайна на Peugeot и включва 17 езика. Подобна версия, адаптирана за автомобилите в серийно производство, ще бъде налична за калите с марка Peugeot до 2 години. За задвижването на Peugeot е-Legend Concept се използва перфектно интегриран в реалистичната визия на марката изцяло електрически мотор. С батерии от 100 кВтч, моторът достига 800 Нм въртящ момент и 340 кВт мощност, разпределена между четирите колела. Това ниво на динамика позволява ускорението от 0 до 100 км/ч да става за по-малко от 4 секунди, а максималната скорост е 220 км/ч. Автономният пробег на автомобила е 600 км съгласно WLTP, от които 500 км са достъпни за 25 минути, благодарение на бързото презареждане. Новото купе с две врати няма да има никакви технологични ограничения и ще предлага индукционно зареждане. Световната премиера на прототипа Peugeot e-Legend Concept ще се състои на автомобилния салон в Париж от 4 до 14 октомври.", "date": "2018.10.02", "title": "Peugeot възроди легенда в съвременен стил"}
{"url": "https://www.monitor.bg:443/bg/a/view/signal-za-mina-kraj-pytja-ruse-silistra-145792", "text": "Сигнал за мина край пътя Русе – Силистра е постъпил снощи в областната дирекция на полицията в Русе. Сигнал за мина край пътя Русе – Силистра е постъпил снощи в областната дирекция на полицията в Русе. Съмнителният предмет, наподобяващ мина, е забелязан от гражданин до контейнер за смет на отбивка по бул. Тутракан“ след ГКПП „Дунав мост“ в посока към Силистра. Мястото е обезопасено от полиция. Очаква се пристигането на екип от специалисти от Министерството на отбраната да пристигнат в Русе и да установят какъв е предметът, както и да предприемат действия за обезопасяването му, ако има нужда от това. Възможно е мината да е учебна.", "date": "2018.10.02", "title": "Сигнал за мина край пътя Русе – Силистра"}
{"url": "https://www.monitor.bg:443/bg/a/view/v-germanija-se-razbraha-za-nova-migracionna-reforma-145790", "text": "Управляващата коалиция в Германия постигна компромис по имиграционната реформа, която правителството се надява да направи страната по-привлекателна за висококвалифицирани работници от целия свят, предаде ДПА. Андреа Налес - лидер на социалдемократите, по-малкия партньор в коалицията на консерваторите на канцлера Ангела Меркел, съобщи за споразумението рано тази сутрин след шестчасова среща. Компромисът предвижда ново законодателство да постави недостига на работни места в промишлеността и квалификацията на имигрантите в основата на имиграционната политика на Германия. Процесът на признаване на квалификациите на чужденци ще бъде ускорен. Германските власти освен това ще осигурят на кандидатите за имиграция в страната възможности да научат немски език преди да дойдат. Населението на Германия застарява и тя се нуждае от имигранти, за да поддържа своята икономика. Отварянето на границите на страната за 1 млн. мигранти през 2015 г. от канцлера Меркел обаче усложни въпроса, като мнозина избиратели се обявиха против масовия приток, отбелязва ДПА. Германската социалдемократическа партия иска кандидатите за убежище, чиито молби са били отхвърлени, но които междувременно са си намерили работа, да могат да останат. Християнсоциалният съюз, традиционният баварски партньор на християндемократите на Меркел, обаче отхвърли тази идея с аргумента, че тя би насърчила имиграцията на нискоквалифицирани работници, припомня ДПА. Постигнатият компромис предвижда политиката на разграничаване на кандидатите за убежище от икономическите имигранти да бъде запазена. Критериите за определяне на кандидатите за убежище, чиито молби са били отхвърлени, но които са изложени на риск, ако се завърнат в родната си страна, обаче ще бъдат доуточнени, за да може да се правят изключения в някои случаи.", "date": "2018.10.02", "title": "В Германия се разбраха за нова миграционна реформа"}
{"url": "https://www.monitor.bg:443/bg/a/view/kzp-zabrani-na-elektronni-magazini-da-zablujdavat-za-nalichnostite-na-promocionalni-stoki-i-za-sroka-na-dostavkata-im-145793", "text": "Онлайн магазин за стоки за свободното време не е информирал коректно клиентите си за наличните количества от пуснати в промоция артикули. Сайт за продажба на уреди за дома пък не е спазвал посочения от него срок за доставка на поръчките. Нелоялните търговски практики са установени и забранени от Комисията за защита на потребителите (КЗП). Единият от хванатите в нарушение електронни магазини – ozone.bg, е предлагал различни стоки с намалени цени, сред които и устройства за виртуална реалност за игрови конзоли по 399 лв. След поръчката на десет такива хедсета, клиент е получил само един. Проверка на КЗП по случая установи, че към момента на изпратената от потребителя заявка за покупка търговецът не е информирал за ограничена наличност на промоционалните стоки. В становището си до контролния орган той посочва „техническа грешка” при отчитане на наличните бройки в складовата му система като причина да не може да достави всички заявени бройки, а само единствената останала. Когато търговец не е в състояние да достави предлаганите от него стоки или сходни на тях при обявените параметри и да посочи разумни обяснения за това, е налице нелоялна практика, категорични са експертите на КЗП. Нелоялна практика е и неспазването на обявения срок за доставка на поръчките, тъй като той често оказва влияние върху избора на потребителя от кого да купи. Именно поради забавяне на пратки електронният магазин Diplomat.bg е станал обект на проверка от страна на КЗП. Контролният орган е сезиран от потребител, чиято поръчка е обработена своевременно, като е изписана за получаване за след две седмици, а е доставена още по-късно – седем дни след тази дата. Търговецът се оправдава с персонален пропуск на служител на фирмата. В хода на проверката КЗП констатира, че съгласно общите условия на онлайн търговеца покупките следва да пристигнат до седем работни дни след окончателно уточняване на адреса и датата за получаване и свързване на продавача с клиента. Изрично са посочени случаите, в които се допуска удължаване на този срок – при почивни дни или официални празници. В конкретния казус има неоправдано забавяне от около две седмици. Съвети към потребителите: Промоционалните стоки може да са с ограничени наличности, но при извършването на поръчката търговецът е редно да Ви информира за това. Продавачът може да откаже доставка на заявените от Вас стоки, но само при наличието на разумни аргументи.  Настоявайте за спазване на срока за доставка. В противен случай имате право да се откажете от онлайн покупката.  Препоръки към търговците: Вие сте длъжни да информирате клиентите си, когато предлаганите от Вас стоки са в ограничени количества и поради това съществува риск да не сте в състояние да изпълните поръчки. При изчерпване на наличностите на обявени за продажба стоки бихте могли да опитате да ги доставите чрез други търговци. Когато сте се ангажирали с конкретни срокове за доставка на поръчките, задължително следва да ги спазвате стриктно.", "date": "2018.10.02", "title": "КЗП забрани на електронни магазини да заблуждават за наличностите на промоционални стоки и за срока на доставката им"}
{"url": "https://www.monitor.bg:443/bg/a/view/bojinov-vodi-partizan-vyv-vraca-145794", "text": "\"Ботев\" (Враца) договори контрола с европейския футболен гранд \"Партизан\", твърди „Конкурент“.  Информацията беше потвърдена от два независими един от друг източника, които съобщиха, че срещата ще е на стадион „Христо Ботев“ по време на прекъсването на шампионата заради мачовете на националния тим от Лигата на нациите. Контролата между \"Ботев\" и \"Партизан\" е насрочена за 13 октомври, когато тимът на Сашо Ангелов няма мачове от Първа лига. Комшиите пристигат ден по-рано в петък с група между 30 и 40 души. Идването на \"Партизан\" е свързано с престоя на Валери Божинов в белградския футболен клуб, потвърдиха запознати с преговорите и подготовката на визитата. Сърбите ще останат в града под Околчица два дни, като се очаква групата да тръгне за западната ни съседка в неделя сутринта. В настоящия момент \"Партизан\" разчита основно на сръбски футболисти, но в селекцията на „гробарите“ е бразилският бранител Фабрицио, черногорецът Петър Гръбич и камерунецът Абубакар Умару. Безспорната звезда на тима е капитанът Саша Илич, който е национал на страната си. „Гробарите“ идват във Враца, за да запълнят паузата в сръбското първенство, като преди мача с Ботев играят на 5 октомври с \"Вождовац\". Врачани пък мерят сили на 7 октомври с българския първенец \"Лудогорец\". В последния си мач „гробарите“ направиха реми от 2:2 с \"Раднички\" като гост в Ниш. Начело на сръбския гранд е Зоран Миркович, който замени Мирослав Джукич в началото на август след провала и отпадането от Лига Европа.", "date": "2018.10.02", "title": "Божинов води Партизан във Враца"}
{"url": "https://www.monitor.bg:443/bg/a/view/sydjat-kardi-bi-za-ataka-v-striptijz-klub-145770", "text": "Рапърката Карди Би ще се яви в съда заради побой над две барманки в стриптийз клуб в Куинс, Ню Йорк. Макар да не е участвала лично в нападението, жертвите твърдят, че певицата е „поръчала атаката“ срещу тях. Всъщност изпълнителката на I Like It сама се е предала на полицията вчера, но няма да бъде задържана под стража. Според TMZ, срещу рапърката ще бъдат повдигнати обвинения за непристойно поведение. Нападението датира от 29-и август. Барманките се жалват, че са получили тежки наранявания, но и двете са отказали медицински преглед. Карди Би е известна с буйния си нрав. Миналия месец тя показно хвърли обувката си по не по-малко скромната си колежка Ники Минаж и пренесе дългия им задочен спор в социалните мрежи на физическо ниво. Свадата между двете се разигра по време на парти. Една от причините за враждата им е, че Минаж нарече Карди „лоша майка\".", "date": "2018.10.02", "title": "Съдят Карди Би за атака в стриптийз клуб"}
{"url": "https://www.monitor.bg:443/bg/a/view/bylgarski-ucheni-syzdadoha-unikalna-proteza-za-ryka-145796", "text": "Уникална протеза за ръка създадоха българските учени проф. Евгени Дюкянджиев и съпругата му Татяна. Протезата е създадена за да обслужва нуждите на служителката в общинската администрация в Лясковец, Румяна Г. През декември 2016 г. по Коледа, Румяна и други служители на общината пътуват за семинар във Вършец. На главния път София – Варна, край село Микре, автобусът им се преобръща. Трима души загиват, а Румяна е една от най-тежко пострадалите. Тя е влачена десетки метри по пътя и в крайна сметка се налага дясната и ръка да бъде ампутирана. След операцията жената обаче не загубва вяра и продължава да се бори с живота, макар и само с една ръка. През миналата година тя научава за професора по бионика и протезиране Евгени Дюкенджиев, който успява да създе уникални протези за ръце и крака на 9-годишно момиче от Разград, родено без крайници. След като се запознава със случая на Румяна проф. Дюкенджиев решава да помогне и на нея. и само за два месеца с помощта на съпругата си, която е д-р по бионика и протезиране и доцент в Латвия, създават новата раменна протеза на пострадалата общинска служителка. Протезата дава възможност за отваряне и затваряне на китката, което ще бъде от изключително голямо значение за да може жената да се чувства пълноценно, да изпълнява задълженията си и да бъде отново пълноценен човек. Според проф. Дюкенджиев случаят с Румяна може би ще вдъхне увереност отново на стотици хора, останали инвалиди при автомобилни катастрофи. Името на проф. Евгени Дюкенджиев стана известно през лятото на 2018 г., когато той и съпругата му създадоха комплект изкуствени протези крайници на 9-годишната Еля от Разград. Момиченцето е родено без крайници и до този момент нито един лекар у нас и в света не се наел да и направи протези за да се превърне тя в един нормален човек с възможности да се движи и да си служи с ръце. Всъщност в целия свят има само още два такива случая: в Япония и САЩ. Проф. Дюкенджиев не само се наема да помогне и отново да върне увереността и самочувствието на малкото момиче, но и поема 50 % от стойността на изработените протези. „След като постави протезите, Еля стана отново нормално дете, а светът и стана съвсем различен и богат на чувства и емоции”, сподели тогава пред „Агенция Монитор” проф. Евгени Дюкенджиев.    ", "date": "2018.10.02", "title": "Български учени създадоха  уникална протеза за ръка"}
{"url": "https://www.monitor.bg:443/bg/a/view/inter-izbra-pet-bylgarcheta-145797", "text": "Италианският гранд \"Интер\" официално избра петте деца, които ще имат рядката възможност да изживеят три невероятни дни в Милано. „Нерадзурите“, които това лято за първи път организираха детски футболен лагер у нас благодарение на Сдружение „Бъдеще чрез спорт“, ще предоставят на талантите уникалния шанс да усетят отвътре атмосферата в лагера на 18-кратния шампион на Италия. Никола Цариградски, Дейвид Луканов, Наско Янев, Теодор Радински и Илия Петров впечатлиха треньорите от Академията на \"Интер\" както с представянето си в тренировките, така и по време на проведените тестове. Щастливците ще пътуват в края на ноември, изцяло на разноските на Сдружение „Бъдеще чрез спорт“, до Милано. Родните таланти ще посетят главния офис и музея на Интер, ще се разходят в „дома“ на „нерадзурите“ – стадион „Сан Сиро“, ще посетят две тренировки на юношите и ще се насладят на дербито \"Интер\" - \"Милан\" в Примаверата. „Черешката на тортата“ пък ще бъде двубой от Серия „А“, който ще изгледат на живо. Припомняме, че първият Inter Academy Camp Bulgaria се проведе между 10 и 15 юли тази година, а домакин бе китното морско градче Бяла, обл. Варна. Първият лагер на на „нерадзурите“ у нас предложи незабравими емоции на 107 деца от страната и чужбина. Малчугани и юноши имаха възможност да се насладят както на разнообразните тренировки, така и на проведените специални тестове. В свободното си време пък ги очакваха множество забавни активности, подготвени от организаторите и главните партньори на събитието.", "date": "2018.10.02", "title": "\"Интер\" избра пет българчета"}
{"url": "https://www.monitor.bg:443/bg/a/view/chastnite-investicii-v-krygovata-ikonomika-se-ocenjavat-na-81-mln-evro-145799", "text": "Заместник-министър на икономиката Лилия Иванова съобщи на форум днес, че частните инвестиции в България в групата от икономическите сектори, които имат значение за кръговата икономика, се оценяват на 81 млн. евро, а това е 0,18 на сто от БВП, което е над средните стойности за Европа, възлизащи на 0,12 на сто. В тези сектори са заети около 59 000 души, а създадената добавена стойност е около 521 млн. евро и нараства 1,2 на сто. Иванова изтъкна, че министерството на икономиката поставя акцентът върху прилагането на иновациите като ключов фактор за прехода към кръговата икономика. Основен документ в тази посока е иновационната Стратегията за интелигентна специализация 2014 - 2020 г., като една от основните цели е стимулиране на технологичната модернизация в производствения сектор. Основен финансов инструмент за подкрепа на тази политика е оперативната програма \"Иновации и конкурентоспособност\" и по двете и оси са заделени 500 млн. лева, които са за подкрепа за повишаване на енергийната ефективност и на ефективното използване на ресурсите в предприятията. Лилия Иванова и заместник- министърът на околната среда Николай Кънчев изтъкнаха по време на форума, че преминаването на кръгова икономика ще е от полза за нейната конкурентоспособност, за това тя да стане \"по-зелена\" и за намаляване на разходите в дългосрочен план. Те участваха във форум \"Кръгова икономика и околна среда, 2018\". Кънчев посочи, че линейният модел на икономиката от миналото вече не съответства на сегашните нуждите, което налага преминаване към новия модел, за да има дългосрочни икономически, екологични и социални ползи. Заместник-министърът на икономиката Лилия Иванова изтъкна, че този преход е възможност за трансформиране на нашата икономика, която да отговори на редица предизвикателства, да я направи по-устойчива, отговаряща на предизвикателствата на промените в климата и съхраняването на природните ресурси. Тя дава възможност за създаване на нови работни места, дава конкурентни предимства за България, каза заместник-министър Иванова. Чрез въвеждането на принципите и технологиите за изграждане на кръговата икономика ще се намалят трудностите за набавяне на ресурси и ще стимулира иновационната активност на предприятията, а потребителите ще получат достъп до качествени и екопродукти, изтъкна Иванова.", "date": "2018.10.02", "title": "Частните инвестиции в кръговата икономика се оценяват на 81 млн. евро"}
{"url": "https://www.monitor.bg:443/bg/a/view/plovdiv-s-pyrvi-montesori-uchenici-145772", "text": "Първата училищна паралелка в Пловдив, в която е въведено обучение по методите на Мария Монтесори, е вече факт. На 17 септември СУ „Св. Св. Кирил и Методий” прие първите първокласници, чиито родители са изявили съгласие малчуганите да бъдат обучавани по този метод и са кандидатствали за прием в първи клас през електронната общинска система. Това съобщи зам.-кметът с ресор образование в община Пловдив Стефан Стоянов. „Приетите първокласници не идват от детска градина, поне не от общинска, в която е въведено Монтесори обучението поради простата причина, че първите випуски завършват през следващата година”, обясни Стоянов. По думите му обучените в общинската програма са четирима учители. Те са минали по два курса на обучение. Единият е бил за предучилищна педагогика, а вторият е специализиран за деца на възраст от 6 до 10 години. Самото училище е направило реорганизация в част от класните стаи, за да се обособи пространство. с която сме свикнали. Тоест, няма двойни чинове. В самата стая има много етажерки с материали и различни учебни пособия. В стаята има малко килимче, на което децата могат да се събират и да работят. Работните маси са подвижни и могат да се реорганизират. Но това е чисто битовата част. По-интересното е, че екипът на училището е мотивиран да въведе педагогическа практика, която да даде една допълнителна алтернатива и сила на преподавателите. Учителите могат да използват различни инструменти в преподаването си, в една по-разчупена среда и да имат по-индивидуален подход към децата”, каза още зам.-кметът. Според Монтесори педагогиката се търсят силните страни у всяко дете още в ранна възраст и се дава възможност мъниците да развиват именно тези си силни страни. Много е важно е и взаимното правене на избори. При строги правила и организация децата могат сами да управляват процеса на обучение. „Класната стая и средата ще е доста по-различна от тези, които сме свикнали да виждаме, защото няма фронтален метод. Децата ще работят на обособени центрове. Пред стаята всяко дете ще има личен шкаф, където да се съхраняват тежките раници и учебниците. Учениците ще се обучават от 8,30 до 16,30 часа и така ще се избегне вкъщи с родителите да довършват домашните“, заяви този февруари при връчването на дипломите на преподавателите, завършили успешно третия курс по въвеждане на Монтесори педагогиката, директорката на училището Таня Николова. Тя съобщи още, че предвиждат така нареченото „опитно поле“ за изнасяне навън на предмета по „Предприемачество“, а по-късно и по „Околен свят“. Ще се направи и природо-исторически кабинет, където експонатите ще бъдат подредени от децата. В него ще се преподава по „Човек и общество“ и „Човек и природа“. Важен е и в училище. Децата в Монтесори паралелката в СУ „Св. Св. Кирил и Методий” са в близка среда, сравнима с тази в детските градини. Така се преодолява шокът, от който страда всеки първолак. „Тук е разчупен моделът. Часовете не са така фиксирани, а заниманията са по интереси, тематични. Децата могат дори да се движат свободно, което е изключително важно за едно 7-годишно дете. В момента в училището децата са спокойни. Обратната връзка е много добра. Екипът е позитивно настроен”, каза Стефан Стоянов. В училището започва да работи на ежедневна база с учителите и експертът по Монтесори обучение в общинския отдел „Образование” Симеон Чуканов. През октомври една от учителките ще замине на 3-дневно обучение в Ирландия, където ще посети водещ Монтесори център. „Смисълът на такъв тип програми е утвърдени педагогически практики, които не са популярни в България, да ги прилагаме и така да развиваме образователната система. Очевидно е, че децата не са еднакви и имат различни потребности и интереси, така че трябва да даваме различен педагогически инструментариум, за да развиват децата”, уточни зам.-кметът Стоянов. Като резултат от водената през последните две години политика на Община Пловдив до момента има над 70 педагози от 6 общински детски градини и над 600 деца, които ежедневно се обучават по метода на Мария Монтесори.", "date": "2018.10.02", "title": "Пловдив с първи Монтесори ученици"}
{"url": "https://www.monitor.bg:443/bg/a/view/firmi-kupuvat-softuer-s-30-mln-subsidii-dogodina-145780", "text": "Малките и средните предприятия ще станат по-дигитални догодина. Предприемачите ще кандидатстват за 30 млн. евро субсидия за покупката на софтуер за управление на човешките ресурси и други процеси в бизнеса. Това става ясно от публикуваната вчера индикативна програма за 2019 г. на Оперативната програма „Иновации и конкурентоспособност“ (ОПИК). Прием на се очаква да започне през ноември догодина. За най-малко 50 хил. лева ще може да кандидатстват фирмите, а за най-много - 391 166 лева. Две процедури ще стимулират фирмите да внедряват иновации за общо 60 млн. евро. Две трети от сумата ще бъдат насочени към фирми с над 5-годишна история, останалите 20 млн. евро са насочени към стартиращи фирми с минимум 3 приключени финансови години. 100 млн. лева от оперативната програма „Наука и образование за интелигентен растеж“ се прехвърлят към оперативната програма за конкурентоспособност, обяви пред „Монитор“ Християн Султанов, гл. директор на главна дирекция „Европейски фондове за конкурентоспособност“ в икономическото министерство. С парите ще се финансират проекти на иновационни хъбове за закупуване на оборудване за лаборатории, софтуер, проучвания, анализи и обмени. По процедурата „Развитие на регионални иновационни хъбове“ ще може да се възползват които може да кандидатстват за проекти между 1,5 до 7,5 млн. лева. Ако са от Софийски регион, обединения между знания и пари няма да може да се възползват от пари, защото приоритетно ще са насочени към слабо развитите региони, уточни Султанов. Пари няма да се дават изграждане на нови сгради, а за ремонти на помещения. Третата фаза за развитие на технологичния парк „София Тех Парк“, изграден по идея на бившия президент Росен Плевнелиев, вероятно ще се забави. По план следващата година в планувания за иновационен център на Балканите трябва да се инвестират още над 20 млн. евро. „Парите обаче няма да се загубят, защото „София Тех Парк“ е директен бенефициент по програмата“, коментира Султанов и допълни, че в момента по втората фаза на проекта за директно предоставяне на държавния тех парк. Още седмица имат да подават млади компании да кандидатстват за финансиране на предприемачески проекти. Удължаването на сроковете се наложи заради проблемите с Търговския регистър, който през август остана блокиран повече от две седмици. Процедурата \"Насърчаване на предприемачеството\" за 34 млн. евро беше открита в края на юни и предвиждаше два крайни срока за подаване на документи - 5 септември и 7 ноември, според дейността на фирмите. Сега тези срокове се изместват съответно на 8 октомври и 10 декември 2018 г.", "date": "2018.10.02", "title": "Фирми купуват софтуер с €30 млн. субсидии догодина"}
{"url": "https://www.monitor.bg:443/bg/a/view/nasyrchavat-mladite-ucheni-sys-stipendii-145775", "text": "Младите учени и постдокторанти ще бъдат насърчавани с допълнителни средства. През следващите три години 14 държавни висши училища, БАН и ССА ще получат общо 15 млн. лв. (по 5 млн лв на година), с които ще могат да се дават допълнителни възнаграждения на вече занимаващи се с наука или на новоназначени млади учени и постдокторанти. Средствата, които ще получат организациите, са разпределени в зависимост от интензивността на научната им продукция (брой публикации на учен) за последните три години. Това ще се случва по Националнана програма „Млади учени и постдокторанти“ на Министерството на образованието и науката. „Целта е да се опитаме да привлечем и задържим колкото се може повече млади хора към научна кариера – да изберат да работят в научен институт или в университет в България. Сега един от проблемите е ниското заплащане, което те получават“, обясни пред „Монитор“ директорът на Дирекция „Наука“ д-р Милена Дамянова. Програмата се състои от два модула. Първият е насочен към младите учени – до десет години след получаване на магистърската степен. Средствата ще могат да бъдат използвани, както за допълнителни възнаграждения на вече назначени специалисти, така и за заплати на новоназначени кадри. „Ако младият учен работи вече в една от организациите, бенефициенти по програмата, ще може да получава допълнително към заплатата си между 200 и 500 лв. на месец в рамките на три години. Ако тепърва избира научна кариера и сега бъде назначен в държавно висше училище, БАН и ССА по програма се предвижда основното му месечно възнаграждение да бъде не по-ниско от 900 лв, обясни Дамянова. Вторият модул е насочен към перспективни учени, които са до 5 години след получаване на докторска степен – постдокторанти. „Цели се тяхната реинтеграция към научна кариера в България. Имаме много висококвалифицирани кадри, защитили докторат и работещи или в частния сектор или в чужбина. Предвидените по програмата възнаграждения между 1500 и 3000 лв. на месец се надяваме да стимулират тяхното завръщане към научни изследвания в нашите научни организации , коментира директорът на Дирекция „Наука“. Всяка институция - бенефициент по програмата, ще определя сама броя и размера на възнагражденията по двата модула в зависимост от нуждите и кадровата си политика. Тази програма и допълнителните стипендии, отпускани за първи път на редовните докторанти, обучавани от организации с добри научни резултати, е една от мерките, които правителството предприема за увеличаване на броя на учените в България. Правителството одобри и отпусна допълнително средства и за 11 национални научни програми. Те са в различни научни области - информационни технологии, медицина, култура, опазване на околната среда, здравословни храни и др. Научно-изследователските дейности по тях ще се изпълняват с различна продължителност – между 2 и 4 години. а пълните програми могат да бъдат намерени на сайта на МОН. Девет от тях стартират да края на тази година, а останалите две ще започнат да се изпълняват през следващата година от фонд „Научни изследвания“, тъй като по тях ще се кандидатства на конкурсен принцип. Целта е да се разпознае и подкрепи институционално индивидуалния научен потенциал за провеждане на научни изследвания на високо ниво в България.", "date": "2018.10.02", "title": "Насърчават младите учени със стипендии"}
{"url": "https://www.monitor.bg:443/bg/a/view/preslava-napravi-rekord-145762", "text": "Певицата Преслава направи рекорд в поп-фолк средите. Видеото към новата й песен - „Да гори в любов“, събра 360 000 гледания в YouTube за ден и около милион за 72 часа. Това отчетоха феновете на звездата на „Пайнер“, а тя не пропусна да се похвали в профила си в Инстаграм. Парчето е и първенец по набиращи популярност в платформата. Музиката и аранжиментът на „Да гори любов“ са дело на Даниел Ганев, а за текста са отговорни Росен Димитров и Анастасия Мавродиева. На режисьорския стол за видеото сяда Людмил Иларионов – Люси. Премиерата на песента се състоя само две седмици, след като Преслава гушна първата си рожба. Бебето е момиченце и носи името Паола. Знаменитата майка нарича галено дъщеричката си си Малечка Палечка. Преслава вече се грижи за връщането на добрата си форма с разходки в планината.", "date": "2018.10.02", "title": "Преслава направи рекорд"}
{"url": "https://www.monitor.bg:443/bg/a/view/programa-na-machovete-ot-shampionskata-liga-dnes-145738", "text": "22 ч. АЕК – Бенфика 22 ч. Байерн – Аякс 19.55 ч. Хофенхайм – Ман Сити  22 ч. Лион – Шахтьор 22 ч. ЦСКА (М) – Реал (М)  22 ч. Рома – Пилзен 19.55 ч. Ювентус – Йънг Бойс  22 ч. Манчестър Юн – Валенсия ", "date": "2018.10.02", "title": "Програма на мачовете от Шампионската лига днес"}
{"url": "https://www.monitor.bg:443/bg/a/view/sblysyk-mejdu-separatisti-i-policai-v-katalunija-145789", "text": "Сблъсъци между демонстранти и полицията избухнаха снощи край сградата на регионалния парламент в Барселона, в края на многохилядно шествие по случай първата годишнина от референдума за отделяне на Каталуния от Испания, обявен за незаконен от Мадрид, съобщиха световните агенции. Стотици демонстранти сепаратисти събориха огражденията пред входа на парламента, където приключи шествието с участието на близо 180 000 души. Каталунската полиция разпръсна с палки тълпата. Някои радикални активисти хвърляха камъни по полицаите и се опитаха да издигнат барикади с преобърнати кофи за боклук. Първоначално демонстрантите \"възнамеряваха да проникнат в сградата\" на регионалния парламент, заяви пред АФП говорител на местната полицията. По-късно обстановката се успокои и събралите се постепенно се разпръснаха, добави той. Полицията се принуди да използва сила за разгонването на демонстранти край главното полицейско управление в Барселона. Участниците в акцията се опитаха да обкръжат сградата и замеряха полицаите с консервни кутии.", "date": "2018.10.02", "title": "Сблъсък между сепаратисти и полицаи в Каталуния"}
{"url": "https://www.monitor.bg:443/bg/a/view/v-rusija-obmisljat-limit-ot-300-k-vtch-evtin-tok-na-domakinstvo-145791", "text": "Руското правителство може да въведе лимити за потребление на ток, над които цената му ще се увеличава, пише в. \"Коммерсант\". По всяка вероятност предложението, което вече е одобрено от вицепремиера Дмитрий Козак, ще бъде разгледано от кабинета през януари. Социалният лимит ще бъде в размер на 300 киловатчаса на месец за едно домакинство, а не на човек. Потреблението от 300 до 500 КВтч ще се таксува на по-висока цена, а над 500 киловатчаса - по икономически обоснована тарифа. Едновременно с тези мерки Кремъл планира постепенна отмяна на сега съществуващите облекчения за потребителите на ток в селата и за домакинствата, отопляващи се на електричество.", "date": "2018.10.02", "title": "В Русия обмислят лимит от 300 КВтч евтин ток на домакинство"}
{"url": "https://www.monitor.bg:443/bg/a/view/pognaha-makron-zaradi-snimka-s-tijnejdjyr-145786", "text": "Френският президент Еманюел Макрон, който губи рейтинг в допитванията, бе засипан с критики заради снимка, на която при посещение на Френските Кариби позира усмихнат между двама младежи, единият от които прави вулгарен жест с пръст, предаде Асошиейтед прес. Онзи ден Макрон каза, че е срещнал бившия обирджия при непланирано посещение на социални жилища на остров Сен Мартен, защото, по думите му, \"Обичам всяко дете на Републиката, каквито и да са простъпките му.\" Френски десни политици масово изразиха възмущението си в Туитър. Лидерката на крайнодесния Национален фронт Марин Льо Пен написа: \"Това е непростимо!\"", "date": "2018.10.02", "title": "Погнаха Макрон заради снимка с тийнейджър "}
{"url": "https://www.monitor.bg:443/bg/a/view/donald-trymp-ne-sym-blizval-alkohol-145788", "text": "Президентът на САЩ Доналд Тръмп охотно призна, че фактът, че не пие никакъв алкохол е добра новина за всички, предадоха Асошиейтед прес и Франс прес. \"Мога съвсем честно да заявя, че през живота си не съм изпил и една бира. Това е едно от малкото ми добри качества. Представяте ли си каква катастрофа щеше да е, ако пиех?\", каза президентът на пресконференция в градините на Белия дом, предизвиквайки смях у присъстващите. По-големият брат на Тръмп - Фред младши, е починал след борба с алкохолизма. В минали изказвания Доналд Тръмп го описва като \"страхотен човек\", който обаче \"имаше проблем с алкохола\". Тръмп казва, че си е взел поука от станалото с брат му, отбелязва АП. Доналд Тръмп направи този коментар по повод на изказвания на номинирания за член Върховния съд Брет Кавано за пиенето на бира в гимназията и в университета. Кавано е обвинен в сексуално нападение на гимназиално парти в началото на 80-те години. Тръмп каза по този повод, че Кавано \"не е идеален\" в това отношение, но добави, че и самите сенатори демократи \"не са ангели\", та да поучават другите.", "date": "2018.10.02", "title": "Доналд Тръмп: Не съм близвал алкохол"}
{"url": "https://www.monitor.bg:443/bg/a/view/unker-britancite-si-misljat-che-nie-gi-napuskame-145787", "text": "Председателят на Европейската комисия Жан-Клод Юнкер заяви пред Европейския парламент, че ЕС държи да постигне споразумение с Лондон в преговорите за оттеглянето на Великобритания. Искаме сделка, каза той. Онези, които мислят, че е по-добре преговорите да завършат без споразумение, не си дават сметка за трудностите, които ще се появят, предупреди Юнкер. Оставаме с разбирането, че Ирландия трябва да бъде на първо място, допълни той.  Граничният и митническият режим между Република Ирландия, която остава в ЕС, и Северна Ирландия, която е част от Великобритания, е основният спорен въпрос в днешната фаза на преговорите. По-късно този месец Европейският съвет трябва да оцени хода на преговорите и може да разреши започването на договорки по бъдещите отношения между Лондон и Общността. В случай че не е готов да вземе сега това решение, Европейският съвет може да заседава извънредно отново през ноември.  По повод дебатите във Великобритания, Юнкер каза в германския град Фрайбург, че британците мислят, че ние напускаме Великобритания, а всъщност е точно обратното. Той добави, че британското общество никога не е било правилно информирано за последствията от напускането на ЕС. \"Във Великобритания така и не се състоя реална кампания по референдума в смисъл на информационна кампания, - посочи той, когато бе запитан за възможността на втори референдум на Острова за членството в ЕС. - Британците, включително и някои министри в правителството, едва сега разбират колко много въпроси възникват във връзка с това.\" Юнкер настоя държавите от ЕС да успеят да постигнат съгласие до края на годината по подготвяните промени в правилата от Дъблин. Пред Европейския парламент той посочи, че няма повече време за губене. Правилата от Дъблин уреждат въпроса с разпределението на мигрантите, пристигнали в ЕС. Според действащите разпоредби държавите, през които мигрантите са проникнали в ЕС, имат отговорността да оценят молбите им за закрила и да им предоставят убежище, ако чужденците отговарят на изискванията. Юнкер заяви, че ЕС напредва \"колебливо\" с действията по защитата на външните граници. ЕК предложи занапред да бъде възможно разполагането на граничари на ЕС по външните граници на Общността дори и без съгласието на властите в съответната страна. Комисията предложи осигуряването на 11 милиарда евро бюджет за европейската гранична служба до 2025 г. ЕК предлага службата да разполага с 10 000 граничари. В тази връзка Франция обяви, че наема допълнително 700 митничари и проучва възможностите за допълнителни гранично-контролни съоръжения, подготвяйки се за евентуално излизане на Великобритания от ЕС без споразумение, съобщи френският министър на публичните дейности и финансите Жералд Дарманен. Дарманен посочи, че половината от новите митничари ще бъдат наети до края на годината преди очакваното напускане на Великобритания на 29 март догодина. Трябва да се подготвим за най-лошото, т.е., че през март няма да има законови отношения с Великобритания. Дарманен каза, че се планира нов скенер, който може да сканира товарни влакове, преминаващи през тунела под Ламанша, със скорост 30 километра в час. На този фон управляващата коалиция в Германия обяви, че е постигнала компромис по имиграционната реформа, която правителството се надява да направи страната по-привлекателна за висококвалифицирани работници от целия свят. Андреа Налес - лидер на социалдемократите, по-малкия партньор в коалицията на консерваторите на канцлера Ангела Меркел, съобщи за споразумението рано тази сутрин след шестчасова среща. Компромисът предвижда ново законодателство да постави недостига на работни места в промишлеността и квалификацията на имигрантите в основата на имиграционната политика на Германия. Процесът на признаване на квалификациите на чужденци ще бъде ускорен. Германските власти освен това ще осигурят на кандидатите за имиграция в страната възможности да научат немски език преди да дойдат. Британският премиер Тереза Мей се разграничи от своя външен министър Джереми Хънт, който в реч пред годишния конгрес на Консервативната партия направи паралел между Европейския съюз и бившия Съветски съюз. Хънт каза в неделя, че ЕС е бил създаден да защитава свободите, но съветската история учи, че ако един съюз бъде превърнат в затвор, то желанието да се избяга от него ще се засили. Запитана какво мисли за коментара на Хънт, Мей отговори: \"Докато седя около масата в ЕС, виждам страни, които са били част от Съветския съюз, а сега са демократични страни. Мога да ви кажа, че двете организации не са еднакви\".  ", "date": "2018.10.02", "title": "Юнкер: Британците си мислят, че ние ги напускаме "}
{"url": "https://www.monitor.bg:443/bg/a/view/istorikyt-spas-tashev-rezultatyt-ot-referenduma-udyljava-agonijata-na-makedonija-145759", "text": "Тогава мнозинството щеше да е за членство в НАТО и ЕС, но не и за промяна на името, казва в интервю за \"Монитор\" историкът македонист. - Резултатът от референдума беше напълно очакван, но пък очаквах малко по-висока избирателна активност. Това всъщност показва, че между отделните групи от населението в Македония текат доста разнопосочни процеси. От една страна, избирателната активност на албанското население е лесно обяснима. В същото време обаче очаквах още по-голяма активност в тези общини. Явно е, че не беше постигната максималната мобилизация, което показва, че албанците са имали едно изчаквателно поведение и то е било мотивирано от преценката дали биха могли да обърнат референдума, за да бъде валиден. Знаете, че това може да стане, ако са гласували 50% от населението. В мига, в който са разбрали, че няма да успеят, това е довело до известна демотивация. Но ме изненада и високата активност в някои източни общини на Република Македония, като Струмишко и Крива Паланка, които са близо до България. По-скоро през нашата страна те виждат тяхното евроатлантическо бъдеще. Мен лично ме изненада това. - По принцип имаше заложен капан.   - Капанът се състои в това, че бе заложено референдумът да бъде валиден на базата на 50% от избирателите, при условие че последното преброяване в Република Македония е през 2002 година и ние не знаем точния брой на населението на тази държава. Така че обвързването с точната бройка е подводен камък, с който очевидно референдумът се сблъска. Само да припомня, че по време на Косовската криза около 150 000 албанци от Косово, които се преселиха на територията на Македония, получиха македонско гражданство. Сега е много трудно да кажем къде живеят тези хора - дали в Косово или в Македония, тъй като имат имоти и на двете места. От тази гледна точка имаше едно изкуствено завишаване на бариерата. Според мен реално изборната активност е по-голяма, но с оглед на данните за броя на населението и избирателната активност се отчита като ниска, което е най-големият препъникамък. По принцип Македония има традиции да формулира двузначни въпроси. Още по време на референдума за независимост въпросът бе също такъв. Той гласеше „Дали сте за суверенна република Македония с правото да стъпи в съюз на независимите държави на Югославия?“. Аз лично не знам как да тълкувам този въпрос. Явно и днес има подобен проблем. - На практика беше обвързан. Смятам, че ако въпросът беше разделен на две - единият да е за членство в НАТО, а другият да е за промяна в името, то мнозинството щеше да се произнесе в полза на членство в НАТО и ЕС, но не би подкрепило промяна в името. До голяма степен самото обвързване обрече този референдум. - Точно така. Македонският премиер си е давал сметка за това нещо и поради тази причина го обяви за успех. - Все пак 91% гласове в полза на НАТО и ЕС е успех. Просто е въпрос на тълкование. В случая имаме две страни, които се обявяват за победителки. По-скоро това означава продължаване на агонията в Македония. Сега въпросът трябва да бъде решаван от парламента. Нужни са около 10 депутати и установихме, че ако се използват механизмите на изпълнителната власт, може би ще е по-лесно да спечелят 10 депутати от опозицията, отколкото да убедят цялото население на Македония да има друг модел на поведение. Ще видим какво ще се случи, ако парламентът не успее, Македония отива към една постоянна политическа нестабилност. През пролетта предстоят президентски избори и ако промяната на името не мине в парламента, тогава Заев ще подаде оставка според мен. Това ще доведе до извънредни избори. В същото време ще има извънредни избори и в Гърция. Общо взето, целият регион става зависим от проблемите на Македония. Македонските албанци по някакъв начин също влияят на политиката на Косово и Албания. Затова си мисля, че и нашите политици по-скоро не бяха активни и до известна степен проспаха тези процеси. - Според мен имаме такова основание. Допуснахме фундаментална грешка, смятайки, че евроатлантическата интеграция означава автоматично елиминиране на съществуващите проблеми на двете държави. Без да си свършим работата, няма как да очакваме голяма промяна в общественото мнение в Македония. Доскоро все пак имаше едно правителство, това на Заев, което демонстрираше стабилност. Тоест нашата смесена комисия по отношение на спорните въпроси също ще бъде поставена под съмнение, ако станем свидетели на нестабилност. - Има обаче и един трети фактор, който ликува, и това са македонските албанци. Всъщност те са факторът, който показа, че има най-силна евроатлантическа интеграция. Тоест големите политически фактори ще обръщат все по-голямо внимание на политическите искания на македонските албанци, а те до голяма степен са свързани с тяхната идея за цялостно разрешаване на албанския въпрос на Балканите. Така че от тази гледна точка ситуацията се усложнява.  - Често пъти давам за пример първия референдум в Македония, който е общ и за Македония, и за България. Това е допитването непосредствено след издаването на султанския ферман за българска екзархия. Според него се предвиждаше, ако 2/3 от населението на Македония гласува за присъединяване към българската екзархия, македонските епархии да са към нея. Всъщност може би това е най-масовият референдум въобще в историята на Македония. Може би България трябва да си направи най-важния извод, че тя носи отговорност за съдбата много от живеещите в Република Македония. Има около 200 000 души, които са декларирали своята българска принадлежност, кандидатствайки за българско гражданство. Най-малкото България носи отговорност за тези хора. Реално погледнато броят на лицата с български произход е много по-голям. В 21 век границите няма да имат толкова голямо значение, колкото влиянието на идеите на социокултурните пространства. Те ще определят геополитическата мощ на държавите. Така че ние трябва да защитим българските общности. - Всъщност през изминалите 29 години България загуби много, като не успя да се конституира като страна по спора за името на Република Македония. Спорът бе пренесен между една Македония, създадена през 1945 година, и такава, която е съществувала през Античността. Те се оказаха бели петна. - Очевидно е дълъг. Още повече че той не зависи само от населението на Македония, дори от волята на съседните държави. Проблемите са комплексни и често пъти решенията не зависят от местните политици. Разбира се, ние не бива да отстъпваме от нашите цели. Крайно време е България да има стратегия по отношение на Македония и да си даде сметка, че без да имаме там културно и икономическо присъствие, няма как да настъпи промяна на общественото мнение по отношение на България. В Македония нямаме български медии, вестници, телевизии, трябва да има траен интерес към нас. Докато не направим това, по-скоро оставаме в сферата на романтизма. - Ако говорим конкретно за населението на Македония, то продължава да живее в някакъв изкуствен сън. Изглежда, че тази изкуствена идентичност се оказа по-важна, отколкото решаването на реални проблеми. Явно пропагандата даде своите резултати. Завършил е Дипломатическия институт при МВнР, УНСС и Тракийски университет Основател и пръв директор на Културно-информационния център на Република България в Скопие и бивш заместник-председател на Държавната агенция за българите в чужбина Доктор по статистика и демография в БАН. Защитил дисертация на тема „Демографски перспективи на България и имиграционна политика“ Главен асистент в департамент „Демография“ на ИИНЧ при БАН Специализира в областта на международните миграции Участва в актуализациите на Стратегията за демографско развитие на България. Автор е на редица книги, научни статии и научно-популярни публикации", "date": "2018.10.02", "title": "Историкът Спас Ташев: 91% вот в полза на НАТО и ЕС е успех"}
{"url": "https://www.monitor.bg:443/bg/a/view/elitnite-shkola-s-3-pyti-po-niski-stipendii-ot-ostanalite-temata-145784", "text": "Стипендията за отличен успех в 31 СУЧЕМ „Иван Вазов“, известно като Бастилията, започват от 20 лв. Три пъти повече – 60 лв., обаче вземат учениците в ПГТЕ „Хенри Форд“. В страната възнагражденията за отличници също варират. В Пазарджик са между 25 и 50 лв., в Бургас са между 43 и 50 лв., а в Търново почват от 45 и стигат 60 лв. Според приетото в края на миналата календарна година постановление на Министерски съвет за условията и реда за получаване на стипендии от учениците след завършено основно образование минималният размер на възнагражденията за отличници е 21 лв., а таванът е 60 лв. Според новия Закон за предучилищно и училищно образование обаче свидетелство се получава за средно, което дава правото да се продължи в гимназия, се получава след 7-и клас, а не в осми. Така за разлика от предходните години, когато стипендии получаваха учениците от 9-и клас нагоре или 10-и, ако говорим за профилирана гимназия например, вече възнаграждения получават всички отличници. Проверка на „Монитор“ установи, че това е причина за по-ниски възнаграждения в някои училища, въпреки че от бюджета на държавата са заделени 23 млн. лв. В столичното 31 СУЧЕМ „Иван Вазов“ за стипендиите вече е въведена диференциация, обясни директорката на школото Надежда Николчева. Докато за предходната година всички ученици с успех над 5,50 са получавали по 50 лв. месечно възнаграждение, тази учебната година това няма да бъде така. 20 лв. ще получават всички, които са изкарали от отличен (5,50) до отличен (5,70). Двойно вземат всички с успех над отличен (5,70). „Откакто стипендии се отпускат и на учениците от 8 и 9 клас за разлика отпреди, когато училища като нашето обхващаха само от 10 клас нагоре, трябваше да се намали и размерът на стипендиите, за да могат да получават всички“, заяви Николчева. В Бастилията социалната стипендия е като тази на отличниците с успех над 5,70 – 40 лв. Като освен тях се отпускат и стипендии за постижения, които са в размер на 100 лв. Директорката обясни, че все още не е ясно колко ученици ще вземат стипендии тази година, но обикновено бройката е около 150-200 годишно. Кой ще бъде одобрен за възнаграждение зависи от комисия, която разглежда всички подадени заявления. Николчева подчерта, че е важно ученикът да няма наказания от педагогическия съвет. В друго столично школо - ПГТЕ „Хенри Форд“, ситуацията е различна. Там от тази година има увеличение на стипендии, като няма значение дали ученикът има отличен 5,50 или 6,00. За предходната учебната година всички отличници са получавали по 50 лв., тази обаче те ще вземат с 10 лв. повече, обясниха от школото. Социалните стипендии пък са в размер на 40 лв. Тъй като в „Хенри Форд“ има ученици, които се обучават и в дуално обучение, за тях също има допълнителни стипендии, които са в размер от 50 лв. За получаването им успехът няма значение, определящи са единствено отсъствията, тъй като при повече от 5 спират да получават месечни възнаграждения. В търновските училища стипендиите за отличен успех са между 45 и 60 лв., като преобладават училищата, в които размерът отива към горната граница. Учениците, навършили пълнолетие обаче, се оплакват, че са принудени да подават данъчни декларации и да плащат данъци върху получените като стипендии пари, което според тях не било редно. Допълнителни средства се отпускат и на ученици сираци и с по един родител, както и на такива от многолюдни семейства, показали обаче определен минимален успех над 4,50. Тези стипендии, както и стипендиите за деца и ученици с определени заболявания и специални потребности, са по-малки от стипендиите за успех и в различните училища варират от 35 до 50 лв. Месечна стипендия от 25 лв. дават на възпитаниците си някои гимназии в Пазарджик за постигнат отличен успех. Спрямо правилата за отпускане и изплащане на стипендии в Професионалната гимназия по икономика и мениджмънт са предвидени и еднократни стипендии за преодоляване от ученика на еднократни социални обстоятелства, свързани с достъпа му до образование, които достигат до 80,00 лв. Учебното заведение отпуска и еднократни стипендии за постигнати високи резултати в учебната, извънкласната и извънучилищната дейност - до 50,00 лв. Някои училища дават и еднократна целева стипендия напр. за закупуването на учебници в началото на първия учебен срок, за закупуване на карта за пътуване и др., но за това трябва да бъдат представени оправдателни документи. В противен случай, ако парите не са използвани по предназначение, ученикът е длъжен да възстанови парите на училището. В Професионалната гимназия по строителство и архитектура 66 ученици са получили стипендии в размер на 43 лв. през миналата година за успех. По 30 лв. социални стипендии са получили 43 деца през първия срок, а през втория срок броят им е бил 72. За деца сираци школото е отпуснало по 35 лв. на 12 деца през първия срок и на 19 през втория.   В Професионалната гимназия по химични технологии дават по 50 лв. за отличен успех. Там близо 80 деца са получавали тази стипендия през миналата година. Социални стипендии за достъп до образование в размер на 25 лв. са отпуснати на 40 ученици. На други 40 деца сираци са предоставени по 40 лв. месечно. ", "date": "2018.10.02", "title": "Елитните школа с 3 пъти по-ниски стипендии от останалите (ТЕМАТА)"}
{"url": "https://www.monitor.bg:443/bg/a/view/skandal-zaradi-vanja-stambolova-vyv-fermata-145746", "text": "Световната шампионка по лека атлетика Ваня Стамболова се оказа в центъра на грандиозен скандал във „Фермата“, в който се размениха остри и груби реплики между част от участниците. Поводът беше изборът на нов фермер на седмицата, а спортистката беше един от тримата претенденти. Това право Стамболова получи след победата си в оспорвания дуел срещу емигрантката Нина. За вота на съфермерите си дали е достойна да се състезава за позицията, спортистката се изправи срещу помака Нури и Ивайло Караньотов. Въпреки че Ваня има всички качества да бъде добър лидер заради дисциплината, която е изградила покрай спортната си кариера, останалите участници не й дадоха шанс да стане фермер на седмицата. Голяма част от емигрантите и тукашните българи гласуваха против нея, тъй като не искаха за втори път да рискуват да предоставят цялата власт на човек, който не е сигурно дали знае какво да прави с нея. Миналата седмица те дадоха доверието си на сервитьорката Радилена, която обаче се оказа най-големият провал като лидер и докара само хаос на стопанството. Според тях Ваня досега не е проявявала лидерски качества, заради което участниците трябваше да избират между Нури и Ивайло. В крайна сметка помакът Нури пое ръководството на фермата. Предателството на тукашните българи към Ваня предизвика не само нейното разочарование, но и гнева на най-близката й приятелка в шоуто – Христина. Софиянката избесня, че не Стамболова, а Нури ще се изправи срещу Караньотов и определи съотборниците си като фурнаджийски лопати. След като се разкрещя в лицето на рокаджията Дидо, Христина се затвори в банята на „Фермата“ и започна да нарежда: Сред тези, които споделиха гнева й, беше футболният мениджър Митко, който разкритикува съотборниците си, че е трябвало да се държат като един тим поне до обединението – когато двата отбора заживеят под един покрив. Реакцията на Христина обаче ядоса IT специалиста Жоро, който обяви, че цялостното поведение на софиянката и на дружката й Радилена го кара да се срамува и дори да пожелае да напусне шоуто.", "date": "2018.10.02", "title": "Скандал заради Ваня Стамболова във „Фермата“"}
