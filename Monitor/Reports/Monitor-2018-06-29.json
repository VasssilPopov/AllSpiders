{"url": "https://www.monitor.bg/bg/a/view/za-da-ne-shtrakne-kapanyt-na-mrejata-104099", "text": "Разговор в BG mama, на който попаднах наскоро. И от който ми настръхна косата. „Не знам колко още ще удържам положението?“ Фраза, достатъчна, за да покаже тоталната безпомощност на съвременния родител. Във века на технологиите. Във време, в което всеки ден сме в капана на мрежата. И докато си мислиш, че детето ти е защитено, защото просто си стои в стаята пред компютъра, всъщност тогава то е най-застрашено. А днешните деца прекарват 1/3 от времето си онлайн, а 7-годишните вече напират да имат профил във Facebook. 13-годишните пък си умират от кеф да пускат снимки в мрежата, да имат по 3000 души във френд листата, защото за тях това си е гордост. А после се чудим как попадат в лапите на педофили. Не знам доколко е достоверна тази статистика, но в публичното пространство бе публикувана информация, че ГДБОП засича по 50 педофила месечно. Над 50% от подрастващите пък получавали неприлични предложения. В същото време само 25% от тях споделят, че са жертва на тормоз, което е голям проблем заради нарушената комуникация родители-деца. Говорим за това вече години наред. И стигнахме дотук, че да въвеждаме уроци по кибер хигиена. Нещо, което може би трябваше да направим отдавна. Може би тогава нямаше да се чудим защо проблемът за киберсигурността е най-сериозен при шестокласниците и защо масово в тази възраст децата си правят фалшиви профили. Истината е, че ако тези деца знаеха какви капани дебнат в мрежата, едва ли щяха да си правят експерименти. Защото интернет не е просто забавление и сърфиране в социалната мрежа. То е необятно море, което може да ти даде знания, но пък и да ти навлече куп неприятности. Зависи как го използваш. Днешното поколение може да е на ти с технологиите, но дори и не предполага какви неприятности може да ти донесе едно тагване във Facebook. Или пък влизането в едно приложение. 13-годишните съвсем нямат притеснения относно въпроса за изтичането на лични данни и опазването на профила ти. Затова трябва да се говори с тях на тези теми. Колкото и да им изглежда, че са шега. Определено на нас, възрастните, не ни е смешно, когато става дума за киберпрестъпления. Особено когато сега е лято и децата са във ваканция. Съответно прекарват и повече време в интернет. Наскоро гледах репортаж за един баща, който измислил приложение, което да защитава сина му в мрежата. Не знам дали трябва да стигаме дотук, или е по-добре просто да поговорим с малчуганите и да им обясним какво ги грози в нета. Както се казва, родителски вълнения. Жалко, че стигнахме до ситуацията просто да удържаме положението. Затова нека говорим-в къщи, в училище...пък дано ни чуят. И да осъзнаят, че в един момент капанът наистина може да щракне.  ", "date": "2018.06.29", "title": "За да не щракне капанът на мрежата"}
{"url": "https://www.monitor.bg/bg/a/view/spasiteli-kysat-biletcheta-vmesto-da-pazjat-turistite-104103", "text": "Концесионери ползват спасителите за момчета за всичко, за да пестят пари. Вместо да гледат за удавници, на някои плажове карат спасителите да продават билетчета за водните колела и другите атракциони, а рано сутрин и след работно време ги ангажират с чадърите по плажа. Това съобщи за „Монитор” Борис Захариев от Националната служба по водно спасяване на БЧК, която е лицензираната институция за обучение и издаване на сертификати за тази специалност. Спасителите се товарят с допълнителни задължения, въпреки че черната статистика с удавници се увеличава застрашително. За по-малко от месец жертвите по Южното Черноморие са 7, сред които 12-годишно момче, което се удави посред бял ден на Северния плаж в Бургас. Още в началото на месеца самите спасители биха тревога, че този сезон морето е особено опасно и че толкова много удавници не е имало никога. Важно е да се знае, че спасителите не са момчета за всичко, а работата им е отговорна. Освен да спасяват в морето те са научени как да оказват първа помощ, да разпознават опасностите и да предупреждават хората за опасностите, коментира Борис Захариев. Заплатите на спасителите по морето варират между 850 и 1200 лева. Обикновено на хората с по-ниско възнаграждение концесионерът осигурява три пъти на ден безплатно храна и квартира. Други трябва да поемат тези разходи за своя сметка.", "date": "2018.06.29", "title": "Спасители късат билетчета, вместо да пазят туристите"}
{"url": "https://www.monitor.bg/bg/a/view/jandarmerija-pazi-rekoltata-v-plevenskite-sela-104115", "text": "Засилено полицейско присъствие е осигурено в плевенските села, за да се опази селскостопанската реколта. Има пълно взаимодействие между всички институции за общи мерки срещу кражбите, каза директорът на Областната дирекция на МВР Красимир Начев. Включват се и екипи на жандармерията, особено в сезона на зреене на продукцията.  Най-потърпевши от кражбите са дребните производители. \"Възрастните хора са си засадили половин декар нива с картофи и основно внимание наблягаме там, тъй като големите производители си имат охрана. Насочено е нашето внимание към обикновените граждани. Продукцията им служи за препитание в зимните месеци. От тази гледна точка тя за тях се явява изключително значима\", каза Начев. Заради това в селата, където има чести кражби, има засилено полицейско присъствие. \"Нашето присъствие там става денонощно. Жандармерията ни подсигурява ежедневно с 5-6 екипа в различна численост, но при нужда веднага ще ни се отпускат допълнителни сили\", допълни той.", "date": "2018.06.29", "title": "Жандармерия пази реколтата в плевенските села  "}
{"url": "https://www.monitor.bg/bg/a/view/zakonno-e-publikuvaneto-na-lichni-danni-na-obvinjaemi-104102", "text": "Публикуването на лични данни на обвиняеми лица в досъдебното производство на интернет страниците на прокуратурите, както и предоставянето им на медиите за журналистически цели е законосъобразно, когато има законово задължение или е налице надделяващ обществен интерес.  Това гласи становището на Комисията за защита на личните данни (КЗЛД) по отправено до нея питане от главния прокурор, съобщи прокуратурата. Становището гласи още, че в случаите, когато с оглед на общественополезната цел е невъзможно или нецелесъобразно информацията да бъде публикувана в анонимизиран или псевдонимизиран вид, тогава посочването на името, длъжността или местоработата на обвиняемия биха били достатъчни за постигане на обществена осведоменост, докато публикуването на ЕГН адрес, връзки с трети лица извън процеса би било прекомерно. Комисията отговаря още, че по правило не бива да се публикуват или разкриват по друг начин лични данни на други участници в досъдебното производство, като свидетели, вещи лица или свързани с тези категории групи лица и др., доколкото по отношение на тях не е налице законово задължение или надделяващ обществен интерес. Изключение би могло да има по отношение на лица, заемащи висши публични длъжности по смисъла на чл. 6 от Закона за противодействие на корупцията и за отнемане на незаконно придобитото имущество или друго лице, което поради естеството на своята дейност има влияние върху обществото, или когато публикуването на информацията защитава жизненоважни интереси на субекта на данните. Комисията казва още, че във всички случаи на публикуване на лични данни на участници в досъдебното производство или предоставянето им на медиите следва да се спазват принципите за обработване на лични данни в чл. 5 на Регламент (ЕС) 2016/679, по-специално принципите на свеждане на данните до минимум с оглед постигане на целта, точност на данните и ограничение на времето на съхранение. В писмото си до Комисията главният прокурор е задал няколко важни въпроса свързани с приемането на Регламент (ЕС) 2016/679 на Европейския парламент и на Съвета от 27 април 2016 година относно защитата на физическите лица във връзка с обработването на лични данни и относно свободното движение на такива данни. Според състав на КЗЛД с председател - Венцислав Караджов и членове - Цветелин Софрониев, Мария Матева и Веселин Целков принципът на публичност, прозрачност и отчетност на съдебната власт обезпечава обществения контрол върху органите на съдебната система с цел постигане на справедливост, законност и независимост, както и за засилване на общественото доверие в институциите. ПРБ, като част от съдебната система, също е обект на обществен контрол, една от формите на който е публикуването на сведения за дейността й. \"На второ място, по силата на чл. 204 от НПК органите на досъдебното производство следва да използват широко съдействието на обществеността за разкриване на престъпленията и изясняване на обстоятелствата по делото. Когато това е обосновано и пропорционално на обществената опасност на дееца или на престъпното деяние, ПРБ би могла да се обърне за съдействие към гражданите и чрез своята интернет страница и/или медиите, включително чрез публикуване на лични данни - снимки, имена, адрес или други данни за лицето\", допълват от Комисията в правния си анализ на поставените въпроси. Главният прокурор зададе следните въпроси на КЗЛД: 1. Представлява ли нарушение на нормативните актове в областта на защитата на личните данни: а) Публикуването на лични данни на участници в досъдебното производство (обвиняеми лица, свидетели и др.) на интернет страниците на прокуратурите? б) Предоставянето на лични данни на участниците в досъдебното производство за журналистически цели? Ако да, в кои случаи? Как се съотнася обработването в тези случаи с презумпцията за невиновност? 2. Ако не съществува пречка да бъдат предоставени лични данни, има ли ограничения и какъв е техният обем (съвкупност) така, че да бъдат защитени правата на гражданите?    ", "date": "2018.06.29", "title": "Законно е публикуването на лични данни на обвиняеми"}
{"url": "https://www.monitor.bg/bg/a/view/roditeli-na-bydeshti-shestoklasnici-s-pismo-do-obrazovatelnoto-ministerstvo-104111", "text": "Ако се правят промени в изпитите след 7 клас, те трябва да се отнасят за бъдещите петокласници, които още със започването на 5-ти клас ще са наясно с тях и ще могат да се подготвят, а не да засягат децата, които наесен ще са в шести и в седми клас и са в заварено положение.  Това се казва в писмо на майки на бъдещи шестокласници, изпратено до Министерството на образованието и науката и до Националния омбудсман. Не става дума за промени със задна дата, а когато говорим за промяна, тя е ориентирана към възможностите за проверка на знанията и уменията, придобити до края на етапа, заяви пред Дарик зам.-министърът на образованието и науката Таня Михайлова.   Недоволството на майките идва най-вече от идеята в изпита да влизат произведенията на български автори, изучавани не само в седми, но и в пети и в шести клас.  Преди 2 седмици зам.-министърът на образованието Таня Михайлова заяви в ефира на Дарик, че това няма да се отнася за седмокласниците догодина. „Материалът по литература за тези седмокласници ще бъдат от произведения, които се изучават само в седми клас, защото в крайна сметка, нека бъдем честни, правилно е когато се явяваш на един изпит, предварително да знаеш какви са условията”, каза тя. Сега обаче недоволството идва от майките на бъдещи шестокласници, които също ще бъдат засегнати от промените. Сред тях е Симона Маркова.   „Смятам, че когато се правят промени, не трябва да важат със задна дата, за завареното положение, а да важат за бъдещите петокласници, тоест за набор 2007, които започвайки в пети клас, още в началото на прогимназиалния етап ще знаят какви промени ще има и ще могат да се подготвят”, обясни тя.  Изпитите след 7 клас проверяват натрупаните знания и умения в края на етапа и когато говорим за промяна на формата, тя е ориентирана именно към това, заяви зам.-министърът на образованието и науката Таня Михайлова.   Все още няма решение кои произведения на български автори ще влизат в изпита на след седми клас на бъдещите шестокласници и петокласници. „Смятам, че и само с произведенията от седми клас могат да се проверят знанията и умения, които са за етапа, но точно дали ще бъдат само от седми клас за шестокласниците или ще има и няколко произведения от шести клас и кои ще бъдат, трябва време, работим точно по този въпрос”, каза Михайлова.   Симона Маркова не е съгласна и с идеята трансформиращият преразказ да се редува със сбит. При сбития преразказ имало повече субективизъм, твърди тя.   На този етап трансформиращият преразказ ще остане, защото колегията има резерви към сбития, обясни зам.-министър Михайлова.   „Ще остане трансформиращият преразказ с дидактическа задача. Колегията има резерви към сбития преразказ. Но трябват още няколко финални разговора с учителите”, каза тя.   Всички изисквания за Националното външно оценяване ще бъдат готови до началото на новата учебна година, но основните промени ще станат ясни до средата на юли, посочи още Таня Михайлова.", "date": "2018.06.29", "title": "Родители на бъдещи шестокласници с писмо до образователното министерство"}
{"url": "https://www.monitor.bg/bg/a/view/dyshterjata-na-himler-se-trudila-za-nemskoto-razuznavane-104106", "text": "Германското външно разузнаване призна, че е наело дъщерята на един от нацистките лидери, Хайнрих Химлер, през 60-те години на миналия век, въпреки че тя никога не се е отрекла от баща си и нацизма и е била крайнодесен активист. Разкритието, че дъщерята на Химлер Гудрун Бурвиц е работила за Федералната разузнавателна служба (БНД), бе направено от в.\"Билд\" и потвърдено от БНД. То може да подхрани обществените дебати в Германия за толерирането на някои нацисти след Втората световна война, отбелязва Ройтерс. Химлер, който като началник на СС бил един от най-могъщите нацисти и главен инициатор на избиването на шест милиона евреи по време на Холокоста, се самоубива в британски плен през 1945 г. Дъщеря му Бурвиц почина миналия месец в Мюнхен на 88 години. \"БНД потвърждава, че Бурвиц е била член на БНД за няколко години до 1963 г. под фалшиво име\", каза шефът на историческия отдел на БНД Бодо Хехелхамер. \"Времето на нейното напускане съвпадна с начало на промяна в разбирането и отношението към сътрудниците, които са били свързани с нацистите\", добави Хехелхамер. През последните години германските разузнавателни служби станаха обект на критика, за провала си да изкоренят десните екстремисти в следвоенния период. Критичните историци казват, че бивши нацисти и крайнодесни симпатизанти, работещи в службите за сигурност на тогавашна Западна Германия, може да са защитавали други такива. По времето, когато Бурвиц е работила за БНД, тя е ръководена от Райнхард Гелен, бивш командир от нацисткото военно разузнаване, които ръководеше разузнавателната агенция на Западна Германия до 1968 г. Хехелхамер каза, че тъй като Бурвиц вече не е между живите, БНД е могло да направи изключение от политиката си да не прави коментар за действащи и бивши сътрудници. Това разкритие е част от процес на критично преосмисляне на собствената й история. Борбата да се изправят пред съд хора с нацистко минало е неизменна тема в следвоенната история на Германия, както и подозренията, че привърженици на крайната десница са запазили лостове за влияние и власт в службите за сигурност. Въпросът излезе на преден план през последните години по време на процес срещи крайнодясна група, наречена \"Националсоциалистически нелегални\", която уби осем турци, грък и германска полицайка между 2000 и 2007 г. Делото, което започна през 2013 г. и беше смятано за едно от най-важните в следвоенна Германия, разкри запазили се расистки настроения в службата за вътрешна сигурност, което наложи реформи, отбелязва Ройтерс.", "date": "2018.06.29", "title": "Дъщерята на Химлер се трудила за немското разузнаване"}
{"url": "https://www.monitor.bg/bg/a/view/bylgarija-vyzkrysna-sreshtu-islandija-104112", "text": "Българският национален отбор по баскетбол запази шансовете си да продължи по пътя за световното първенство през 2019 година след оспорван мач с Исландия в „Арена Ботевград“, завършил с победа на нашите с 88:86. Двубоят вървеше точка за точка в началото, като на полувремето разликата беше само две точки. В началото на третата част българският отбор поведе с 10 точки - 45:35, но исландците стопиха бързо преднината след серия от 15:0. Ключово включване на Александър Янев осигури преднина от 6 точки на „лъвовете“ минута преди края на срещата. Мартин Хермансон и Джон Аксел Худмансон обаче държаха Исландия все още в срещата. Александър Везенков изпусна два фаула в самия край на срещата, но исландците не съумяха да вкарат тройка, с което българският отбор се поздрави с успех в срещата. И двата отбора допуснаха много грешки, а българският отбор загуби борбата под коша, което за щастие не се оказа решаващо в срещата. Александър Везенков беше най-резултатен в срещата със своите 19 точки, Божидар Аврамов и Станимир Маринов добавиха 13, а с най-висок коефициент за полезно действие завърши Христо Захариев след страхотна игра в защита - 9 борби, и 12 точки. 14-те точки на Мартин Хермансон и Хаукур Палсон не бяха достатъчни за отбора на Исландия, за които това е втора загуба от отбора на България, след като „лъвовете“ ги победиха и като гости. На 2 юли нашите гостуват на Чехия, който е лидер в групата.", "date": "2018.06.29", "title": "България възкръсна срещу Исландия"}
{"url": "https://www.monitor.bg:443/bg/a/view/s-falshivi-novini-za-peevski-agent-akademik-sam-osveti-frog-akademijata-104110", "text": "Собственикът на бутиковия сайт за поръчки на БГ Мадоф „Фрогнюз“ Огнян Стефанов, известен с псевдонима си от ДС агент Академик, освети вчера с гръм и трясък Фрог академията. Само два часа по-късно обаче се самоцензузира и изтри статията си. Фаталното осветяване направи като по учебник от бившия СССР, където е завършил висшето си образование - чрез огромен пасквил, наблъскан с фалшиви новини за депутата и наш издател Делян Пеевски, гарнирани по традиция със злобни инсинуации за МВР. В лично подписания от самия агент Академик материал, като най-интересното сред познатите до болка опорни точки как за всичко на света е виновен Пеевски, се открои и новината, която доведе мистериозното изчезване на текста – а именно признанието от първо лице единствено число как бившия шеф на сектор „Терор“ в ГДБОП Валентин Цоновски и се е срещал с банкера беглец. С общо времетраене около 30 минути. Обикновени разговори, но и още нещо“, признава Академик. Около 60 минути по-късно обаче материала със заглавие „ГЕРБ бранят не МВР, а Пеевски. Тайна за КТБ крият Цецо, Бойко и &“ се изпари мистериозно. Вместо това на мястото му цъфна снимка на черни камъни в стил „Камъните падат, падат от небето“, със заглавие „Вижте кои камъни ни пазят“. Класически пример за самоцензура - веднъж да кажеш истината за срещите и после се уплашиш и опиташ да заличиш писанието в нета. Очевидно кръвта на Стефанов и господаря му Василев е кипнала от факта, че изданията от нашата медийна група само преди броени дни разкриха за съществуването на скандалната Фрог академия и задкулисния начин, по който тя функционира. Тя е ръководена от ректора на Академията на МВР доц. Неделчо Стойчев и подопечния му Валентин Цоновски, който в момента се изявява като преподавател във висшето полицейско училище. Самият Стефанов вече си призна за връзката им с фараона Цветан Василев, който източи 4,7 млрд. лева от пирамидата КТБ. за да скрие грабежа на века, извършен от Българския Мадоф, и да отклони вниманието от руските му връзки в лицето на Малофеев, Косарев и генерала от КГБ и ФРС Решетников. Както вече разкрихме, Стойчев и Цоновски се сдушили най-много по времето, когато служебен вътрешен министър беше Йордан Бакалов. Първата му работа беше да ги назначи за свои съветници. Въпреки че Стойчев и Цоновски нямали такива правомощия, колели и бесели в МВР. Назначавали свои уши и очи в различни дирекции, за да им изнасят информация по разследвания и за всичко, което се случва във ведомството. После всичко се докладвало чинно на БГ Мадоф, за да е в час какво се случва в сектор „Сигурност“, както и да може да се парира всеки опит служителите, да си вършат работата. Фрог академията не се посвени да разбуни и баретите от СОБТ, като активира лакея на Цоновски в отряда Красимир Милушев, разкриха спецкомандоси. Те разказаха как Милушев бил в ДАТО, а след като го изхвърлили, Цоновски го внедрил при тях. Решили да създадат изкуствен скандал в спецзвеното точно преди старта на делото срещу Цветан Василев в спецсъда, за да отклонят вниманието от него, както и да хвърлят сянка върху възможността да опазим добре европредседателството. В задкулисния център на Цоновски-Стойчев и Академик влизат и служители от ГДНП. Това е дирекцията, в която се събират всички данни по знакови разследвания в страната. Затова и не е странно, че първо някои подробности се докладват във Фрог академията, преди още да са предоставени на ръководството на МВР.", "date": "2018.06.29", "title": "С фалшиви новини за Пеевски: Агент Академик сам  освети Фрог академията"}
{"url": "https://www.monitor.bg:443/bg/a/view/neftohimik-sreshtu-bosnenci-na-starta-na-ligata-104096", "text": "Волейболният шампион „Нефтохимик“ ще се изправи срещу босненския първенец „Младост“ (Бръчко) в предгруповата фаза (1, 2 и 3 кръг) на най-престижния евротурнир. Това стана ясно след изтеглянето на жребия в централата на Европейската конфедерация в Люксембург. Надпреварата започва на 9 октомври с домакинските мачове от първи кръг и ще продължи няколко седмици, за да се определят двата отбора, които ще се класират за груповата фаза. На 2 ноември 2018 г. ще се проведе и тегленето за четвърти кръг. Чешкият „Кладно Волейбол“ е първият съперник на вицешампиона „Монтана“ при участието му в европейския турнир за Купата на CEV. Двата отбора ще се срещнат на ниво 1/32-финали. Първите срещи са в началото на ноември (6-8), реваншите са седмица по-късно. Интересни съперници се паднаха на „Левски“ и ЦСКА в третия по престиж евротурнир - Купата на претендентите при мъжете. В 1/16-финалите на надпреварата „червените\" ще се изправят срещу белгийския „Волей Хаасроде“ (Льовен), който завърши на 5-о място миналия сезон. Волейболистите от \"синия\" клуб пък излизат срещу румънския „Триколорул“ (Плоещ) във втория кръг на турнира. Тимът от северната ни съседка триумфира с титлата и Купата на страната преди около месец. При жените „Левски“ играе с чешкия „Простейов“ в 1/16-финалите за Купата на CEV, а „Берое“ среща гръцкия „Арис“ (Солун) в турнира за Купата на претендентките.", "date": "2018.06.29", "title": "„Нефтохимик“ срещу босненци на старта на Лигата"}
{"url": "https://www.monitor.bg:443/bg/a/view/tusk-prilaganeto-na-sdelkata-za-migracijata-shte-byde-trudno-104098", "text": "Прилагането на споразумението за миграцията, постигнато от лидерите на 28-те страни от Европейския съюз след деветчасови тежки преговори, ще бъде най-трудната част, заяви днес председателят на Европейския съвет Доналд Туск, цитиран от Ройтерс. \"Що се отнася до нашата сделка за миграцията, е твърде рано да говорим за успех\", каза Туск на пресконференция след срещата на върха на ЕС в Брюксел. \"Успяхме да постигнем споразумение на Европейския съвет. Но това всъщност е най-лесната част от работата в сравнение с това, което ни чака на практика, когато започнем да го прилагаме\", заяви Туск. По думите му най-трудният въпрос в преговорите за излизането на Великобритания от ЕС остава нерешен. \"Предстои много работа, а най-трудните задачи са нерешени\", каза Туск. Според него \"това е последният призив за поставяне на картите на масата\", ако и двете страни искат да постигнат споразумение до октомври.", "date": "2018.06.29", "title": "Туск: Прилагането на сделката за миграцията ще бъде трудно"}
{"url": "https://www.monitor.bg:443/bg/a/view/arestuvaha-obirdjija-na-kasa-s-600-bona-i-zlato-104094", "text": "Постоянна мярка за неотклонение „задържане под стража“ постанови районният съд в Тополовград спрямо 43-годишен мъж, за който са събрани достатъчно доказателства че е извършил обир на метална каса с 600 000 лв и златни накити в нея от офиса на местна фирма. Постоянна мярка за неотклонение „задържане под стража“ постанови районният съд в Тополовград спрямо 43-годишен мъж, за който са събрани достатъчно доказателства че е извършил обир на метална каса с 600 000 лв и златни накити в нея от офиса на местна фирма. Обирът е извършен във времето от 20,00 часа на 30 ноември до към 0,600 часа на 1 декември м.г., извършителят е проникнал в помещение, собственост на ЕТ „Баена Атанас Баев“ като преди това изкривил алуминиева дограма на прозорците. Задържаният 43-годишен Георги Д.Г. е криминално проявен, обирът е бил извършен в условията на опасен рецидив. Мъжът не е местен, предполага се, че е имал информация от вътрешен източник, защото огромната сума била доставена часове преди фирмата, която предоставя селскостопанска техника под наем да затвори.  Фирмата е собственост на един от най-авторитетните бизнесмени в региона – Атанас Баев, известен с изключителната си скромност. Той е един от благодетелите на културата и образованието в бедната община, не се занимава с политика и не е свързан с криминалния свят. Бизнесът му е свързан с предоставяне на селскостопански машини за реголване на почва и изравняване на терени. Офисът, който е атакуван в нощта на четвъртък срещу петък, се намира при входа на Тополовград, когато се влиза от Елхово. От тази страна Баев има и безнизонстанция, която обаче прави незначителен оборот. Според прокурора,  налице е обосновано предположение за това, че Георги Д. е извършил престъплението, в което е обвинен. Представителят на държавното обвинение е категоричен, че обвиняемият, може да се укрие или да извърши друго престъпление. Определението на Районен съд – Тополовград може да бъде обжалвано пред Окръжен съд – Ямбол.  ", "date": "2018.06.29", "title": "Арестуваха обирджия на каса с 600 бона и злато"}
{"url": "https://www.monitor.bg:443/bg/a/view/48-miga-ot-mondiala-bogovete-poludjaha-104093", "text": "Изминаха 48 от общо 64-те мача на мондиала в Русия, в които светът стана свидетел на възходи, падения и куп впечатляващи резултати. Груповата фаза на турнира поднесе повече от неочаквани изненади, сред които отпадането на световния шампион Германия.  , като по този начин възпитаниците на Йоахим Льов станаха и третият носител на трофея, който отпада още в групите след Италия 2010 и Испания 2014. Провалът може да коства поста на Йоги Льов, а решението на местната федерация и специалистът се очакват в близките часове. Другото разочарование на шампионата, макар и не в резултат от футболната игра бе поведението на считаният от мнозина за най-велик в историята Диего Марадона, който отново се изложи с поведението си извън терена. Най-напред аржентинската икона бе хванат да пуши пура, въпреки изричната забрана за тютюнопушене на трибуните по време на мачовете, а след това изуми всички с неадекватното си поведение и неприлични жестове при победата на Аржентина над Нигерия с 2:1. Не по-малко коментари предизвика и дебютът на видео асистент реферите, които бяха посрещнати със солидна доза скептицизъм. Съдийството неминуемо бе подложено на критика, а селекционерът на Сърбия Младен Кръстаич загуби самообладание и атакува германския рефер Феликс Брих след загубата от Швейцария с 1:2, като каза, че съдията би трябвало да бъде изправен пред съда за правата на човека в Хага за военни престъпления заради грешките си по време на мача. Сред положителните моменти разбира се остават високата резултатност, красивата игра, пълните стадиони и парти атмосфера по улиците в градовете-домакини. Някои от запалянковците, като тези на Япония и Сенегал, изумиха като почистваха боклука по трубините след мачовете на своите отбори. Хърватия пък остави страхотно впечатление, записвайки три победи, включително зрелищно 3:0 над един от фаворитите Аржентина с Лионел Меси.", "date": "2018.06.29", "title": "48 мига от мондиала: Боговете полудяха!"}
{"url": "https://www.monitor.bg:443/bg/a/view/evakuirat-zabavachka-v-roman-svlachishte-zatvori-pytja-sofija-samokov-104109", "text": "Малък Искър преля в района на Роман в петък сутринта и наводни квартал в ниските части на града. Заради обилните дъждове реката излезе от коритото си и потопи десетки къщи. Водата нахлу и в детска градина. Това наложи спешно да се евакуират хлапетата и персоналът. Кметът Валери Ролански обяви вчера частично бедствено положение в общината. Няма пострадали хора от потопа, но щетите по наводнените имоти са големи, обясниха от местната управа. Бедственото положение включи не само града, но и селата по поречието на реката Средни рът, Караш и Хубавене. Веднага беше задействан общинският план за действие при бедствия. Обитателите на пострадалите домове бяха евакуирани. Движението в засегнатите от бедствието места бе ограничено, с изключение на колите на пожарната, спешната медицинска помощ и полицията. Разрешение имаха и автомобилите, които снабдяват с храни и стоки от първа необходимост търговските обекти. Веднага след наводнението започнаха дейности по отводняване на засегнатите сгради и имоти. Сред жителите на махала Карашки, която е засегната най-много, тръгна мълва, че водното бедствие е дошло от изпускан язовир. Слуховете опроверга главен комисар Николай Николов, който пристигна в Роман. По думите му, причина за наводнението е голямото количество дъжд. „Няма опасност, язовирът не прелива“, успокои хората Николов. Той обаче не спести притесненията си за Етрополе, тъй като и там река Малък Искър вдигна нивото си заради непрестанния дъжд. Вчера кметът на Етрополе Димитър Димитров свика заседание на общинския щаб за изпълнение на плана за защита при бедствия и обяви бедствено положение. Пътят до село Джурово беше станал абсолютно непроходим. Както в града, така и в околните села имаше наводнени къщи, дворове и улици. През целия ден вчера четири багера и една фадрома разчистваха участъци, а пожарната отводняваше обекти. „Дъждовният облак се придвижи на северозапад“, обясни гл. комисар Никола Николов. Той поясни, че областните управители и кметовете на Враца и Монтана са били предупредени да вземат превантивни мерки. Шефът на „Пожарна безопасност и защита на населението“ коментира, че особено внимание се отделя на язовир „Рогозен“, който всяка година по едно и също време създава грижи на местната управа и на неговото звено, като състоянието му налагало да се обявява извънредно положение. Заради вчерашния дъж, който продължи с малки прекъсвания 24 часа, паднали дървета и скали затвориха пътя София-Самоков. Свлачището стана на 7 км от Пасарел. Тежка техника беше пратена да отпуши пътя, като през това време движението се осъществяваше само в едното платно.", "date": "2018.06.29", "title": "Евакуират забавачка в Роман, свлачище затвори пътя София - Самоков"}
{"url": "https://www.monitor.bg:443/bg/a/view/vkluchvat-uroci-po-kiberhigiena-v-uchilishtata-104097", "text": "Уроци по киберхигиена за ученици от първи до дванадесети клас започват в училищата от новата учебна година. Това съобщи зам.-министърът на образованието Деница Сачева по време на представяне на първия по рода си интерактивен урок за безопасно сърфиране в интернет. „Важно е младите хора да имат навици в онлайн пространството и безопасно да разгърнат потенциала си там, защото макар цифровата трансформация да носи много ползи след себе си, тя крие и големи опасности“, добави Мария Габриел, еврокомисар по цифрова икономика и цифрово общество. Статистиката сочи, че те прекарват в онлайн средата над 30 часа седмично, като над 50% от тях получават неприлични предложения или попадат на неподходящо за възрастта си съдържание. За това били нужни само 9 дена достъп до интернет. Едва 25% от подрастващите, които са жертва на насилие в мрежата, споделят за проблема на родителите си. Съдържанието на урока ще бъде поднесен по интерактивен начин, споделя Гергана Анева, началник на международния отдел на Държавна агенция „Електронно управление“. Посредством видеосъдържание те ще бъдат обучавани какво е фишинг атака, защо трябва да имаме силни пароли, както и какво е рансъмуер. Към момента са разработени 7 теми, сред които и що е то ботнес. Тестовете пък ще бъдат съобразени спрямо нивото на учениците – за начинаещи и за напреднали. Дали урокът да бъде преподаван в час на класния, или в общество и природа, или информационни технологии ще зависи от преценката на учителя, обясни зам. ресорният министър Сачева. Освен това преподавателят сам ще решава каква част от съдържанието да бъде представена пред учениците, като тя ще бъде съобразена с възрастта им. Родителите също ще участват в процеса. За тази цел учителят ще им изпраща писма с изучаваното. Предвидени са и  Те ще получат още и информация за това коя видео игра за коя възрастова група е подходяща и какво е съдържанието й. Всъщност преди да бъде въведена в училищата, идеята е била тествана 6 месеца. „Установихме, че когато на децата им се даде таблет или друга технология в ръцете, те са по-склонни да слушат, докато цъкат по нея“, обяснява Гергана Анева. От учителския бранш са категорични, че нужда от такъв тип знания има. Най-голям проблем имало сред шестокласниците. „Няколко училища са се оплаквали, че подрастващите правят фалшиви профили в социалните мрежи на преподавателите си или на директорите, в следствие на което се наблюдава и сексуален тормоз“, обяснява Анева. В същото време учениците не били запознати с последствията, а именно опасността от изключване. Очаква се, пък от учебната 2019-2020 г. да бъде въведено и Тя ще обхваща уроци по електронно управление, а именно каква информация събира за нас държавата, как можем да защитим личните си данни, какви регистри има в държавата, както и как бихме могли да използваме електронните услуги, така че да улесним живота си, но и да запазим данните си, казва Деница Сачева. Идеята е дошла от Естония, която е една от най-добре развитите държави в електронното управление. От Държавна агенция „Електронно управление“ са категорични, че и възрастните трябва да бъдат включени в такъв тип обучения, защото макар и електронното управление у нас да не е добре развито, то все пак съществува, но не се използва ефективно.", "date": "2018.06.29", "title": "Включват уроци по киберхигиена в училищата"}
{"url": "https://www.monitor.bg:443/bg/a/view/izbjagalijat-arestant-ot-treto-duhnal-po-vodostochnata-tryba-104076", "text": "Избягалият от Трето районно управление на МВР в Пловдив Петър Петров успял да се спусне по водосточната тръба, въпреки че имал метални пластини в гръбначния стълб. Това стана ясно в окръжния съд в Пловдив по време на мярката за неотклонение на 25-годишния мъж, родом от Монтана. По досъдебното производство за притежание на 190 грама марихуана Петров бе оставен за постоянно в ареста, тъй като има опасност да се укрие и да извърши друго престъпление. Майката на арестувания Стайка Върбанова се възползва от правото си да се конституира като защитник на своя син. Жената не е юрист и специално бе дошла от Монтана в Пловдив, за да присъства на мярката му за неотклонение. Само за три дни той извършил три престъпления. На 23 юни той бил заловен с различни наркотици на паркинга пред култовото заведение в Слънчев бряг „Какао бийч”. Срещу него в районното управление на полицията в Слънчев бряг имало висящо производство. Ден по-късно – на 24 юни, бил хванат със 190 грама марихуана за близо 1200 лева в Пловдив и бил задържан. На 25 юни, по време на беседа с полицаи от Трето РУП в Пловдив, Петър Петров им казва, че много го боли корема. Те го съжаляват и го пускат в тоалетната на втория етаж, която е без решетки. Оттам, по водосточната тръба, младият мъж се спуснал до земята и духнал. Тези три деяния той ги е извършил в изпитателния срок на своя условна присъда от този март. На 22 март т.г. Петър Петров се споразумял с Районна прокуратура в Пловдив за притежание и разпространение на дрога и получил 1 година условно с 3 години изпитателен срок, заяви в съдебната зала прокурорът по делото Светослав Чераджийски. Той подчерта, че е реална опасността да се укрие, защото няма постоянен адрес в Пловдив. Хазяинът му под тепетата е заявил, че няма да продължи договора му за наем. Според защитника на Петров – адвокат Васил Костадинов, обвиняемият е избягал от Трето РУП, защото полицаите там не се били държали добре с него. Той поиска от съда да наложи на клиента му „домашен арест”, защото тази година Петър катастрофирал в Италия и претърпял сложна операция на гръбначния стълб. Поставили му метални пластини, от които изпитвал постоянни болки и трябвало да ходи на прегледи, за да се види дали организмът му няма да ги отхвърли. Това нямало как да става в ареста. На това репликира прокурор Чераджийски, който заяви: „С пластини или без, безспорно е установено, че лицето, което е в цветущо здравословно състояние, е слязло от втория етаж и два дни цяла България го издирваше”. В крайна сметка окръжният съд остави Петров за постоянно в ареста, което определение не е окончателно и може да бъде обжалвано.", "date": "2018.06.29", "title": "Избягалият арестант от Трето духнал по водосточната тръба"}
{"url": "https://www.monitor.bg:443/bg/a/view/bajern-trygva-kym-nova-titla-sreshtu-hofenhajm-104095", "text": "След като Бундестима се завърна безславно от мондиал 2018, вниманието на немските фенове вече е приковано към новия сезон в германския шампионат. Актуалният носител на титлата „Байерн“ (Мюнхен) ще стартира с домакински мач срещу „Хофенхайм“, стана ясно от тегления жребий за шампионат 2018/19. Баварците ще приемат тима на Юлиан Нагелсман на 24 август от 21:30 ч., като феновете очакват още едно интересно дерби. В него „Борусия“ (Дортмунд) е домакин на „РазенБалшпорт“ (Лайпциг), а носителят на купата „Айнтрахт“ (Франкфурт) гостува на „Фрайбург“. Рурското дерби между „Шалке 04“ и „Борусия“ (Дортмунд) ще се играе в 14 кръг в уикенда 7-9 декември на „Фелтинс Арена“ в Гелзенкирхен, а месец по-рано в периода 9-11 ноември „жълто-черните“ приемат баварците в големия сблъсък на Бундеслигата, който ще бъде част от 11 кръг. Сезонът в германския футбол ще бъде открит на 12 август от 21:30 ч. с мача за Суперкупата между „Байерн“ и „Айнтрахт“ (Франкфурт). В първия кръг ще видим още мачовете между „Борусия“ (Мьонхенгладбах) и „Байер“ (Леверкузен), „Херта“ и „Нюрнберг“, „Вердер“ и „Хановер“, „Майнц“ и „Щутгарт“, „Волфсбург“ и „Шалке 04“ и „Фортуна“ (Дюселдорф) срещу „Аугсбург“.", "date": "2018.06.29", "title": "„Байерн“ тръгва към нова титла срещу „Хофенхайм“"}
{"url": "https://www.monitor.bg:443/bg/a/view/kzk-nastoja-registyr-za-sobstvenicite-na-vsichki-medii-104108", "text": "И Комисията за защита на конкуренцията настоя да бъде създаден регистър за собствениците на абсолютно всички медии, както и да има прозрачно финансиране и контрол при ползването на публични средства.   Това е една от препоръките, за които настоява институцията в секторния си анализ на медийния пазар. 133-страничният документ бе приет от КЗК и публикуван вчера на сайта на комисията. В него се подчертава, че е удачно „създаването на регистър, съдържащ информация относно крайните собственици на всички медии – тв, радио, печатния издания, онлайн новинарски издания, както и относно крайните собственици на разпространителите на съответния вид медийно съдържание“. От институцията припомнят, че съществуващия към момента публичен регистър към министъра на културата предвижда задължение за деклариране на действителните собственици само на печатните издания. Препоръчва също приемането на политики за осигуряване на надеждна информация за тиражите на печатните издания. Относно телевизионния пазар в анализа КЗК подчертава, че се наблюдават недобросъвестни практики при отчитането на абонатите на платформените оператори. В резултат има влошаване на пазарните условия и изкривяване конкуренцията на пазара на разпространение на телевизионни програми, както и на пазара на телевизионно съдържание. В тези условия, възстановяването на пазарната среда би следвало да се търси в провеждането на политики за изчистване на сивия сектор, за да могат да настъпят пазарните ефекти, посочват от КЗК. От КЗК обявиха, че са информирали за резултатите от секторното си проучване Народното събрание, МС и министрите на икономиката, финансите и културата.", "date": "2018.06.29", "title": "КЗК настоя: Регистър за собствениците на всички медии"}
{"url": "https://www.monitor.bg:443/bg/a/view/premieryt-cjala-evropa-ni-dava-za-primer-s-ohranata-na-granicite-104107", "text": "„Всички до един в изказванията дават България за пример как охранява границите си.“. Това зави по адрес на евролидерите премиерът Бойко Борисов след провелото се в Брюксел заседание на Европейския съвет, което бе посветено на мигрантската вълна в Европа. Той добави, че България може да се похвали с нулев миграционен натиск. „Въпреки големите противоречия как да пазим Европа, съм доволен, че стигнахме до този крехък консенсус, но той не е решил напълно проблема. Когато излизат и дават дадени предложения, трябва да знаят до какво водят те след това“, предупреди Борисов. И добави: „Стотици милиони получават помощ от ЕК, правим предпазни съоръжения. Гърция е получила 3 пъти повече от нас. Темата сега е политическа, а не миграционна, защото Вече има изградени системи.“. По време на пресконференция, която даде заедно с шефовете на Европейския съвет и ЕК Доналд Туск и Жан-Клод Юнкер, той даде добра оценка за председателството на ЕС, което ще бъде прехвърлено от страната ни на Австрия днес. Борисов подчерта, че България е положила много усилия да балансира интересите на страните-членки. „Дадохме добра основа за колегите от Австрия, мисля, че те ще надградят, както ние надградихме естонското“, каза премиерът. „България изпълни прекрасно и ефективно задачата си на председател на Съвета на ЕС“, заяви от своя страна Туск. А Юнкер добави: \"Председателството се състоя при трудни обстоятелства и се справи много добре. Беше винаги открито за предложенията на ЕК-това е най-голямото постижение, работихме като приятели. Софийската среща бе страхотна, българите промениха духа в Западните Балкани. Всичко беше наред.\". Борисов пък коментира и перспективите пред страната ни за приемането й в Шенген и еврозоната. „Убеден съм, че климатът между Холандия и нас е изключително приятелски. Подготвили сме си домашното и за чакалнята на еврозоната. Ние също може да тропаме по масата и да питаме другите държави кога ще си намалят дълга, защото излязохме на второ място след Естония. Надявам се този път да не го направят“, посочи министър-председателят. По-рано обаче той не скри известното си разочарование от развоя на срещата на върха в Брюксел. \"На практика приехме документ, който сме предложили много отдавна. Аз в това отношение съм доволен. Не знам защо, при липсата на криза, с такъв драматизъм да се приема и да се стои до 6 часа сутринта. Всичко, което сме предложили, колегите го приеха. Подразни ме, че всички говорят само за Италия, Испания и Гърция, защото България си е свършила работата. Вярно, дават ни за пример, но им казах на колегите да учат повече география и да четат, за да знаят, че сме граница с Турция. Трябва да бъдем солидарни с тези, с които географски сме на външните граници. Не се ли справи една от тези държави, рискът е за всички други. Единственото, което ме интересува са правата на българския народ. Помня какво беше в Харманли-всичко гореше и всичко беше в кръв. Аз бях там. Първо искам да защитя правата на българския народ, спазвайки всички европейски директиви. Ние трябва да помогнем на тези, които бягат от война, но за определен период от време. Ние не искаме и нямаме нужда от икономически мигранти\", заяви Борисов. И добави: „Департаментът на САЩ вече ни издигна на по-висока позиция, това като поздрав за опозицията у нас. Нямаше колега, който да не каза, че това е едно от най-успешните председателства.“. Относно санкциите към Русия пък премиерът коментира, че евролидерите са се споразумели за общата европейска програма и всички са гласували за удължаването им.", "date": "2018.06.29", "title": "Премиерът: Цяла Европа ни дава за пример с охраната на границите"}
{"url": "https://www.monitor.bg:443/bg/a/view/kevr-odobri-skoka-na-gaza-s-pochti-11-ot-1-uli-104088", "text": "Комисията за енергийно и водно регулиране (КЕВР) одобри днес поскъпването на природния газ с 10,8%, съобщиха от регулатора. Комисията за енергийно и водно регулиране (КЕВР) одобри днес поскъпването на природния газ с 10,8%, съобщиха от регулатора. В утвърдената от КЕВР цена на природния газ от 400,95 лв./1000 куб. м са включени компонента за услугата „обществена доставка“ по чл. 17, ал. 6 от НРЦПГ в размер на 7,11 лв./1000 куб. м, както и компонентата \"задължение към обществото\" по чл. 11а, ал. 2 от НРЦПГ от 1,37 лв./1000 куб. м, покриваща разходите на \"Булгаргаз\" ЕАД за съхранение на количества природен газ в газохранилището в Чирен в изпълнение на задължения по Плана за действие при извънредни ситуации съгласно Регламент на ЕС № 994/2010. В утвърдената  цена не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. На 1 юли (неделя) КЕВР ще проведе закрито заседание, на което ще утвърди цените на електрическата и на топлинната енергия, в сила от 1 юли 2018 г.", "date": "2018.06.29", "title": "КЕВР одобри скока на газа с почти 11% от 1 юли"}
{"url": "https://www.monitor.bg:443/bg/a/view/koalicijata-na-merkel-vse-oshte-pod-vypros-104087", "text": "Независимо от първоначалните одобрителни сигнали от коалиционните партньори в Берлин, все още изглежда съмнително дали Ангела Меркел е постигнала споразумение, което ще осигури бъдещето на коалиционното й правителство, което бе разтърсено от спорове заради начина, по който третира бежанския въпрос. Меркел се нуждае да убеди консервативните си коалиционни партньори, че е намерила начин за контролиране на мигрантите, отиващи в Германия от южните страни. Твърдолинейният вътрешен министър на Германия Хорст Зеехофер, който е и лидер на ХСС, заплаши да затвори границите на Германия за бежанци, ако Меркел не изготви план до 1 юли. Това породи страхове, че затварянето на германските граници ще доведе до ефект на доминото и ще унищожи зоната за пътуване без граници, която е гръбнакът на много работни места и на търговията в блока.", "date": "2018.06.29", "title": "Коалицията на Меркел все още под въпрос"}
{"url": "https://www.monitor.bg:443/bg/a/view/majkata-na-paolo-krasimira-ivanova-ima-neshto-mnogo-ama-mnogo-sbyrkano-v-sistemata-104082", "text": "„Има нещо много, ама много сбъркано в системата, която позволява един човек, който е погубил детето ти да излезе предсрочно от затвора. Съзнавам, че законът позволява това да се случи, но за мен това не е морално. Унищожава се респектът от наложеното наказание, поне така е според мен…“, коментира Красимира Иванова, майката на 4-годишният Паоло, който загина под гумите на джип, управляван от бизнесмена Георги Сапунджиев на 2 юни 2014 година насред пешеходната зона в Града на липите. Сапунджиев бе осъден на 6 години затвор при общ режим на изтърпяване на присъдата и поиска на 28 юни т.г. от съда да бъде пуснат предсрочно от килията. Той се възползва от направената законова промяна , даваща право на всеки, който е изтърпял ½ от наказанието си да поиска сам авансово освобождение. В залата на окръжния съд искането му бе подкрепено от затворническата администрация, според която той е бил с изрядно поведение и дори изкарал специализиран психологичен курс „Отговорни шофьори“. През времето в мястото за изтърпяване на наказанието Сапунджиев работел във ферма на научноизследователския институт по говедовъдство и за доброто си поведение почти всяка седмица получавал домашни отпуски, ползвал се с авторитет пред останалите затворници.Представителят на държавното обвинение също нямаше възражения за предсрочното освобождаване, единственото за което настоя бе пробационният режим да се разпростре върху целия остатък от присъдата от 22 месеца и 10 дни, което бе прието от съдия Спасена Драготинова и беше вписано в определението. Изненадващо само три часа след края на заседанието от прокуратурата обявиха , че ще протестират предсрочното излизане на Сапунджиев  пред Апелативен съд-Пловдив. Никой от там обаче не пожела да коментира с какви аргументи, подсказано бе че тази промяна е в резултат на общественото мнение в социалните мрежи.Ден преди заседанието на съда в личната си страничка във Фейсбус Красимира Иванова написа: :„Хайде сега да си поговорим за правосъдие, закони, наказания. Убиваш дете в ПТП. Осъждат те с цялата строгост на закона - 9 години в затворническо общежитие. Ако не знаете какаво е това - ами, общежитие, в което се прибирате задължително да спите. Сутрин ставате, хранят ви и отивате на работа. Сами. Така, осъден си на 9 години, признаваш се виновен по обвинението и веднага присъдата ти се редуцира с една трета, т.е. става на 6 години. Влизаш в общежитието. Не правиш провинения - например да закъсняваш, да бягаш и тем подобни. И след изтичане на половината от присъдата имаш право да поискаш предсрочно освобождаване за добро поведение. Т.е осъден си на 9 години, реално излежаваш 3. В общежитие. Костите на детето, което си убил не са започнали да гният, а ти се разхождаш и живееш с мисълта, че си си изкупил греха и вината. Е, това е. Честито предсрочно освобождаване  „г-н“ Сапунджиев.“. В петък майката на Паоло призна, че не следи реакциите на хората в социалните мрежи, защото е прекалено ангажирана с отглеждането на родилата се на 14 февруари м.г. дъщеричка Бела, която от няколко години била с висока температура.Освен това помагала и на току що завършилата първи клас Анжела, близначката на Паоло, която по чудо се размина в деня на катастрофата без наранявания. „Разбирам че в този случай ние не сме страна по делото, далеч съм от съдебната система и не бих се наела да коментирам защо прокуратурата не е настояла да не бъде пускан предсрочно.Смятам, че нещо трябва да се промени, за да има респект пред закона!“, допълни психоложката.", "date": "2018.06.29", "title": "Майката на Паоло: Има нещо много сбъркано в системата"}
{"url": "https://www.monitor.bg:443/bg/a/view/vdignaha-pametnik-na-ruski-knjaz-do-bust-na-georgi-dimitrov-104080", "text": "Висок 2,4 м паметник от бронз в цял ръст на великия княз Павел Александрович Романов , син на руския император Александър ІІ Освободител бе осветен тържествено за празника на светите равноапостоли  Петър и  Павел в курортното градче Павел баня. Бялото платно, с което бе покрита творбата на харманлийския скулптор Тамер Халил свали вицепрезидентът Илиана Йотова , асистирана от кмета на общината Станимир Радевски. Висок 2,4 м паметник от бронз в цял ръст на великия княз Павел Александрович Романов , син на руския император Александър ІІ Освободител бе осветен тържествено за празника на светите равноапостоли  Петър и  Павел в курортното градче Павел баня. Бялото платно, с което бе покрита творбата на харманлийския скулптор Тамер Халил свали вицепрезидентът Илиана Йотова , асистирана от кмета на общината Станимир Радевски. Градоначалникът припомни, че направата на бронзовата фигура е отколешна мечта на местните жители, които не са забравили че градчето е било построено на празно място веднага след Освободителната война, в която е участвал и най-малкия императорски син като своеобразен „талисман“ на елитния хусарски Гродненски полк, чийто командири са били генералите Гурко и Скобелев. „Проектът стартира през юни м.г.,около 3 месеца работих от гипс фигурата, която беше отлята в може би най-доброто място за художествено леене на Балканите – Марковстудио в София“, уточни Тамер Халил , който е изобразил княза с протегната ръка, държащ декрета за създаването на село Павел. По ирония на случайността паметникът на разстреляния от болшевиките на 29 януари 1919 година княз се намира на броени метри от бюста на някогашния пролетарски вожд Георги Димитров, чието събаряне през 1990/1991 година искаше местното СДС. В словото си вицепрезидентът Илиана Йотова заяви:“Ние българите сме признателни на всички онези, които загубиха живота си за свободата ни. В дългата си история българският народ и българската държава са водили много войни,но една се казва Освободителна.И това е руско-турската от 1877/1878 година.Тя не просто освобождава един народ, тя възстановява българската държава. Слага я на политическата сцена до всички други народи, за да нима днес, в ХХІ век. Никой няма право да пренаписва българската история.Задължени сме да пренасяме своето преклонение напред и да я го предаваме на своите деца и внуци.Защото няма бъдеще народ, който не уважава своето минало, не тачи своята история и не цени героите си.В юбилейната 140-та годишнина трябва да си припомним, че свободата никога не идва „отгоре“, за нея трябва да се бориш“. Почетна рота от 61-а стрямска механизирана бригада отдаде воински почести пред бронзовия монумент, прозвучаха и строфите на вазовото „Опълченците на Шипка“ в изпълнение на 84-годишия актьор Иван Нестеров, което в продължение на цели 43 сезона е бил част от трупата на Младежкия театър.Сред дошлите за тържеството на Павел баня бяха народните представители от групата на БСП проф. Михаил Миков, Димитър Велков и Красимир Янков , дипломати от посолството на Руската федерация. Княз Павел Александрович Романов е 6-ят син на руския император Александър II и 8-то му дете от неговата първа съпруга - императрица Мария Александровна. Неговото раждане  на 3 октомври 1860 година е отпразнувано с преименуването на град Павлодар в Казахстан. Павел Александрович постъпва в руската армия и се издига до генерал-адютант. Едва 18-годишен взема участие в Руско-турската освободителна война. По време на Първата световна война е назначен за командващ на Първи корпус на Императорската гвардия, а по-късно е преместен в  главната квартира. През 1917 г. той опитва да убеди суверена да дари конституция, но опитите му се провалят.През август 1918 г.е арестуван и отведен в затвора на територията на петропавловската крепост  в Санкт Петербург, където на 29 януари 1919 г. е разстрелян. с братовчедите си княз Дмитрий Константинович, Николай Михайлович и Георги Михайлович.Телата им са хвърлени в масов гроб,който е установен едва през 2011 година.", "date": "2018.06.29", "title": "Вдигнаха паметник на руски княз до бюст на Георги Димитров"}
{"url": "https://www.monitor.bg:443/bg/a/view/grazy-in-love-na-bionse-i-djej-zi-e-pesen-na-veka-104092", "text": "Песента Crazy In Love от 2003 г. на звездната двойка Бионсе и Джей Зи оглави класация за 100-те най-добри песни на 21 век, съставена от списание Rolling Stone. Второ място заема хитът Paper Planes на британската певица от тамилски произход Матанги Арулпрагасам, по-позната на меломаните като Ем Ай Ей или Мая. Песента е от саундтрака на филма „Беднякът милионер“ от 2008 г. Бронзов медалист в подредбата е Seven Nation Army от 2003 г. на рок групата The White Stripes. Четвъртото място е отредено на Hey Ya на OutKast. Челната петорка е допълнена отново от Джей Зи и сингъла му 99 Problems. В класацията за 100-те най-добри песни на 21 век влизат още парчета на Дейвид Боуи, Бритни Спиърс, Лейди Гага, Еминем и други.", "date": "2018.06.29", "title": "Crazy In Love на Бионсе и Джей Зи е песен на века"}
{"url": "https://www.monitor.bg:443/bg/a/view/danychnite-pognaha-290-dushi-s-razhodi-nad-50-bona-no-bez-dohodi-104089", "text": "Данъчните инспектори започват проверки на 290 души, които са извършили разходи за минали години над 50 000 лв., но едновременно с това нямат никакви официално декларирани доходи. Общото между всички, на които са възложени проверки е, че са се осигурявали върху минималния осигурителен доход, но дори не са подали данъчна декларация за доходите, поясняват от НАП. Едновременно с това тези физически лица са извършили значителни разходи - 50 000 лв. за година. Инспекторите на НАП ще  изследват източниците на доходи в семействата на проверяваните, както и издръжката на домакинствата и разходите им. Ако бъдат установени несъответствия между имущество и доходи, ще бъдат възложени данъчни ревизии за последните 5 години, допълват от приходната администрация. „Тези 300 случая са най-очевидните несъответствия между официален доход и разходи на домакинствата. Освен тях има и други физически лица, чието имущество е повече от декларираните приходи, които също ще бъдат проверени“, каза по повод контролните мерки зам.-изпълнителният директор на НАП Пламен Димитров.", "date": "2018.06.29", "title": "Данъчните погнаха 290 души с разходи над 50 бона, но без доходи"}
{"url": "https://www.monitor.bg:443/bg/a/view/8-firmi-iskat-da-strojat-okolovrystnoto-ot-am-trakija-do-mladost-104090", "text": "Осем са отворените оферти в открития търг за проектиране и строителство на 6 км от околовръстния път от пътен възел „Цариградско шосе“ до пътен възел „Младост“ в столицата. Индикативната стойност на проекта е 123 млн. лв. без ДДС и ще се финансира от републиканския бюджет. Отворените оферти по реда на постъпването им в деловодството на Агенция „Пътна инфраструктура“ са на: - Обединение „Ринг Роуд“, с участници: „ДЖИ ПИ Груп“ АД и „Трансконсулт-22“ ООД; - ДЗЗД „АПП СОП“, в което са: „Пътища Пловдив“ АД и „Агромах“ ЕООД; - „Трейс Груп Холд“ АД; - „ИСА-2000“ ЕООД; - „ГБС Инфраструктурно строителство“ АД; - Обединение „Геопът СОП Младост“, в което са: „Геострой“ АД и „Пътстрой 92“ АД; - „ПСТ-СЕТ Младост“ ДЗЗД, с участници: „ПСТ Груп“ ЕАД и „СЕТ КЪМПАНИ“ АД; - „Хидрострой“ АД. Началото на проектния участък е при км 35+260, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при км 41+340, където отсечката ще се свързва с реконструирания през 2012 г. участък от СОП. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни за проектиране и 730 дни за строителство.", "date": "2018.06.29", "title": "8 фирми искат да строят околовръстното от АМ „Тракия“ до „Младост“"}
{"url": "https://www.monitor.bg:443/bg/a/view/serena-se-zamesi-v-doping-skandal-104091", "text": "Серена Уилямс се е замесила в допинг скандал. Бившата водачка в ранглистата е била потърсена от представител на антидопинговата агенция на САЩ в дома й, но той е бил отпратен без да й вземе проба.   Американката се е обърнала към изпълнителния директор на WTA Стийв Саймън и се е оплакала, че е жертва на несправедливо отношение. Тя е била проверявана за допинг 5 пъти тази година. В момента Серена е №183 в света, но бе поставена под №25 на „Уимбълдън“, където първата й съперничка ще е холандката Аранча Рус. Българката Виктория Томова, която ще направи дебют в схемата на турнира, може да се срещне с Уилямс във втория кръг. Преди това Томова, която преодоля квалификациите, трябва да се справи с Тереза Смиткова (Чех). 23-годишната чехкиня в момента е №167 в световната ранглиста - с 31 позиции след Томова. Тя няма титли в кариерата си досега, има 2 участия на „Уимбълдън” - достига до 1/8-финали при дебюта си през 2014 г., а през 2015-а отпада в първия кръг. Двубоят Томова – Смиткова ще бъде в понеделник, когато играе и Григор Димитров.", "date": "2018.06.29", "title": "Серена се замеси в допинг скандал"}
{"url": "https://www.monitor.bg:443/bg/a/view/fiki-se-vdyhnovjava-ot-sina-si-104084", "text": "Фолк идолът Фики Стораро черпи вдъхновение от първородния си син – Тони. Изпълнителят на „Аз измръзнах“ заяви в свое интервю, че именно наследникът му го е направил по-отговорен. призна той. С грижите за малкия Тунчер, който носи името на който е кръстен на знаменития си дядо Тони Стораро, помага най-вече майката на Фики – Валя. 23-годишният певец се включва най-вече в игрите на сина си. Припомняме, че музикалната фамилия посрещна новото си попълнение през февруари. Това е първо дете за звездата на \"Пайнер\" и Гюлджан, които си казаха заветното „да“ на пищна церемония в столичен хотел миналия октомври. Стораро-старши зарадва младоженците за сватбата с апартамент, в който да тича внучето му. За подарък на „дъщеря си“, както той нарича Гюлджан, се спря на автомобил.", "date": "2018.06.29", "title": "Фики се вдъхновява от сина си"}
{"url": "https://www.monitor.bg:443/bg/a/view/rajan-gosling-stypva-na-lunata-104086", "text": "Какво е чувството да стъпиш на Луната ще ни разкаже Раян Гослинг. Холивудският актьор сложи скафандъра на Нийл Армстронг за нов филм на Деймиън Шазел. Лентата носи името „Първият човек: Животът на Нийл Армстронг“, а премиерният трейлър вече е факт. Продукцията е базирана върху едноименната книга на професора по история Джеймс Р. Хенсън и се фокусира върху живота на знаменития астронавт и семейството му в периода между 1961 г. и 1969 г., когато тече най-усилената подготовка и изпълнението на мисията до Луната. Това не е първа колаборация за Шазел и Гослинг, тъй като първият стои зад носителя на шест награди „Оскар“ - „Ла ла ленд“. Във филма „Първият човек: Животът на Нийл Армстронг“ главна роля има и актриста Клеър Фой, известна най-вече като кралица Елизабет II от „Короната. С участие в лентата ще се разпишат още Пабло Шрайбър, Кайл Чандлър, Джон Бърнтал и други. Очаква се филмът да излезе на голям екран през октомври.      ", "date": "2018.06.29", "title": "Раян Гослинг стъпва на Луната"}
{"url": "https://www.monitor.bg:443/bg/a/view/eib-ni-otpusna-110-mln-za-interkonektora-s-gyrcija-104078", "text": "Европейската инвестиционно банка (ЕИБ) ще отпусне на България специален кредит от 110 млн. евро за изграждането на интеконекторната връзка с Гърция. Подписването на меморандума за разбирателство между Българския енергиен холдинг (БЕХ) и банката, даващ зелена светлина за отпускането на кредита стана в края на петата годишна министерска среща на Групата на високо равнище за междусистемна свързаност в Централна и Югоизточна Европа, която се състоя днес в София. Документът бе парафиран от шефът БЕХ Петьо Иванов и Дитмар Думлих, ръководител на представителството на ЕИБ за Югоизточна Европа. Сумата ще замести държавната гаранция, с която българската хазна в няколко поредни години гарантира проекта за интерконектора към южните ни съседи. Еврокомисарят по климат е енергетика Мигел Ариас Канете отбеляза значението на газовата връзка за диверсификацията на доставките на синьо гориво. „Чрез изпълнението на проекта ще се внася газ от Каспийско море. ЕК се гордее, че може да подкрепи проекта“, каза още той и добави,че Брюксел ще продължи да подкрепя и проекта за газовия хъб „Балкан”, до момента когато той се с газ в Югоизточна Европа. Според еврокомисаря не бива през България само да се транзитира газ, а и да се търгува. Канете подчерта и значението на Транс-адриатическия газопровод (ТАР), с който ще има връзка и интерконектора между Хасково и Комитини. Той добави, че работата по изграждането му е завършена на 70%. „Прогресът по проекта е видим и се прави всичко възможно за започване на строителството до края на годината”, каза от своя страна изп. директор на ICGB Теодора Георгиева. „В последните 6 месеца беше постигната една добра координация между нас и ЕС. Нашият проект е доста комплексен и вече имаме зелена светлина от дирекция „Конкуренция“ на ЕК. Всички обществени поръчки са в ход”, допълни тя. „От особена важност за регионалното енергийно сътрудничество е изграждането на липсващата инфраструктура и подобряването на сигурността на енергийните доставки”, подчерта българският министър на енрегетиката Теменужка Петкова. Реализацията на проектите за междусистемната връзка Гърция–България, интерконекторът България-Сърбия, вече изграденият интерконектор с Румъния имат ключова роля за гарантиране сигурността на енергийните доставки в региона”, допълни министърът и подчерта, че въпреки всичко проектът вече е необратим и Гръцкият й колега Георгиос Статакис също подчерта, че проектът IGB носи ползи за България и Гърция. „През последните 2-3 години бяха положени много усилия, за да стигнем до момента днес. Предимствата са ясни - сигурност и диверсификация. Това е отличен проект с възможност за енергийно интегриране на Балканите. IGB е първата основна стъпка в тази посока и е свързан с други важни проекти с изпълнение в бъдеще“, каза той. Участниците в срещата направиха преглед и на постигнатия напредък по проектите в електроенергийната област, след като през миналата година на срещата в Букурещ инициативата бе допълнена със съвместен подход към електроенергийния пазар, енергийната ефективност и развитието на възобновяемата енергия. На символична церемония бе отбелязано повишаването с 30% на капацитета между Словакия и Украйна, както и укрепването на вътрешната мрежа на Румъния в участъка Черна вода - Сталпу с финансиране по линия на Механизма за свързване на Европа. Последният проект e включен в мерките правещи възможни алтернативните доставки на газ за България през територията на Румъния.", "date": "2018.06.29", "title": "ЕИБ ни отпусна €110 млн. за интерконектора с Гърция"}
{"url": "https://www.monitor.bg:443/bg/a/view/sedmichen-monitoring-25-29-uni-104072", "text": "  Руса кака квака интервю за жабешки сайт. Грешната Мадона с големите бомби в нова роля. Не е важно какво приказва, всички погледи така или иначе са вторачени в деколтето й. Това навярно е търсен ефект. Такава визия определено провокира ръкоположно отношение. Може да вдъхнови даже стихоплетство от рода на „С тази кака ще изкривим капака“. Хайде по-сериозно! Чалгаджиите от „Квакнюз“ целят друг ефект. Каката с розов потник се е пльоснала върху лилиев лист в средата на блатото като жертва на фалита на КТБ. Тези, които не се впечатляват от чашката на сутиена й, може и да се зачетат в интервюто. Там няма да открият нито ред, в който да има обвинение към главния виновник за банковия грабеж. Може би по симпатия. На повечето си снимки тя е награбила чаша – любима поза и на банкера беглец. Иначе интервюто не си струва четенето.     Кромър е интересна фамилия. Буди асоциации с филма „Крамър срещу Крамър“. Марк е къде по-безинтересна. Ако се разтърси човек, може да намери още имена, с които въпросната Силвия Гоцева се представя. И с това правим плавен преход към следващия ден от седмицата, в който ще стане дума за много такива ментета, предимно от мъжки произход, които разчитат на хорската глупост. Щом им се получава, ще продължават в същия дух.     Международен ден на моряка. Повод да се почерпим по бира. И напомняне да се замислим къде ще я излеем обратно после.     Моряци корабокрушенци плуват с лодката из океана вече много дни, гладни, жадни, омаломощени... По едно време до тях доплува бутилка. Отварят я, а в нея - дух. Казва им: - Слава вам, добри люде, задето ме спасихте, ще ви изпълня едно желание. - Искам морето да стане от бира! - викнал веднага единият. - Добре, правя го бирено. - казал духът и духнал на мига. Гледат моряците - вярно, бирата се пени на вълнички навсякъде. Вторият моряк внезапно се плесва по челото: - К'во направи бе, идиот? Сега ще трябва да пикаем в лодката.       Шефът на отдел „Киберпрестъпност“ в ГДБОП Явор Колев в интервю за „Телеграф“ акцентира върху една сравнително нова измама, видна и с невъоръжено око във Фейсбук. Ако сте дама на средна и по-напреднала възраст, не може да не ви е направило впечатление изобилието от самотни и разведени генерали, адмирали и прочие, които се интересуват тъкмо от Вас. Предложенията валят като обилен юнски дъжд. Днес отхвърляте поканата за приятелство на някакъв американец в униформа, който поразително напомня на президента Румен Радев (при по-внимателна проверка ще установите, че е самият той), утре ще ви атакува някой военен, който се е оттеглил от бойната линия и сега копнее за домашен уют и цъфнали китки. Нямате общи приятели, но какво от това. Кандидатът да разтупка сърцето ви задължително е вдовец, по-рядко разведен. А в хода на голямата дистанционна любов идват и финансовите кандърми. Според Явор Колев наивни дами теглят кредити от по 70 – 80 хил. евро, за да прокарат трасето до голямата си американска сватба. Хак им е като разберат, че са били измамени по най-балъшкия начин. Това е същото като онези баби, дето празнят банкови сметки и мятат пачките през прозореца. Не че измамниците са чак такива тънки сърцеведи, щом си въобразяват, че на всяка жена й омекват краката, когато види мъж с униформа. Ако за едното червейче в гащите им някои шаранки са склонни да плащат, това си е за тяхна сметка.       Близо 50 000 учители били натоварени с домашно през лятото – да преглеждат и оценяват проекти за нови помагала и учебници. Да уточним – някакви дейни хора взимат пари да съчиняват въпросните книжа, а онези безделници даскалите трябва на доброволни начала, но задължително, да им поправят грешките. Нещо като външно оценяване, ама не съвсем. Защото, ако си претупат работата както съчинителите, после всичко ще се пише на техен гръб.     Може би на някой му се струва много поучително и полезно даскалите да пишат домашни през лятото, защото не са се преуморили през учебната година, но по същата логика и чиновниците в образователното министерство може и трябва да бъдат наказани за времето, в което си бъркат в носа. Докато тези калпазани, даскалите, си плюнчат молива, мързелите в министерството да грабнат по една метла и лопата и да приведат училищните дворове в ред. Пък после ще им дадем по една кофа боя да боядисат оградата. Задължително четиво за всички чиновници е „Том Сойер“. Може да открият там полезни трикове за спазаряване с ваканцуващите деца, решили да им погледат сеира.       Ново двайсет – Вальо Топлото бил проверяван за тероризъм. По-точно – за пране на пари и връзки с тероризъм. Като се има предвид какъв пост заемаше, обвинението в тероризъм му е в кърпа вързано. Всички абонати на парното могат да подадат искове. Не че ще ги огрее с решения в тяхна полза, но тероризмът спрямо народонаселението, тракало със зъби при вида на сметките, е налице.     В началото на юни стана ясно, че между 13 и 17 хиляди домакинства може да получат парещи изравнителни сметки за парно. Нещо като наказание за това, че робите на „Топлофикация София“ не са пуснали в дома си служителите на фирмите за дялово разпределение да отчетат топлинните разпределители върху радиаторите и водомерите за топла вода на двете безплатни дати, които са им били отпуснати с благоволението на робовладелеца. Има малък шанс да не получат сметки на максималната мощност, стига да си договорят извънредна дата за отчитане. Срещу съответното заплащане, разбира се. Защо да е лесно, щом като може и да е сложно. Не са ли сметките достатъчно завишени, за да се чуди „Топлофикация“ как още да скубе пилците си?     Бившата кметица на „Младост“ Десислава Иванчева заряза пъпките и се замисли над проблема с репродуктивността. В ареста й тумнало, че биологичният часовник цъка и баш сега е времето да се подсигури с наследник. Вместо да приказва за това, за което е зад решетките, Иванчева продължава да тероризира съда с битовизми. Не й стигала светлината в килията и очите я понаболявали, а от студената вода й се развалял емайла на зъбите. Отдавна стана ясно, че Иванчева не е сама. Но това театро няма да й донесе „Оскар“. Най-много да смени с костюмчето с риза с въздълги ръкави, както е почнала.       Евролидерите за пореден път умуват над проблема с миграцията. Дали да има лагери в ЕС, дали да са извън ЕС, дали да са или да не са. Проблем е, че се присетиха да мислят чак сега, когато проблемът вече изглежда нерешим. Когато на границата се наредят проблем до проблема, а гробищата за удавници с лодки отеснеят, положението става проблематично. И хич не е толкова лесно проблемите да се преместят тук или там.     P. s. Ако някой си мисли, че на италианския вътрешен министър Матео Салвини му плува корабче в окото, хич да не се заблуждава – това не е зрителна измама. Цяла мигрантска флотилия е.     „Неочаквана ваканция“ - български сериен телевизионен филм от 1981 година на режисьора Васил Мирчев. „Очаквана ваканция“ - български парламентарен цирк с продължение всяка година. То бива популизъм, но чак толкова не бива. Излишно е опозицията да се пъне така по темата и да призовава депутатите изобщо да не почиват, защото имат несвършена работа. Има една хубава поговорка - „Не оставяй днешната работа за утре“. Проблемите с ваканцията нямаше да съществуват, ако останалите проблеми се решаваха своевременно. И като заговорихме за проблеми – те никога не свършват, което отново ни връща в полето на популизма.  ", "date": "2018.06.29", "title": "Седмичен мониtоринг  (25 – 29 юни)"}
{"url": "https://www.monitor.bg:443/bg/a/view/gledame-demireva-v-diamantenata-liga-po-max-sport-2-v-sybota-104083", "text": "Намиращата се в отлична форма българска звезда в скока на височина Мирела Демирева ще участва в поредното издание на Диамантената лига. В събота от 21:00 часа най-добрите атлети в света ще си дадат среща в столицата на Франция Париж, като турнирът ще се предава пряко по MAX Sport 2. На надпреварата в Диамантената лига в Стокхолм сребърната ни медалистка от олимпиадата в Рио де Жанейро постави своя личен рекорд от 200 см, но и това не й помогна да се пребори за първото място с Мария Ласицкене. Рускинята неизбежно печели всички състезание през сезона в Лигата, докато българката пък винаги е нейна подгласничка. Освен битката Демирева – Ласицкене, вниманието приковават и състезанията в тройния скок при дамите, където една срещу друга ще се изправят колумбийката Катерин Ибаргуен срещу американката Тори Франклин, както и сектора за овчарски скок при мъжете, където с интерес ще се следят изявите на шведското дете-чудо Арманд Дуплантис. Този уикенд волейболната Лига на нациите при дамите ще определи своя нов шампион. Шестте най-силни отбора в света: САЩ, Китай, Турция, Сърбия, Холандия и Бразилия влязоха в решителната битка в Нянджин, Китай, която ще определи медалистите този уикенд. Полуфиналните двубои са в събота от 10:00 и 14:45 часа, а неделя е денят, в който ще се разпределят и отличията. Малкият финал на Лигата на нациите при дамите е от 10:00 часа, а битката за златото – в 14:00 часа. Развръзката може да се проследи пряко по MAX Sport 2. Само преди броени дни пък стана ясно, че от следващия сезон и българският женски национален отбор ще е част от Лигата на нациите. Нашите момичета спечелиха финалния турнир на Златната лига в Перу след победа с 3:1 гейма в решителния мач срещу Колумбия и от догодина отново ще мерят сили с най-добрите в света. В събота от 17:00 часа феновете на тениса ще могат да проследят и битката за титлата на ATP 250 турнира в Ийстбърн. След отпадането на фаворитите Анди Мъри, Кайл Едмънд, Денис Шаповалов и Диего Шварцман вратата е широко отворена за успех на Марко Чекинато, Лукаш Лацко, Миша Зверев или Михаил Кукушкин. Развръзката на турнира в Ийстбърн ще се излъчва на живо по MAX Sport 1.", "date": "2018.06.29", "title": "Гледаме Демирева в Диамантената лига по MAX Sport 2 в събота"}
{"url": "https://www.monitor.bg:443/bg/a/view/venci-venc-shte-stava-tatko-104074", "text": "Скоро щъркелът ще посети хип-хоп изпълнителя Венци Венц. Макар той да стои извън радара на любопитните папараци, новата му муза – Мелани Ширкова, сподели снимка с бременно коремче в социалните мрежи. На кадъра Венци е положил ръка върху бебето, а думите на бъдещата майка гласят: Близки до единия от идеолозите на хитовото дуо Павел и Венци Венц също издадоха новината, че той скоро ще сменя пелени. За Мелани не се знае почти нищо, освен че се разписва с участие в клипа към песента на дуета Fake Profile. След раздялата с бившатаси годеница в началото на годината – танцьорката Пепи, Венци оповести, че е свободен и е готов за нова връзка със „свястно момиче“, което да му роди дете и явно я е намерил.      ", "date": "2018.06.29", "title": "Венци Венц ще става татко"}
{"url": "https://www.monitor.bg:443/bg/a/view/petima-granichari-uvolneni-zaradi-gafa-na-letishteto-104071", "text": "Петима са уволнени заради пропуснатите без проверка пътници от полет на летище „София“ в края на март. Това обясни вътрешния министър Валентин Радев на редовния си месечен брифинг. Скандалът избухна, след като се оказа, че цялата смяна на летището е пропуснал без никаква гранична проверка 42 пътници, кацащи от Франция. Оправданията на служителите тогава бяха, че са пушели, обядвали, били са до тоалетна или са говорили по телефона. По случая беше назначена проверка, след края на която в петък стана ясно, че петима от 14-те наказани дисциплинарно граничари са уволнени. Един от тях е директорът на Регионална дирекция „Аерогари“, а другите 4-ма са служители, които не са били на местата си. Петима са с последно предупреждение за уволнение, а 1 сам е напуснал.  Вътрешният министър коментира и зачестилите бягстра на арестанти и затворници, като наблегна на последния случаи в Пловдив, където задържан отиде до тоалетната и скочи от сградата на полицията. „Много смело момче, жив и здрав да е. Явно е много здраво момче“, обясни Радев. Той допълни, че по случая е назначена проверка. Продължава да се издирва и 15-годишното момче, което избяга от ареста във Враца. Ще се проверява кой е оставил отворена врата, през която младежът е духнал. Не беше подминат и внесеният от опозицията вот на недоверие, който беше се оказа неуспешен.  „Резултатът беше очакван, тъй като това е въпрос на числа, но поне по време на дебатите да ни бяха посочили кривиците“, каза Радев. „По-неочаквано беше това, което се случи миналия път – във вторник. Отидохме до там и не стигнахме до трибуната“, каза той. „Присъствал съм на други вотове, накрая се изказват министрите, защото по време на дебатите излизат подробности“, каза министърът. „Считам, че се справяме сравнително добре“, каза Радев по отношение на работата на Вътрешното министерство.", "date": "2018.06.29", "title": "Петима граничари уволнени заради гафа на летището"}
{"url": "https://www.monitor.bg:443/bg/a/view/novi-pravila-na-es-shte-pazjat-120-mln-letovnici-104081", "text": "От началото на юли пътниците, които резервират пакетни туристически ваканции, ще се възползват от по-големи права като потребители, съобщи пресслужбата на Европейската комисия. Ще бъдат обхванати не само традиционните пакетни туристически ваканции, новите правила ще защитят и потребителите, които резервират други форми на комбинирано пътуване, включително персонализираните пакети, при които пътуващият избира различни елементи от един-единствен пункт за продажби онлайн или офлайн. Новите правила също така ще въведат закрила за \"свързаните пътнически услуги\", когато пътуващият закупува туристически услуги в една точка на продажба, но посредством отделни резервации или, след като е резервирал една пътническа услуга чрез един уебсайт, е приканен да резервира друга услуга на друг уебсайт. Вера Йоурова, комисар по въпросите на правосъдието, потребителите и равнопоставеността между половете, заяви: Да резервирате почивката си онлайн е лесно, но ако нещо се обърка, искате да сте сигурни, че ще бъдете изцяло защитени. Новите правила за пакетните туристически пътувания вече са адаптирани към ерата на цифровите технологии и новите начини за резервиране на туристически ваканции. Пътуващите ще могат също така да се възползват от нови права и ще бъдат добре защитени в случай на несъстоятелност на оператора. С новите правила също така ще се въведат улеснения за туристическите предприятия, за да предлагат своите услуги отвъд националните граници. Новите правила ще бъдат от полза за потребителите в още по-голяма степен с: - По-ясна информация за пътниците: Предприятията трябва да информират пътниците дали им предлагат туристически пакет или свързана пътническа услуга, както и да ги запознаят с основните им права чрез стандартни формуляри за данни. Те трябва да предоставят ясна информация относно особеностите и характеристиките на пакета, цената му и допълнителните такси. - Връщане на пари и репатриране в случай на несъстоятелност: Дружествата, които продават пакетни туристически ваканции, трябва да бъдат защитени от несъстоятелност. Тази гаранция покрива възстановяванията на суми и репатрирането в случай на несъстоятелност на организаторите. Тази гаранция важи също и за свързани пътнически услуги. - По-ясни правила относно отговорността: Организаторът на туристическия пакет носи отговорност, ако нещо се обърка, независимо от това кой извършва пътническите услуги. - По-големи права за отменяне: С новите правила пътуващите могат да отменят пакетната си туристическа ваканция по всякаква причина чрез заплащане на разумна такса. Те могат да отменят почивката си, без да плащат неустойка, ако дестинацията им стане опасна, например поради въоръжени конфликти или природни бедствия, или ако стойността на пакета се покачи с над 8 на сто от първоначалната цена. - Настаняване в случай, че връщането не може да бъде осъществено: Когато пътниците не могат да се върнат от пакетната си туристическа ваканция, например в случай на природни бедствия, на тях им се предоставя настаняване до максимум три нощувки, ако те не могат да се върнат от ваканцията си навреме. Допълнителните нощувки са обхванати в съответствие с приложимите регламенти относно правата на пътниците. - Съдействие на пътуващите Организаторът на туристическия пакет трябва също така да осигури помощ на изпаднали в затруднение пътници, по-специално чрез предоставяне на информация относно услугите в областта на здравеопазването и консулските услуги. Новите правила също така ще са от полза и за предприятията, с тях се въвеждат: - По-ясни правила и улесняване на трансграничните дейности: Сега за предприятията ще важи един-единствен набор от правила относно изискванията за информация, отговорността и другите задължения в рамките на ЕС.  - Националните схеми при обявяването в несъстоятелност сега също са признати в целия ЕС. Тези мерки ще позволят на дружествата да осъществяват дейност в рамките на ЕС по същия начин, както ако са у дома. - Модернизираните информационни изисквания вече не се основават изключително върху туристическите брошури.", "date": "2018.06.29", "title": "Нови правила на ЕС ще пазят 120 млн. летовници"}
{"url": "https://www.monitor.bg:443/bg/a/view/osydiha-uslovno-lekar-umoril-pacientka-sled-vadene-na-slivici-104070", "text": "6 години и половина след смъртта на 23-годишна варненка, настъпила след операция на сливици в частна клиника, Варненският апелативен съд отмени оправдателната присъда на първата съдебна инстанция и осъди д-р Димитър Габровски, лекар „Уши, нос, гърло“ на година и половина лишаване от свобода, отложени с 3 годишен изпитателен срок. Със съдебния акт Апелативният съд във Варна лишава лекаря от правото да упражнява лекарска професия за 2 години. Втората съдебна инстанция призна вината на лекуващия лекар затова, че през януари 2012 година причинил по непредпазливост смъртта на Дарина Григорова, като не е осъществил следоперативен контрол и наблюдение на локалния и общия статус, жизнените показатели и лабораторните изследвания, неправилно е използвал кръвоспиращ медикамент, не е реагирал адекватно на съобщените му данни за състоянието на пациентката и е прехвърлил грижите за нея на други лица, като е давал нареждания и консултации по телефона. Лекарят не предприел реанимационни действия в нарушение на задълженията си по Закона за здравето и медицинските стандарти за ушно-носно-гърлени болести и правилата за добра медицинска практика, се посочва в съдебния акт на Апелативният съд във Варна. Там е записано още, че добрата клинична практика и здравни грижи включват адекватна преценка на състоянието на пациента, въз основа на историята на заболяването, бързи и точни действия, когато състоянието на пациента изисква това. Цялата история се развива в рамките на 2 дни през януари, 2012г. 23-годишната Дарина постъпва за планова операция на сливиците в частна варненската клиника. Тя била извършена от опитния лекар УНГ, д-р Габровски. На следващата сутрин младата жена се почувствал зле, започнала да повръща кръв, за което била уведомената дежурната медицинска сестра. Медиците установили, че около оперативната рана има съсирек. По телефона лекуващият лекар назначил вливане на банка глюкоза с кръвоспиращи средства и преместване в МБАЛ „Света Анна“, но час по-късно Дарина колабирала при опит да бъде преместена. Хирургът пристигнал в частната клиника и се опитал заедно с екип да спрат кръвотечението. Въпреки тези усилия, състоянието на пациентката се влошило и се наложило да бъде извикан реанимационен екип от „Света Анна“. Близо 2 часа продължила битката за живота на Дарина, но тя починала. Четири години продължи досъдебното производство, като в края на 2017 г. състав на Варненския окръжен съд  оправда по всички обвинения подсъдимите д-р Димитър Габровски, извършил операцията и медицинската сестра Ваня Иванова, която е трябвало да следи за състоянието на пациентката след интервенцията. Варненският апелативен съд отмени само оправдателната присъда на д-р Габровски и потвърди невиновността на медицинската сестра. С присъдата на втората съдебна инстанция лекарят е осъден да заплати и направените по делото разноски пред Окръжен съд – Варна,  както и разходите по сметка на ОД на МВР-Варна в общ размер от 5 239 лв.", "date": "2018.06.29", "title": "Осъдиха условно лекар, уморил пациентка след вадене на сливици"}
{"url": "https://www.monitor.bg:443/bg/a/view/karanikolov-vmz-sopot-e-v-stabilno-ikonomichesko-systojanie-104085", "text": "ВМЗ-Сопот е в стабилно икономическо състояние и с много добра перспектива за развитие. Това каза министърът на икономиката Емил Караниколов в отговор на питане на народен представител за финансовото състояние на \"ВМЗ\" АД - гр. Сопот и обезпечеността с договори за реализация на произвежданата в дружеството специална продукция. Министърът посочи, че за 2017 г. са отчетени общо приходи за над 535 млн. лв. и нетна печалба от 150 млн. лв. Добрите резултати от последните няколко години дадоха възможност за покриване на старите просрочени задължения, допълни той. Според него за 2017 г. отчетените задължения са само с текущ характер и намаляват спрямо предходната година с 36,65 процента. Дружеството не работи с привлечен капитал, отбеляза Караниколов. Той посочи, че за 2017 г. се отчита нарастване на средната численост на персонала с 945 души. През първото тримесечие на тази година са реализирани приходи от продажба в размер на 31 млн. лв. Спрямо същия период на предходната година се отчита намаление от 66 процента. Въпреки това дружеството отчита печалба от 1 232 000 лв. и обслужва своите задължения, като техният общ размер е намалял с 6,24 процента за тази година. Той посочи, че дружеството изпълнява дългосрочни договори и подготвя мощности за производство за изделия от НАТО-вски стандарт, където са инвестирани средствата, получени миналата година. Караниколов каза, че вчера е бил в предприятието и добави, че са подписани колективните трудови договори. Работим активно за осигуряване на допълнителни договори, които ще обезпечат дружеството. По думите му има и резервни варианти за обезпечаване на дейността. До средата на юли първите големи договори ще тръгнат, посочи още министърът. Той е на мнение, че трябва да има специален закон и ясни критерии за избиране на бордове и изпълнителни директори на държавните дружества.", "date": "2018.06.29", "title": "Караниколов: ВМЗ-Сопот е в стабилно икономическо състояние "}
{"url": "https://www.monitor.bg:443/bg/a/view/otvarjat-ofertite-za-pytja-mejdu-gkpp-kalotina-i-slivnica-104077", "text": "В началото на следващата седмица ще бъдат отворени ценовите оферти в обществените поръчки за избор на изпълнители за модернизацията на 31,5 км от път I-8 между ГКПП „Калотина“ и Сливница, съобщиха от Агенция “Пътна инфраструктура”. Едната тръжна процедура е за изготвяне на технически проект и строителство на обекта: „Модернизация на път І-8 „Калотина - Софийски околовръстен път“ от км 1+000 до км 15+500 и етапна връзка”. Това е участъкът след ГКПП „Калотина“ до пътния възел при Драгоман. Общата му дължина е 14,5 км. Индикативната стойност е 141 667 715 лв. без ДДС. Част от средствата са осигурени от Механизма „Свързана Европа“. Проектът предвижда уширение на съществуващия път, а в отделни участъци ще бъдат подобрени геометричните му елементи. Отсечката ще бъде с по две ленти за движение в посока и лента за аварийно спиране. При км 12+520 ще бъде изграден вход-изход от първокласния път към интермодален терминал Драгоман. Ще бъдат построени 10 големи съоръжения, две от които са при пътните възли „Калотина“ и „Драгоман“. Срокът за изпълнение на поръчката е 852 календарни дни. Другата обществена поръчка е за изготвяне на технически проект и строителство на: „Модернизация на път І-8 Калотина – п. в. „Храбърско“ от км 15+500 до км 32+447,20 и етапни връзки“. Това е участъкът между Драгоман и Сливница, с дължина 16,98 км. Индикативната му стойност е 117 млн. лв. без ДДС. Финансирането е от републиканския бюджет. Ще бъде направено уширение на съществуващия път до габарит 27 м, с което двулентовият първокласен път ще стане четирилентов. В отделни участъци ще се подобрят геометричните му елементи с цел достигане на проектна скорост от 110 км/ч. Срокът за изпълнение на поръчката е 910 календарни дни. Път І-8 е част от основната трансевропейска транспортна мрежа. Трасето е по направлението Лондон - Будапеща - Белград - София - Пловдив - Истанбул - Калкута, който е най-краткият път, свързващ Западна Европа с Близкия и Средния Изток. Участъкът ГКПП „Калотина” – София осигурява връзка към трансевропейски коридор „Ориент/Източно Средиземноморски”. Модернизацията на пътния участък ще подобри трансграничната връзка между България и Сърбия и завършеността на магистралната мрежа по направлението запад-изток на българска територия. С изграждането на отсечката ще се намали времето за пътуване и ще се осигурят удобни и безопасни условия за движение.", "date": "2018.06.29", "title": "Отварят офертите за пътя между ГКПП „Калотина“ и Сливница "}
{"url": "https://www.monitor.bg:443/bg/a/view/vkluchvat-mosta-ruse-gurgevo-v-memoranduma-za-novi-syoryjenija-nad-dunav-104063", "text": "Четири години след подписване на меморандума между България и Румъния за нови мостове над Дунав се създава смесена българо-румънска експертна работна група, която да положи реалните основи за реализация поне на един от проектите. Четири години след подписване на меморандума между България и Румъния за нови мостове над Дунав се създава смесена българо-румънска експертна работна група, която да положи реалните основи за реализация поне на един от проектите. Това стана ясно от думите на министъра на регионалното развитие и благоустройството Николай Нанков след срещата му в Русе с вицепремиера и министър на регионалното развитие и публичната администрация на Румъния Пол Станеску. По думите на Нанков към меморандума от 2014 г., който е за мостовете Никопол – Турну Мъгуреле и Силистра – Кълъраш, ще бъде включен и вторият мост Русе – Гюргево, който досега е съществувал само като идея. В рамките на следващите няколко седмици министърът ще предложи на Министерския съвет за одобрение надграждането на меморандума. Същото ще направи и румънският му колега Пол Станеску. Смесената работната група ще бъде създадена до два месеца и ще бъде на ниво заместник-министри, като ще включва още експерти от регионалните и транспортните министерства на двете страни. Тя трябва чисто логистично да подготви трите възможни проекта с предпроектните стъпки и намирането на финансиране. Мнението на Нанков е, че приоритетно трябва да се мисли за изграждане на моста между Русе и Гюргево заради транспортен коридор 9, а и заради нарасналия трафик през старото съоръжение. По думите му изграждането на нов мост може да стане чрез европейски ресурс, както е предложил колегата му Станеску, публично-частно партньорство или чрез смесено финансиране с държавните бюджети на двете страни. Нанков допълни, че има китайски инвеститор, който е проявил интерес не само за моста над Дунав, а и за автомагистралата Русе – Велико Търново и тунела под Шипка. Срещата между Николай Нанков и Пол Станеску е по повод днешния Международен ден на река Дунав. По време на разговорите са били обсъдени и други теми от взаимен интерес.", "date": "2018.06.29", "title": "Включват моста Русе – Гюргево в  меморандума за нови съоръжения над Дунав"}
{"url": "https://www.monitor.bg:443/bg/a/view/nacional-na-ispanija-imal-vryzki-s-kamorata-104065", "text": "Прокуратурата в Италия поиска спиране на състезателните права на Пепе Рейна и още двама футболисти, играли в Серия „А“, заради връзки с хора, приближени до мафиотската организация „Камора“.     Националният вратар на Испания Рейна, Паоло Канаваро и Салваторе Ароника бяха обвинени в това, че са имали връзка с членове на организацията известна в Италия като една от най-големите сили в мафията Канаваро и Ароника подпомагали рецидивистите с безплатни пропуски за мачове. Обвинението към Рейна е от периода, в който защитаваше цветовете на „Наполи“. Въпреки че в момента е собственост на „Милан“, испанският вратар може да бъде лишен от състезателни права за срок от 3 месеца. Не така обаче стои ситуацията с Паоло Канаваро и Салваторе Ароника. Братът на Фабио Канаваро е заплашен със спиране на права за срок от 10 месеца, докато Ароника може да бъде извън терените за 4 месеца. Преди година в заигравка с калабрийската мафия „ла ндрангета“ бе заподозряни и босът на „Ювентус“ Андреа Анели. За негова радост, той бе оневинен за вменените му връзки, но не се размина по обвинението в далавери с ултрасите на клуба. Анели дори бе наказан от Спортния трибунал в Рим да не посещава стадионите за една година. Още с идването си в „Ювентус“ като президент, той си бе поставил като задача №1 възстановяване на добрите отношения между клуба и феновете. И за да може това да се случи, лично по негово нареждане на ултрасите били продавани билети и абонаменти на занижени двойно и тройно цени. Често им бил заплащан транспортът и понякога дори хотелът при трансфер на отбора, като от привържениците били събирани само символични суми.", "date": "2018.06.29", "title": "Национал на Испания имал връзки с „Камората“"}
{"url": "https://www.monitor.bg:443/bg/a/view/koncesioneryt-na-letishte-sofija-shte-stroi-nov-terminal-104062", "text": "Бъдещият концесионер на Летище София ще има задължението до построи нов терминал. Това трябва да стане до края на десетата година от сключването на концесия. Това става ясно от публикуваната днес сутринта стенограма от последното заседание на правителството. Построяването на трети терминал към аерогарата е част от минималните изисквания, които министърът на транспорта Ивайло Московски представи, а срокът за построяването му е до десетата година. \"Концесионерът ще има задължения да реализира инвестиции в размер не по-малък от 600 милиона евро за срока на концесията, като до десетата година ще бъде задължен да изгради и нов пътнически терминал на Летище София\", разяснил министърът. Основен критерии е концесионното възнаграждение, което е с тежест 55%. Оценката на техническото предложение е с тежест 45% и ще съдържа план за развитие, бизнес план, план за финансиране, обща стратегия, планове и прогнози на трафика и капиталови разходи. За да участват в концесията, кандидатите за собственици трябва да оперират поне едно международно летище с над 10 милиона превозени пътници годишно, както и да да имат опит при финансиране поне на един проект в инфраструктурния сектор, надвишаващ 400 милиона евро. \"Концесионерът ще има задължения да реализира инвестиции в размер не по-малък от 600 милиона евро за срока на концесията\", заявил още Московски Припомняме, че точката за концесията на столичния аеропорт не беше обявена първоначално, а беше внесена от транспортният министър Ивайло Московски по време на заседанието. Това е втори опит да се даде на концесия най-голямото ни летище. Предишната процедура беше обявена от правителството \"Борисов 2\", но беше прекратена от служебните управляващи. ", "date": "2018.06.29", "title": "Концесионерът на Летище София ще строи нов терминал"}
{"url": "https://www.monitor.bg:443/bg/a/view/zabranjavat-na-miro-da-pee-gylybo-104064", "text": "Композиторката Вида Пиронкова изрично забрани на Миро да изпълнява песента „Гълъбо“. Тя е изпратила на певеца нотариална покана, в която изрично се посочва, че той не може да използва парчето под каквато й да е форма и начин. Композиторката оттегли от управлението на „Музикаутор“ всички песни, на които е автор на музиката, текста и/ или аранжимента. Самата тя публикува удостоверението в социалните мрежи. написа Пиронкова. Припомняме, че именно с „Гълъбо“ Миро стана големия победител на последните награди на БГ радио. Той грабна три отличия - – за песен, текст и видеоклип. Според запознати, лична свада е провокирала Пиронкова да се обърне срещу изпълнителя, чиято кариера стартира с дует „Каризма“.  ", "date": "2018.06.29", "title": "Забраняват на Миро да пее „Гълъбо“"}
{"url": "https://www.monitor.bg:443/bg/a/view/puskat-elektronnoto-zdraveopazvane-sledvashtoto-ljato-104061", "text": "До средата на следващата година да имаме електронно здравеопазване и Национална здравна информационна система. Това заяви здравният министър Кирил Ананиев пред депутатите в Народното събрание по време на разискванията по Националната здравна карта.  Той подчерта, че в контекста на новия модел на здравеопазване съществена роля играе. Министър Ананиев обясни, че  когато неговият екип е поел работата в МЗ проектът за електронно здравеопазване е бил замразен, но сега вече се работи по реализирането му. До края на месец септември той трябва да представи концепция за развитие на здравното осигуряване и секторни реформи. От БСП поискаха до 1 август министърът на здравеопазването да предостави коригиран модел на национална здравна карта, в която да бъдат включено становището на Българския лекарски съюз и на Комисията по здравеопазване, както и да представи нов модел а здравното осиуряване и административно – финансовото управение. Предложението на опозицията обаче не беше прието. Вместо него беше прието предложението на ГЕРБ. То предвижда въпросната концепция да бъде предоставена най-напред за обществено обсъждане, след което тя да влезе за обсъждане и гласуване от парламентарната комисия по здравеопазване. Не един, аз ще предложа два алтернативни модела за бъдещето здравеопазване в нашата страна, ще ги поставя на обществено обсъждане, заяви министър Ананиев и допълни, че по този начин ще се видят плюсовете и минусите. Той изрази увереност, че когато въпросният модел влезе в Народното събрание и бъдегласуна, ще е добрият за по-доброто ниво на здравеопазване на българите.      ", "date": "2018.06.29", "title": "Пускат електронното здравеопазване следващото лято"}
{"url": "https://www.monitor.bg:443/bg/a/view/sydjat-ed-shijryn-za-100-miliona-video-104057", "text": "Заведено е дело за 100 милиона долара срещу британската звезда Ед Шийрън. Причината – талантът от Съфолк е обвинен в плагиатство. Компанията Structured Asset Sales (SAS) подаде иск във федералния съд в Ню Йорк, с претенциите, че държи част от правата на песента на Марвин Гей от 1973 г. - Let’s Get It On. Преди година наследниците на покойния вече музикант също потърсиха правата си пред Темида, а делото още тече. SAS пожелаха да се включат като обвинители и след отказ от съда, подадоха отделен иск. От компанията твърдят, че хитът на Шийрън Thinking Out Loud „копира мелодията, ритъма и темпото“ на Let’s Get It On. гласи част от предявения иск. Освен срещу Шийрън, делото е заведено срещу Ейми Падж (б.а. - съавтор на песента), компанията Atlantic Records, Warner Music Group и издателя му Sony/ ATV. Адвокатите на 27-годишната звезда засега отказват да коментират случая. Това не е първият път, в който Ед Шийрън е обвинен в плагиатство. През януари австралийските композитори и продуценти Шон Кери и Бо Голдън заведоха дело срещу хитмейкъра за кражба в ролята му на автор на песента The Rest Of Our Life. Изпълнители на кънтри парчето са Тим Макгроу и Фейт Хил, които също служат като идейни двигатели на песента. Техните имена също влизат в списъка с обвиняеми по делото. По думите на Кери и Голдън, The Rest Of Our Life е копие на тяхната When I Found You от 2014 г. обясниха тогава австралийците. През октомври миналата година пък рижавият изпълнител сключи извънсъдебно споразумение за хита си Photograph. Претенция към правата на парчето тогава прояви Мат Кардъл, който искаше обезщетение в размер на 20 милиона долара. Какви са условията на постигнатото споразумение обаче така и не стана ясно.", "date": "2018.06.29", "title": "Съдят Ед Шийрън за $100 милиона (ВИДЕО)"}
{"url": "https://www.monitor.bg:443/bg/a/view/kris-prat-si-pada-po-dyshterjata-na-shvarceneger-104067", "text": "Актьорът Крис Прат е хвърлил око на най-голямата дъщеря на екшън звездата Арнолд Шварценегер – писателката Катрин. Прат и 28-годишната щерка на Арни наскоро бяха щракнати от папараци на пикник, в повече от приятелска обстановка. разкри пред E! News близък до звездата от „Джурасик свят“. Това е първата публична връзка на Прат след развода му с актрисата Ана Фарис. Те прекратиха 8-годишния си брак миналия август, като заявиха, че остават в прекрасни отношения в името на сина им Джак.", "date": "2018.06.29", "title": "Крис Прат си пада по дъщерята на Шварценегер"}
{"url": "https://www.monitor.bg:443/bg/a/view/grizman-gotov-da-investira-v-otbor-ot-nba-104069", "text": "Нападателят на френския национален отбор и на „Атлетико“ (Мадрид) - Антоан Гризман, разкри, че е готов да инвестира в баскетболен клуб от Националната баскетболна асоциация. \"Не следя особено френския баскетбол. Но много гледам мачове от НБА. Това е като наркотик. Да инвестирам в баскетболен клуб? Това е добра идея. Отворен съм за предложения. Ако има някаква оферта с интересен проект, може да преговаряме\", каза Гризман в интервю за вестник „Льо Фигар“. Френският играч никога не е крил пристрастията си към най-силното баскетболно първенство в света и често може да бъде забелязан на трибуните на мачове от Лигата на извънземните, когато разбира се не е зает с ангажиментите си за „Атлетико“ или Франция.", "date": "2018.06.29", "title": "Гризман готов да инвестира в отбор от НБА"}
{"url": "https://www.monitor.bg:443/bg/a/view/ankara-vdiga-izvynrednoto-polojenie-104068", "text": "Турският президент Реджеп Тайип Ердоган и лидерът на Партията на националистическото действие Девлет Бахчели се съгласиха да прекратят режима на извънредно положение в страната, пише в. \"Дейли сабах\". Според публикацията, Ердоган и Бахчели са постигнали това споразумение по време на среща в президентския дворец в Анкара. Извънредното положение в Турция беше въведено на 21 юли 2016 г. за период от три месеца след опита за преврат на 15 юли. Оттогава този режим последователно се удължава от парламента, а настоящия тримесечен период завършва на 19 юли. Политическите опоненти на действащата власт рязко я критикуват за поддържането на режима на извънредно положение през периода на предизборната кампания, тъй като този режим въвеждаше редица ограничения на провежданите мероприятия, а правоприлагащите органи са с разширени правомощия. Междувременно турският външен министър Мевлют Чавушоглу заяви в интервю за руската телевизия НТВ, че покупката от Турция на руските ракетни системи С-400 не представлява каквато и да било опасност за съюзниците от НАТО. „Ние ги купихме за осигуряване на собствената защита, а не за да застрашаваме нашите съюзници. Ние ще ги контролираме. Купуваните от нас С-400 не представляват заплаха за НАТО, подчерта Чавушоглу. Той припомни изявление на генералния секретар на НАТО Йенс Столтенберг, че решението на Анкара да купи от Русия ракетни комплекси С-400 е \"самостоятелно решение\" на Турция. В същото време Чавушоглу заяви, че Турция няма да прекъсне търговските си връзки с Иран по искане на други страни, след като Съединените щати тази седмица призоваха страните да спрат всякакъв внос на петрол от Иран от ноември, предаде Ройтерс.  Турция е зависима от вноса за почти всичките си енергийни нужди. Президентът Реджеп Тайип Ердоган миналата година заяви, че Турция възнамерява да увеличи обема на годишната си търговия с Иран до 30 милиарда долара от досегашните 10 милиарда долара.", "date": "2018.06.29", "title": "Анкара вдига извънредното положение"}
{"url": "https://www.monitor.bg:443/bg/a/view/nameriha-trup-na-divo-prase-na-plaja-v-krapec-104060", "text": "Труп на диво прасе лежи на плажа край Крапец, алармираха местни жители. Според тях, морето изхвърлило животното още на 27 май. Още тогава бил подаден сигнал в Община Шабла. Едва днес, след подаден сигнал от гражданка до информационен сайт, Областният управител на Добрич Красимир Кирилов организира съвместно с директора на Областна дирекция „Безопасност на храните“ (ОДБХ) д-р Анелия Андонова и кмета на Община Шабла Мариян Жечев, мерки по констатиране на истинността на сигнала, локализиране на трупа и предприемането на действия, които да гарантират здравето на животните. Още по обяд трупът на дивото животно бе локализиран на плаж на три километра от село Крапец, община Шабла. Д-р Андонова заяви, че са взети проби, които ще се изпратят за изследване в лаборатория в София. По трупа има отстрелна рана, той е цял и ще бъде загробен в отреденото за това място. Самият терен ще бъде обработен, съгласно изискванията за биосигурност. На 25.06.2018 г. Областният управител свика заседание на Областна епизоотична комисия за набелязване на мерки за предотвратяване на проникването и разпространението на болестта „Африканска чума по свинете“. Вече има констатирани възникнали огнища на болестта в съседна Румъния. Ветеринарните лекари предупреждават, че заболяването е силно заразно. Прегледи на домашните животни се извършват от ветеринарните лекари регулярно. Областният управител Красимир Кирилов призовава жителите на област Добрич да не подценяват риска от разпространение на болестта „Африканска чума“ и в тази връзка припомня, че е забранен вносът от Румъния на свинско месо и хранителни продукти, съдържащи такова.", "date": "2018.06.29", "title": "Намериха труп на диво прасе на плажа в Крапец"}
{"url": "https://www.monitor.bg:443/bg/a/view/telefon-vmesto-pasport-v-rusija-shte-opoznavat-grajdanite-po-nomera-104058", "text": "Руснаците в скоро време ще могат да потвърждават самоличността си  с помощта на номера на мобилния си телефон, пише в. „Ведомости“. Съответното предложение е направено от работната група по нормативното урегулиране на цифровата икономика при правителството на Русия. Подготвеният законопроект предвижда използването на девет различни идентификатора от гражданите. В този списък, освен паспорта, влизат мобилният номер, електронният подпис, биометричните и дактилоскопичните данни, и др. Така, поръчвайки електронни и дистанционни услуги, човек ще може да потвърждава своята личност с един от споменатите идентификатори. Сред тези услуги ще бъде и телемедицината. Ако инициативата бъде одобрена, ще бъдат внесени изменения в закона за връзките, този за информацията и за здравето на гражданите. Два от трите основни мобилни оператора в Русия - „Мегафон“ и МТС подържат идеята, докато от „Вимпелком“ смятат, че предложените нововъведения имат нужда от сериозна доработка. Според генералния директор на аналитическата агенция TelecomDaily Денис Кусков, приравняването на номера на мобилния телефон към паспорта е противоречива идея. Той посочва, че в страната са регистрирани около 250 млн. SIM-карти, което говори за факта, че често едно лице използва не един, а няколко номера. Освен това понякога човек купува SIM-карта, която използва за кратък срок, например – при сключването на важна сделка, за да се обезопаси от мошеници. След това тази карта се изхвърля, посочват експерти. Все още не е ясно как ще бъдат урегулирани  тези моменти при официалното признаване на телефонния номер за идентификатор на самоличността. В Русия, за разлика от България, мобилните услуги се предплащат, а не се използват на кредит. Освен това не се начисляват задължителни месечни такси, а телефонът просто бива изключван, ако човек не е попълнил баланса си.          ", "date": "2018.06.29", "title": "Телефон вместо паспорт: В Русия ще опознават гражданите по номера "}
{"url": "https://www.monitor.bg:443/bg/a/view/arjentinec-napusna-rabota-no-pak-njama-da-gleda-svoite-104066", "text": "Футболът понякога се превръща в необуздана страст, която замъглава човешкото съзнание. Често феновете се предоверяват на своите отбори, смятайки, че няма кой да ги победи. Такава е ситуацията с един аржентински запалянко, който дори и не си помислил, че Аржентина няма да завърши на първото място в група „D“. Футболният симпатизант напуснал работа и развързал кесията, за да гледа \"гаучосите\" във фазата на елиминациите. Той купил билети за мачовете до финала, но се оказало, че те са за грешния поток. Вместо да гледа любимците си, той се е сдобил с пропуски за пътя на Хърватия. Така в неделя има запазено място на стадиона в Нижни Новгород за двубоя на \"шахматистите\" с Дания. Неговата Аржентина играе ден по-рано в Казан. Разстоянието между двата града е малко повече от 300 километра. \"Дадох всичко, за да гледам мачовете на Аржентина като първа в групата. Изобщо не си представях, че ще сме втори. Утре обаче ще бъда в Казан. Ако трябва да обера някого, ще го направя. Трябва да бъда на стадиона. Напуснах работа, направих един милион неща, за да бъда тук\", закани се привърженикът.", "date": "2018.06.29", "title": "Аржентинец напусна работа, но пак няма да гледа своите"}
{"url": "https://www.monitor.bg:443/bg/a/view/ne-prieha-ostavkata-na-shefa-na-agencijata-po-transplantacija-104054", "text": "Не е приета оставката на директора на Изпълнителната агенция по трансплантация (ИАТ) д-р Марияна Симеонова. Това съобщиха от пресслужбата на Министерството на здравеопазването, цитирайки зам.-министъра Жени Начева след среща с пациенти, претърпели трансплантация. Здравният министър е възложил на д-р Симеонова спешно да подготви концепция за развитието на ИАТ, е допълнила Начева. Зам.-министърката е поела ангажимент лично да наблюдава сключването на договор с трансплантационната клиника в Есен, Германия, за да могат българските граждани да получават лечение по линия на \"Евротрансплант\". Крайният срок за подписване на споразумението е 30 юли, като в рамките на месеца трябва да приключват всички процедурни действия по финализирането му, е посочила тя. Има нова процедура за сключване на договор с клиники, които са в държави членки на \"Евротрансплант\" - първо трябва да бъде подадено заявление от болница в България, че желае да сключи договор с някоя от болниците в тези държави, като този договор е и за обучение на наши трансплантационни екипи, е добавила Начева. По думите й всичко това е направено. Симеонова е обяснила, че ИАТ е очаквала австрийският трансплантационен център, с който доскоро е имало сключено споразумение за трансплантация на българи, да изяви желание за продължаване на споразумението, но от Виена не са проявили такъв интерес.", "date": "2018.06.29", "title": "Не приеха оставката на шефа на агенцията по трансплантация"}
{"url": "https://www.monitor.bg:443/bg/a/view/bijuteri-dekoriraha-prysten-s-celi-6690-diamanta-104053", "text": "Индийските бижутери Вишал Агарвал и и Кушбу Агарвал поставиха световен Гинес рекорд, като съумяха да монтират цели 6690 диаманта върху един единствен пръстен, предава агенция ЮПИ. Скъпоченните камъни бяха положени върху структура от 18-каратово розово злато с форма на цвете от лотос. Бижуто тежи повече от топче за голф - около 58 грама. Цената на ювелирното произведение е 4 милиона и 116 хиляди долара. Дизайнът на новия пръстен-рекордьор е на Вишал Агарвал, който включил в него 48 венцелистчета, а Кушбу Агарвал финансирал проекта. Предишния Гинес рекорд от 2015 година принадлежеше на бижутерското студио \"Савио\" с монтирани 3 827 диаманта върху един пръстен.", "date": "2018.06.29", "title": "Бижутери декорираха пръстен с цели 6690 диаманта"}
{"url": "https://www.monitor.bg:443/bg/a/view/toto-pechalbi-tiraj-51-104079", "text": "Вижте печелившите числа и разпределението на печалбите от 51-вия тираж на игрите на Спорт тото 2.  Числа - 8, 20, 28, 29, 46, 47. Печалби: 6 – няма, 5 – 4 по 4824,50 лв., 4 – 203 по 95,10 лв., 3 – 4858 по 5,60 лв. ДЖАКПОТ: 4 750 056,76 лв.  Числа - 2, 9, 26, 31, 35, 36. Печалби: 6 – няма, 5 -9 по 1259,10 лв., 4 – 343 по 33,00 лв., 3 – 5199 по 3,10 лв. ДЖАКПОТ: 919 345,26 лв. : I теглене: 10, 13, 14, 18, 32. Печалби: 5 – 2 по 10266,60 лв., 4 – 165 по 108,90 лв., 3 – 5885 по 4,40 лв; II теглене: 9, 15, 24, 28, 30. Печалби: 5 – 2 по 10266,60 лв., 4 – 206 по 87,20 лв., 3 – 5986 по 4,30 лв.  Числа - 1, 11, 20, 34, 39. Зодия: 2. Печалби: 5+1 – няма, 5 – няма, 4+1 – няма, 4 – 3 по 500,00 лв., 3+1 – 10 по 100,00 лв., 3 – 98 по 10,00 лв., 2+1 – 193 по 5,00 лв., 1+1 – 982 по 1,50 лв., 2 – 2180 по 0,80 лв., 0+1 – 1960 по 1,00 лв. ДЖАКПОТ: 3 000 000,00 лв.  Позиции - 2, 4, 5; цифри - 0, 6, 9. Печалби: 3 – 6 по 10340,20 лв., 2 – 608 по 35,80 лв. ДЖАКПОТ: няма.  Година 51, месец 07, дата 13, ден 5. Печалби: I група – 1 по 21 975,60 лв., II група – няма, III група – 4 по 87,60 лв., IV група – 2 по 109,50 лв., V група – 4 по 54,70 лв., VI група – 11 по 15,90 лв., VII група – 14 по 15,60 лв., VIII група – 31 по 5,70 лв., IX група – 36 по 7,30 лв., X група – 102 по 3,00 лв., XI група – 175 по 2,00 лв., XII група – 209 по 2,10 лв., XIII група – 431 по 2,10 лв., XIV група – 1144 по 1,30 лв., XV група – 2215 по 1,10 лв. ДЖАКПОТ: няма. Печалба игра фиш № Район Лек автомобил 6х49 921509294 Павликени", "date": "2018.06.29", "title": "Тото печалби, тираж №51"}
{"url": "https://www.monitor.bg:443/bg/a/view/shegobiec-narisuva-falos-kojto-se-vijda-ot-kosmosa-104051", "text": "Австралийски шегаджия изрисува огромен пенис върху пресъхнало езеро в Джийлонг, щата Виктория, който може да бъде видян от космоса, съобщава в. \"Дейли мирър\". Ползвателите на платформата \"Гугъл мапс\" изразили удивлението си от засечения от тях обект. Рисунката събрала голям брой харесвания в социалните мрежи. Това не е единственият неприличен знак, наблюдаван в приложението на \"Гугъл\". Преди време силно впечатление направи заснетата от високо християнска църква в град Диксън, щата Илинойс. Потребителите бяха впечатлени от нейните контури, наподобяващи фалос.", "date": "2018.06.29", "title": "Шегобиец нарисува фалос, който се вижда от космоса"}
{"url": "https://www.monitor.bg:443/bg/a/view/majkite-na-decata-uvrejdanija-podgotvjat-brutalni-protesti-104055", "text": "Майките на децата с увреждания подготвят брутални протести в цялата страна, ако до 5 дни проектът, който внесе днес омбудсмана Мая Манолова в деловодтвото на Народното събрание, не бъде придвижен за гласуване. \"Даваме 5- дневен срок, ако има един човек, от тези 240, който да припознае и придвижи закона. Ако не стане това, ние приминамваме към е ефективни протестни действия. Във всички градове остават палатковите лагери, но минаваме и към брутални действия.\", обясниха майките преди да внесат закона. Това ще се случи, ако до 5 дни законът не излезе от деловодството и не бъде гласуван в комисия. Мая Манолова обясни, че е получила смс от депутата Спас Панчев, който е заявил, че е готов да ги подкрепи и да придвижи закона. Преди това Корнелия Нинова също обяви подкрепата си.  \"Внасяме проекта, който е подобрен и усъвършенстван, като сме отчели всички предложения и критики към . До 3 през нощта сме го коригирали и след това до 12 часа пакета съпътстващи документи, има финансова обосновка, оценка на въздействието, процедурите, по които ще е се предоставя личната помощ. Това  ключът към реализирането на всички основни права на хората с увреждания - лична помощ, която са бъде предоставена на хората с увреждания, реално упражнено право на труд, образование, здравеопазване, на социализация, да имат приятели, да посещавам културни институции.\", заяви Манолова преди да внесе проектозакона. Според нея това ще е първата крачка в реформата на социалната система и политиките за хората с увреждания.  Манолова обясни, че финансовата обосновка е изработена експертите на Министерството на труда и социалната политика, като са необходими 105 мнл. лв. за 2019 г. за финансиране и предоставяне на личната помощ.\" Тази сума няма да се изразходва в пълен обем още първата година, защото не всички хора с увреждания ще поискат личен асистент. Някои ще предпочетат да се възползвам от 90 - те лева, които получават и сега като добавка за чужда помощ. Тази възможност не им се отнема и ще имат право на избор дали да се включат в този механизъм и кой доставчик да изберат, да изберат асистент, ако имат нужда от подкрепа в университета или дома.\", каза още Манолова.  Тя обясни, че са се съобразили с желанието на депутатите да почиват през август и ако те пристъпят към незабавно обсъждане и приемане на закона, ще успеят да го разгледат до 31 юли. ", "date": "2018.06.29", "title": "Майките на децата с увреждания подготвят брутални протести"}
{"url": "https://www.monitor.bg:443/bg/a/view/vyzobnovjavat-belodrobnite-transplantacii-prez-avgust-104056", "text": "Белодробните трансплантации на български пациенти в Германия ще бъдат възобновени през август. Това стана ясно от изказване на заместник – министърът на здравеопазването Жени Начева. Те бяха спрени заради неуредени взаимоотношения на нашата страна с Евротрансплант. „Поемам ангажимент лично да наблюдавам сключването на договор с трансплантационната клиника в Есен, за да могат българските граждани да получават лечение по линия на Евротрансплант. 30 юли е крайният срок за подписване на споразумението, като в рамките на месеца трябва да приключват всички процедурни действия по финализирането му“, посочи зам.-министър Жени Начева на среща със сдруженията, представляващи пациентите с белодробни заболявания и нуждаещите се от белодробни трансплантации български граждани. „Министър Ананиев не приема оставката на директорът на Изпълнителната агенция по трансплантации д-р Марияна Симеонова, тъй като проблемите не трябва да се заобикалят, а да се намира решение за тях. Здравният министър й възложи да подготви концепция за развитието на Изпълнителната агенция по трансплантация, като посочи най-тежките проблеми и предложи конкретни срокове за тяхното решаване“. Това коментира Жени Начева по отношение на подадената оставка на изпълнителния директор на ИАТ д-р Марияна Симеонова. Преговорите с трансплантационния център в Есен, Германия, са в напреднала фаза и очакваме до месец да има сключен договор между клиниката в България и тази в Германия. Има нова процедура за сключване на договор с клиники, които са в държави-членки на Евротрансплант, като стъпките са следните: първо трябва да бъде подадено заявление от болница в България, че желае да сключи договор с някоя от болниците в тези държави, като този договор е и за обучение на наши трансплантационни екипи. Всичко това е направено. Получен е отговор от две европейски клиники, които биха желали да бъдат договорен партньор на българското лечебно заведение. В момента се очаква единствено подписване на договора, за да могат българските пациенти, нуждаещи се от белодробна трансплантация, да получат необходимото им лечение по линия на Евротрансплант. Това пък  посочи д-р Марияна Симеонова.  ", "date": "2018.06.29", "title": "Възобновяват белодробните трансплантации през август  "}
{"url": "https://www.monitor.bg:443/bg/a/view/dojivoten-zatvor-za-bezdomnik-opravdan-na-pyrva-instancija-za-ubijstvo-104052", "text": "Състав на Апелативния съд във Варна отмени изцяло оправдателната част на присъдата на 46-годишния Валери Михайлов за умишленото убийство на скитник, извършено в съучастие с Димитър Димитров. Първата съдебна инстанция призна за виновен 58-годишния Димитър за умишленото убийство на 63-годишния Иван, извършено с особена жестокост и по особено мъчителен за жертвата начин, като го осъди на 19 години лишаване от свобода в условията на строг режим. Съучастникът му Валери обаче тогава бе оправдан, като го признаха за виновен само за лека телесна повреда, въпреки че е действал по време на престъплението при условията на опасен рецидив, след изтърпяване на 2-годишна ефективна присъда за друго престъпление. Окръжната прокуратура внесе в Апелативния съд протест срещу оправдателната присъда на Валери, поддържан и от Апелативната прокуратура. В съдебно заседание въззивната инстанция отмени изцяло оправдателната му присъда, като го призна за виновен в жестокото убийство и му наложи наказание доживотен затвор.  Спрямо съучастника му Димитър Апелативният съд потвърди изцяло наложеното наказание от Варненския окръжен съд – лишаване от свобода за срок от 19 години. Историята на двамата подсъдими е свързана с водения от тях скитнически начин на живот във Варна. Роденият в русенскотo село Бръшлен Димитър пристигнал край морето през 2013 година и изкарвал прехраната си с просия пред Катедралния храм, като спял в един от централните подлези. 46-годишният Валери дошъл във Варна през 2016 г. от Австрия, където работел. Запознали се с 63-годишния Иван чрез друг скитник, който нощувал при него през зимата в изоставен строеж, близо до гарата във Варна. Иван прибрал в изоставения строеж и останалите бездомници. В периода от 6 януари до 12 януари 2017 г. четиримата мъже излизали сутринта от убежището си в строежа и всеки тръгнал да върши работата си – едни по казаните за смет, други – по пазара при търговците. В един от тези дни, след препиване с алкохол, Иван се почувствал зле и се върнал да си почива в клошарското убежище. Останалите трима се прибрали по-късно и между Валери и Иван избухнал спор за пари. Разправията тръгнала първо заради разхвърляните вещи из помещението. Тогава Валери и Димитър, който ходел с бастун, се нахвърлили върху лежащия на дюшек на земята свой домакин, като нанасяли удари по цялото тяло и главата му. От силните удари бастунът на Димитър дори се счупил. След като го убили, трупът на 63-годишния Иван бил увит в юрган, завързан със сезал и хвърлен през отвор в плочата на долното ниво на строежа, пълно с вода. Следващите 5-6 дни тримата продължили с обичайните за скитническия им живот занимания. Изчезването на възрастния човек обаче направило впечатление на търговците от пазара, на които преди това той помагал срещу дребни суми. На 5 януари 2017 г. полицейски служители извършили рутинна проверка на обитаваното от скитниците свърталище. Тогава станало ясно, че там е нощувал и Иван, който липсвал. На 12 януари същите полицейски служители установили, че живеещият в бърлогата Валери е обявен за издирване в Австрия. Той бил задържан и отведен в Първо РУ на МВР-Варна. На 20 януари Димитър не издържал повече в пазенето на тайната и разказал в полицията за убийството на Иван. Тялото му тогава бе извадено от наводненото подземно ниво на изоставения строеж от водолаз.", "date": "2018.06.29", "title": "Доживотен затвор за бездомник, оправдан на първа инстанция за убийство  "}
{"url": "https://www.monitor.bg:443/bg/a/view/rekite-v-dupnica-trygnaha-da-prelivat-prevantivno-postavjat-chuvali-s-pjasyk-104046", "text": "Проливните дъждове преизпълниха коритата на реките Отовица и Бистрица в Дупница. Вече са получени и първите сигнали за потенциални разливи на вода в две села. „В края на село Самораново има предпоставки за излизане на водите от коритото на река Отовица. Превантивно поставихме чували с пясък, за да укрепим участъка. Другият проблем е в село Бистрица. Касае се за участък в местността \"Начова махала\", но и там за момента ситуацията е овладяна. В този район също ще бъдат поставени чували с пясък. С всички селски кметове и наместници сме в постоянна връзка и при необходимост имаме готовност да отреагираме“, коментира зам.-кметът на Дупница Крум Милев, който е председател на кризисния щаб при бедствия и аварии. По негови думи в града няма проблеми с проводимостта в речните корита и увери, че обстановката е спокойна.", "date": "2018.06.29", "title": "Реките в Дупница тръгнаха да преливат, превантивно поставят чували с пясък"}
{"url": "https://www.monitor.bg:443/bg/a/view/a1-nagradi-pobeditelite-v-pyrvija-balkanski-24-chasov-hakaton-104042", "text": "А1 награди с 5 000 евро победителите в първия балкански хакатон, който се проведе на 27 и 28 юни в София Тех Парк. Balkan Hackathon Challenge 2018 мина под надслов „Премахваме дигиталните граници” и привлече млади иноватори – основно ученици и студенти – в областта на информационните и комуникационните технологии, програмисти, дизайнери, мултимедийни и маркетингови специалисти от 10 балкански държави. Основно предизвикателство пред участниците в хакатона бе преодоляването на цифровото разделение между гражданите във всичките му форми. Участниците трябваше, в рамките на 24 часа, на място да създадат и представят работещи решения за киберсигурност и такива, които гарантират включване на всички граждани в цифровия дневен ред, независимо от техния доход, социален статус, географско положение, здравен статус или възраст. Илияна Захариева, директор „Корпоративни комуникации” в А1, връчи наградата на българския отбор BookvAR за приложение за добавена реалност към учебници. Те бяха отличени в конкуренцията на 30 отбора от университети, технологични паркове и иновационни компании от Албания, Босна и Херцеговина, България, Гърция, Косово, Република Македония, Румъния, Словения, Сърбия, Турция. „Поздравления за победителите и организаторите на Balkan Hackathon Challenge 2018. Поздравления и за мотото на събитието – „Премахваме дигиталните граници”. То изцяло съвпада с това, към което ние от А1 се стремим в дигиталната ера, в която живеем – да правим технологиите лесно достъпни за повече хора. Това беше и основната причина да подкрепим хакатона за трета година поред”, сподели Илияна Захариева.", "date": "2018.06.29", "title": "А1 награди победителите в първия балкански 24-часов хакатон  "}
{"url": "https://www.monitor.bg:443/bg/a/view/shestima-zadyrjani-za-bezredicite-v-botevgrad-ostavat-v-aresta-104059", "text": "Шестимата задържани за безредиците в Ботевград през нощта на 23 юни т.г., при които бяха нападнати полицаи и повредени три автомобила на жандармерията, остават в ареста, съобщи Апелативна прокуратура - София. Под ръководството на Районна прокуратура – Ботевград се води разследване на инцидента в ж.к. „Саранск“ в града. В хода на разследването като обвиняеми с постановление на наблюдаващия прокурор по делото са били привлечени шестима - Г.М., Г.А., С.Н., И.Д., Ж.Ч. и Х.Х. До момента е установено, че късно през нощта на 23 юни т.г. пред блок 15 шестимата извършили непристойни действия, грубо нарушаващи обществения ред и изразяващи ясно неуважение към обществото, и деянието било съпроводено със съпротива срещу орган на властта. Г.М. подбудил тълпа – неустановени до момента лица, живеещи в бл. 15 и бл. 14 в същия жилищен комплекс, с думите: „Ей, съберете се, бе! Излизайте всички! Какво чакате, няма да им се даваме на тези!“ В резултат на действията му към полицейски служители и ползваните от тях леки автомобили били масово хвърляни различни предмети. По този начин мъжът целял да възпрепятства полицаите да въдворят ред и да изземат две тонколони. В резултат на действията на обвиняемата Г.А., хвърлила камък и други вещи както към полицаите, така и към служебните автомобили, било счупено предно панорамно стъкло, деформирана чистачка, нанесени повреди по тавана, задна броня и причинени други повреди, чиято обща стойност е 2 094 лева. На други два служебни автомобила били счупени предни леви стъкла и светлинна уредба, нанесени деформации по различни части, като причинените щети са в общ размер 1 220 лева. Ж.Ч. също подбуждал участници в тълпа да употребят сила срещу служителите на реда, С.Н. хвърлил дървена пейка и велосипед по тях, а И.Д. и Х.Х. - различни предмети. Обвиняемият Х.Х. отказал да предаде двете тонколони и оказал съпротива при задържането му. По искане на Районна прокуратура – Ботевград срещу шестимата обвиняеми са взети мерки за неотклонение „задържане под стража“.", "date": "2018.06.29", "title": "Шестима задържани за безредиците в Ботевград остават в ареста"}
{"url": "https://www.monitor.bg:443/bg/a/view/moskovski-nagradi-slujitelite-uchastvali-v-spasjavaneto-na-ekipaja-na-mi-17-104039", "text": "Транспортният министър Ивайло Московски награди служителите на летище Пловдив Георги Ташев и Кирил Иванов, за бързата реакция при участието им в спасителната операция на екипажа на военния хеликоптер Ми-17, който катастрофира на 11 юни 2018 г. в района на пловдивската аерогара. Отличие получи и изпълнителният директор на летище Пловдив Христо Щерионов за проявения професионализъм и отличната организация на действие при възникналия инцидент. Московски заяви, че е изключително горд да работи заедно с такива доблестни хора, които независимо от риска, са действали навременно и адекватно при тази ситуация.  ", "date": "2018.06.29", "title": "Московски награди служителите, участвали в спасяването на екипажа на Ми-17 "}
{"url": "https://www.monitor.bg:443/bg/a/view/tovarno-remarke-za-kymping-104044", "text": "При нарастващата популярност на малките каравани и други малки ремаркета, през последното десетилетие, компанията Hitch Hotel е измислила изключително опростена, евтина алтернатива, която с цената и функционалността си ще допадне на много авантюристи, обичащи пътуванията и къмпинга. Hitch Hotel е комбинация между къмпинг и товарно ремарке, което се закача на теглича на автомобила, но не разполага със собствени колела. Ремаркето може да превозва спортна екипировка, къмпинг оборудване и други товари, преди да бъде разпънато и да се превърне в малка каравана, в която може да спят двама възрастни.  Hitch Hotel първоначално разработва дизайна за планински велосипедисти, които безопасно да превозват велосипедите си до пътеките, по които се спускат, и да имат подслон за нощуване. Компанията бързо разбра, че идеята би намерила и други приложения, освен планинското колоездене и е доста подходяща за други дейности, като къмпинг.     На път, Hitch Hotel е водонепромокаема кутия за товар с размери 173 x 86 x 127 см и обем 1.699 л. С тегло от само 109 килограма, ремаркето е много по-леко от средна на размер каравана. Компанията съобщава, че се поместват до три планински велосипеда, както и сноубордове, багаж, оборудване за къмпинг или каквото и да е в рамките на ограниченията от към размери и тегло. Hitch Hotel може да се използва, като кутия за пренасяне на товари, но наистина впечатлява при еднодневни екскурзии. Корпусът от фибростъкло се плъзга, за да предложи 224 см вътрешна дължина с минимална ширина от 147 см, създавайки пространство за матрак и двама до трима души. Комплект прибиращи се крака поддържа кабината, когато е разпъната. Hitch Hotel не включва матрака, така че потребителите ще трябва да използват техен или да си купят, като компанията планира скоро да предлага матрак, като опция. Така или иначе, ще е необходим матрак, който може да се сгъва, навива или надува, за да може лесно да се съхранява в ремаркето или в превозно средство. Голяма кутия закачена на теглича може да се представлява неудобство, когато трябва да се отвори багажника на автомобила. Hitch Hotel се е справил с този проблем, като кутията може да се плъзне назад с 46 см, за да осигури достъп до багажника.   Hitch Hotel е сравнително лек за ремарке, но 109 кг са доста, за да бъдат  вдигнати и закачени на теглича. За тази цел компанията планира да включи патентован механизъм за повдигане и спускане на кутията при закачане и откачане, като сам човек ще може да го направи за няколко минути.  Hitch Hotel разработи първите си прототипи през 2015 г. и усъвършенства дизайна през последните три години, като през това време се премести и от Китай в САЩ.   Описаният модел Hitch Hotel Classic, е достъпен за специална предварителна поръчка. Hitch Hotel също планира бъдещ по-малък модел Lite с тегло от 91 кг, както и само кутия за товари, която не се разпъва.  Hitch Hotel е зает с производството на основния си модел, но има планове за допълнителни опции в бъдеще, включително резервоар за вода и мивка, слънчев панел, по-пълен електрически пакет и климатик.", "date": "2018.06.29", "title": "Товарно ремарке за къмпинг"}
{"url": "https://www.monitor.bg:443/bg/a/view/grigor-zapochva-s-vavrinka-na-uimbyldyn-104041", "text": "Григор Димитров ще играе с швейцареца Стан Вавринка в първия кръг на „Уимбълдън“, отреди тегленият днес жребий. Поставеният под №6 хасковлия е в една половина на схемата с 8-кратния шампион Роже Федерер (Швейц) и двамата може да се срещнат на полуфиналите. Именно Маестрото изхвърли Григор от турнира през миналата година на фаза 1/8-финали. Ако се справи с Вавринка, във втори кръг Григор ще играе с индиеца Юки Бамбри или италианеца Томас Фабиано. Евентуален съперник в третия кръг може да му бъде поставеният под №31 гръцки талант Стефанос Циципас, когото българинът победи тази седмица в демонстративен мач. Поставеният под №9 американец Джон Иснър се очертава като най-опасният евентуален съперник за Григор на 1/8-финалите, а миналогодишният финалист Марин Чилич (Хърв) е евентуален противник на 1/4-финалната фаза. „Поемете си дълбоко въздух. Нито шестият поставен Григор Димитров, нито Стан Вавринка биха се надявали на подобен жребий, но фактът, че Вавринка е извън първите 200 на ранглистата направи дуелът между тях напълно възможен“, пише сайта на АТР за сблъсъка помежду им. „Връщайки се обратно в Лондон, където достигна до полуфиналите на „Уимбълдън“ през 2014 г. и спечели Финалите на АТР миналата година, Димитров се надява да получи инжекция с вдъхновение. Той води с 4-2 победи в преките двубои с Вавринка. Българинът е спечелил последните 4 срещи, като победи швейцарецът на полуфиналите в „Куинс Клъб“ през 2014-а с 6:2, 6:4. От началото на сезона Димитров е с 19 победи и 12 загуби“, припомнят още от АТР. Най-доброто класиране на Вавринка на „Уимбълдън” в кариерата му е 1/4-финал (2014, 2015). Той има общо 16 титли в кариерата си и е спечелил дотук 31 милиона долара от наградни фондове. За сравнение Димитров има 8 титли и близо 15,5 милиона долара от наградни фондове досега в кариерата си. Защитаващият титлата си и 8-кратен шампион на “Уимбълдън” Федерер ще играе в първия кръг със сърбина Душан Лайович. Световният №1 Рафаел Надал ще има за съперник на старта ветерана от Израел Дуди Села. Трикратният шампион Анди Мъри, който съвсем наскоро се завърна в тура след дълго отсъствие поради контузия, ще се изправи срещу французина Беноа Пер. Друг трикратен шампион - Новак Джокович, стартира срещу американеца Тенис Сандгрен.", "date": "2018.06.29", "title": "Григор започва с Вавринка на „Уимбълдън“ (ОБНОВЕНА)"}
{"url": "https://www.monitor.bg:443/bg/a/view/sled-burni-debati-ns-njama-da-raboti-prez-avgust-104030", "text": "Народното събрание няма да работи през август. Това гласуваха депутатите след бурни дебати , продължили близо два часа. Предложението бе, внесено от БСП , които настояваха депутатската ваканция през август да бъде отменена, а през това време народните представители да приемат всички закони, свръзани с хората с увреждания.  Предложението бе подкрепено само от 70 депутати - 69 от БСП и 1-н от ГЕРБ. Това се оказа Десислава Атанасова, която по време на дебатите обясни, че ще гласува \"за\" предложението. 12 депутати гласуваха  \"против\", а 101 от ГЕРБ, Обединени партиоти и \"Воля\" - \"въздържали се\". ДПС и независимите не участваха в гласуването.  По време на дебатите управляващи и опозиция се обвиняваха в популизъм. От БСП изтъкнаха, че изготвянето на законите , в това число и този за социалните услуги, е закъсняло, търпението на хората с увреждания се изчерпва. На свой ред от ГЕРБ обясниха, че не бива да се бърза, социалното министерство работи и целта е да се намери нужния компромис. Затова ако се налага, ще се свикат извънредно заседания. Според ГЕРБ е редно законите да минат през МС, защото имат нужда от дългосрочно финансово обезпечение. Управляващите изтъкнаха , че БСП яхва протеста на хората с увреждания, а тяхното предложение за отпадане на ваканция няма правна стойност. Така лидерът на ПГ на „Обединени патриоти” Волен Сидеров обясни, че предложението на БСП е неграмотно. Той изтъкна, че правилникът на НС е със статут на закон и не може да се променя само с едно обикновено решение. Той обаче обясни, че е готов да работи през август и дори даде няколко предложения, които също да се гледат и иска да види как БСП ще  гласуват по тях – признаване на референдума за Крим, падане на новините на турски език и прекратяване на договорите със САЩ за използване на 4 военни бази в България. Изведнъж спорът се изроди в размяна на реплики между БСП и „Воля” кой е по-голяма опозиция и алтернатива, както и кой запълва повече дупки. „Воля върши работа, а другите разиграват безсмислен див популизъм”, обясни лидерът на Воля” Веселин Марешки и нарече БСП „слуги на дявола”. „Не се чувствам гузен, защото не аз има 6 висящи дела. Вие крепите властта”, отвърна му социалистът Антон Кутев. Дебатът се изостри отново, когато соцлидерът Корнелия Нинова обясни, че не били популисти, не яхвали протеста на хората, а защитавали техните интереси, а аргументите на ГЕРБ са чисто процедурни. Тя обясни, как ГЕРБ 279 пъти натиснали копчето и лишили онкоболните от лекарства, а след разговор с премиера Борисов, гласувало 90 пъти точно обратното.  „837 пъти сте натискали копчето напред – назад без грам мисъл”, посочи Нинов. Тя заяви, че говори от името на майките с деца с увреждания и попита управлявашите те от кои име говорят и защитават позицията, че трябва да почиват през лятотои да лежат на плажа. Нинова коментира, че ще разгледа закона, които омбудсмана Мая Манолова ще внесе в НС и ако припознаят предложенията, ще ги внесат за разглеждане в зала.  „Бъдете откровени – не искате да работите”, каза Нинова и допълни – „Нито е популизъм, нито яхване на вълната, ни ще е неморално да сме по плажовете в България и чужбина”.  Това отприщи реакцията на ГЕРБ. Така Тома Биков обвини БСП, че организират панаир. „Вие сте лидер на столетница, а една столетна партия не трябва да подскача, защото може да получи инфаркт. една столетна партия може да се окаже болна, ментално болна”, каза той. Вежди Рашидов пък призова опозицията от БСП да не си играят със съдбата на хората. „Дивият популизъм ме кара да мисля, че обслужвате интересите на фармацевтичните компании”, обясни той и допълни – :Как си позволявате с болките на хората да правите политика. Той призова БСП да спре да говори за палатки, а да  се работи по въпроса с хората с увреждания. Спас Гърневски пък припомни, че има внучка с увреждане. Той обясни, че е говорил със социалният министър и, че се търси компромис. „ Вие г-жо Нинова сте най-големия беглец в тая държава последните 6 месеца. Идвате, регистрирате се , пръскате отрова и си тръгвате”, каза той по адрес на соцлидера и обвини БСП, че търсят дивиденти. „Господ на бодлива крава рога не дава”, завърши с народната мисъл Гърневски.  БСП не останаха по-назад и обвиниха ГЕРБ, че е забъркал смъртоносен коктейл за парламентаризма. Милко Недялков пък емоционално обясни, че има 32 годишна дъщеря, която обаче е с развитие на 1 годишна. „Борбата с тези хора изисква да няма почивка и утре може да е късно”. Антон Кутев пък нападна Тома Биков, че преди да акостира в ГЕРБ е сменил няколко партии. По време на дебатите прехвърчаха и реплики кой и кога е членувал в БКП, преди да стане част от ГЕРБ или от БСП. Десислава Атанасова от ГЕРБ пък обясни, че ще гласува „за” да се работи лятото, стига Нинова да й гарантира, че ще бъде в зала от началото до края. Тя дори показа справка от последните 6 месеца за гласуванията на Нинова. За 1 месец, т.е 4 седмици вие изобщо не сте била в пленарна зала или сте била епизодочно”, описа ситуацията Атанасова. В заключение пък  Весела Лечева определи герберите като „високоплатени натискачи на копечта”.", "date": "2018.06.29", "title": "След бурни дебати: НС няма да работи през август"}
{"url": "https://www.monitor.bg:443/bg/a/view/pijan-mladej-parkira-bmv-to-si-v-zavedenie-104038", "text": "Пиян 23-годишен младеж от пазарджишкото село Ляхово е „паркирал“ лекия си автомобил БМВ при масите в бар “Ескейп“ в областния град, след като не е успял да вземе завоя на ул.“Иван Шишман“. За щастие, по това време в заведението нямало посетители и се разминало само с материални щети, които виновникът обещал да покрие. Екшънът е станал около полунощ в четвъртък, съобщават от полицията в Пазарджик. 23-годишният Иван Б. от пазарджишкото село Ляхово е идвал откъм канала „Паша арк“ в посока центъра на града и е бил солидно почерпен. По тази причина младият водач е загубил управление над возилото си. Леката кола се отклонила, преминала през тротоара и се спряла на площадката на заведението, при масите, които през нощта остават покрити. При направения алкохолен тест дрегерът отчел „скромните“ 1.97 промила концентрация на алкохол. От хитовото заведение коментираха, че този случай не е изключение, тъй като и други неопитни или препускащи с висока скорост шофьори, които не могат да вземат завоя на улица „Иван Шишман“, идвайки от напречната ул. “Булаир“, се блъскат в подиума на бара.  ", "date": "2018.06.29", "title": "Пиян младеж „паркира“ БМВ-то си в заведение"}
{"url": "https://www.monitor.bg:443/bg/a/view/reka-chaja-zastrashi-4-obshtini-104031", "text": "Поройните дъждове препълниха коритото на река Чая, която застраши четири общини: Смолян, Чепеларе, Асеновград и Садово. Бедствено положение бе обявено в Смолян и Чепеларе, където бе наводнен пътят за Асеновград, и частично в общините Асеновград и Садово. Пожарникарите в Пловдив пък са реагирали на 51 сигнала за наводнени къщи, дворове, подлези, улици, обществени сгради и за паднали дървета. Малката иначе, но буйна при пълноводие река Чая, около 18,30 часа в четвъртък скъса дига на две места между селата Ягодово и Катуница в община Садово. Река Чая разделя двете населени места, като в северна посока се зауства в река Марица. Дигата е била скъсана на около километър след Катуница, което е спасило от наводняване населеното място. „Частичното бедствено положение остава. По обяд в петък нивото на реката пада и се надяваме така да продължи. Иначе декарите, които са залети, са хиляди. В Катуница е най-плодородната земя, която е залята. Там са овощни и зеленчукови градини, технически култури има. Много голяма беля”, каза по обяд в петък зам.-кметът на община Садово Петър Георгиев. Той уточни, че залетите площи са над 1300 декара. Към обедните часове на 29 юни водата е достигнала до циганската махала на Садово, уточни зам.-кметът. Било е преценено, че няма опасност за хора и постройки и затова не е предприета евакуация. „Засега няма опасност. Каналите все още издържат и поемат водата. Изпратил съм там два багера, които да реагират при необходимост, но едва ли нещо кой знае какво можем да направим в момента. Водата идва отвсякъде, а не от конкретен участък, който можем да запушим с инертни материали”, коментира Георгиев. Той потвърди, че коритото на река Чая в района на община Садово не е било чистено много години, което е една от причините за бедствието. Пътят Е-80 Пловдив – Хасково (старият път към Бургас), е бил затворен за автомобили. В района на Асеновград река Чая е повишила нивото си с над 1 метър. Придошлите води отнесли малкия мост до СБА в село Нареченски бани. Имало е реална опасност реката да прелее в района на селата Нареченски бани и Бачково. В село Тополово има отнесени участъци от пътните настилки и се следи се нивото и на река Тополовска, съобщиха от община Асеновград. Силният дъжд е нанесъл щети по покрива на читалище „Св. Преп. Паисий Хилендарски” в Асеновград. По пътя Асеновград – Лясково в района на Асеновата крепост, се е активизирало свлачище. Кметът на Асеновград д-р Емил Караиванов обяви бедствено положение за част от територията на общината – заради активизиралото се свлачище край Асеновата крепост. Няма данни за бедстващи хора или домашни животни. Валежите спират, очаква се подобряване на метеорологичната обстановка, както и понижаване на придошлите води в река Чая, уточниха от общинската администрация.", "date": "2018.06.29", "title": "Река Чая застраши 4 общини"}
{"url": "https://www.monitor.bg:443/bg/a/view/stanislav-todorov-sviri-v-liga-evropa-104043", "text": "Българска съдийска бригада ръководи една от най-интересните и изненадващи развръзки в предварителния кръг на турнира Лига Европа. Станислав Тодоров беше главен съдия, а за негови асистенти бяха назначени Мартин Венев и Александър Атанасов. Под тяхно ръководство „Тре Фиори“ от Сан Марино постигна категорична победа с 3:0 над уелския „Бала Таун“. Срещата се игра на стадиона в италианския град Форли, а четвърти съдия беше Ивайло Стоянов. В друга среща от този етап „Биркиркара“ (Малта) завърши 1:1 с „Клаксвикар Итортарсфелаг“ (Фарьорски острови). Победителят от тази двойка в първия кръг ще се изправи срещу „Жалгирис“ (Литва) с Венелин Филипов в състава, а успелият оттам може да се изправи евентуално срещу българския „Левски“ във втория кръг. За целта обаче „сините“ трябва да елиминират носителя на купата на Лихтенщайн „Вадуц“. В останалите първи срещи от предварителния кръг „Европа“ (Гибралтар) и „Прищина“ (Косово) завършиха 1:1, „Б36 Торсхавън“ (Фарьорски острови) и „Сейнт Джоузеф“ (Гибралтар) също записаха реми от 1:1, „Сант Жулия“ (Андора) отстъпи с 0:2 от „Гзира Юнайтед“ (Малта), „Енгордани“ (Андора) победи „Фольоре“ (Сан Марино) с 2:1 и „Нюи Кефн Дрюидс“ (Уелс) и „Тракай“ (Литва) не излъчиха победител след 1:1.", "date": "2018.06.29", "title": "Станислав Тодоров свири в Лига Европа"}
{"url": "https://www.monitor.bg:443/bg/a/view/ploshtadyt-pred-aleksandyr-nevski-stava-peshehoden-104047", "text": "Част от площада пред храма „Св. Ал. Невски” в София става пешеходен. Това ще се случи до края на ноември, когато приключи първият етап от обновяването на тази зона в центъра, съобщи столичният кмет Йорданка Фандъкова. На площада пред храма ще се забрани движението в участъка между улиците „11 август“ и „15 ноември“. Преди това там ще се обновят тротоарите и осветлението. „Работите в зоната започват от понеделник. Това е лицето на София. В зоната се намират символите на града - храмовете „Св. Ал. Невски“ и „Св. София”, паметниците на Незнайния воин, на Цар Освободител, на Васил Левски и други. Затова работата е много отговорна. Искаме да запазим духа на София и да обновим инфраструктурата”, обясни Фандъкова. Тя подчерта, че за забавяне или за некачествена работа са предвидени строги санкции. Освен над половин милион лева банкова гаранция изпълнителят ще плаща по 180 000 лв. неустойка за всеки ден просрочване. 900 000 лв. пък е санкцията за некачествено изпълнение. До края на ноември ще се ремонтират градините „Кристал“ и „Св. Климент Охридски“, участъци от улиците „Московска“, „Дунав”, „15 ноември”, „Оборище”, „Париж” и бул. „В. Левски”. В цялата зона след ремонта контейнерите за отпадъци ще влязат под земята. Общата стойност на проекта е 21,5 млн. лв. Той се финансира по Оперативна програма „Региони в растеж”. Ремонтът на участъка на бул. „В. Левски“ между ул. „Граф Игнатиев“ и кръстовището на ректората на Софийския университет започва още в неделя. Първо дейностите ще започнат от източното платно, което ще бъде затворено за движение, а западното ще стане двупосочно. „Няма да се спира изцяло движението. Ще се работи на етапи, но движението ще е затруднено“, обясни още Фандъкова. Ремонтът се очаква да приключи до края на юли. След това през август ще се ремонтира и другата част от булеварда - от кръстовището при Софийския университет до паметника на Васил Левски, уточни зам.-кметът по транспорта Евгени Крусев. От 1 юли започва и ремонт на част от релсовия път по бул. \"България\". Там ще се спре движението на трамваите по линия 7. Вместо тях районът ще се обслужва от автобуси.  ", "date": "2018.06.29", "title": "Площадът пред „Невски“ става пешеходен"}
{"url": "https://www.monitor.bg:443/bg/a/view/mnim-policejski-shef-zadigna-parite-na-baba-104032", "text": "Нагъл телефонен измамник, представящ се за полицейски шеф задигна спестяванията на старица. Поредният случай на телефонна измама е регистриран в родното село на сумиста Котоошу - Джулюница. В четвъртък следобед на домашния телефон на жената се обадил непознат мъж, който се представил за началника на криминална полиция в град Стражица. Той обяснил, че в региона има телефонни измамници, които искат пари под предлог, че ще бъдат използвани за болен роднина и я предупредил да не се поддава. След това по телефона се обадил мъж, който поискал 60 хил. лв., а сумата трябвало да бъде предадена до 20 минути, в противен случай жената щяла да бъде обезобразена и накълцана на парчета. В повторен разговор с „началника на криминална в Стражица” жената разказала, че е получила обаждане от измамниците, които са поискали пари и са я заплашили. Мнимият полицай я посъветвал да изпълнява указанията им и да не се тревожи, защото в селото вече имало цивилни полицаи, които щели да ги заловят.  По-късно отново получила телефонно обаждане от измамниците, които й дали указания къде да остави парите. Убедена, че помага на полицейските служители, жената събрала всички налични средства в размер на 13 хил. лв. и 500 паунда и оставила парите в близост до кошара за животни, находяща се до дома й. В последствие установила, че е измамена и сигнализирала в полицейското управление в железничарския град. По случая е започнато досъдебно производство. Извършителите на престъплението се издирват.", "date": "2018.06.29", "title": "Мним полицейски шеф  задигна парите на баба"}
{"url": "https://www.monitor.bg:443/bg/a/view/policaj-na-syd-za-podkup-104033", "text": "Бивш полицай се изправя пред съда по обвинение в получаване на подкуп. Всъщност Андрей М. обжалва издадената му от първата инстанция условна двегодишна присъда с четиригодишен изпитателен период и 2000 лв. Обвинението срещу бившето ченге е, че на 19 февруари 2017 г. около 2.30 ч. след полунощ, в Свищов, поискал и получил от водач и пътници в лек автомобил сумата от 40 лв., за да не им състави актове затова, че са без поставени обезопасителни колани. Освен това при направената проверка водачът на автомобила се оказал и с невалидна лична карта, за което също трябвало да му бъде съставен акт. На първа инстанция бившият полицай се признал за виновен и делото се гледало по реда на съкратеното производство. Сега обаче и той и прокуратурата обжалват дадената му условна присъда през апелативния съд във Велико Търново.", "date": "2018.06.29", "title": "Полицай на съд за подкуп"}
{"url": "https://www.monitor.bg:443/bg/a/view/studentka-nauchi-robot-da-vyrvi-sled-hora-ili-drugi-mashini-104034", "text": "Студентка от филиала на Техническия университет в Пловдив научи робот да следва хора или други машини. Божидара Неделчева е дипломант в специалността „Автоматика и информационна управляваща техника”. Нейният робот е всъщност дипломната й работа, съобщи ръководителят й гл. ас. д-р Севил Ахмед. „Дипломната работа на Божидара е много перспективна. Тя е свързана с мобилна роботизирана платформа, която разпознава и избягва препятствия в затворена среда. Върху движещия се робот е интегрирала допълнителни сензори, за да може да се избягват препятствия, които не попадат в обсега на лазерния далекомер, който е основния сензор. Прикрепила е и още 3 сензора, с което се подобрява автономното поведение на робота. Най-вероятното приложение на дипломната работа е в споделена работна среда човек-робот или робот-робот”, казва г-жа Ахмед. Според Божидара Неделчева един робот може да следва друг робот по различни начини. Може например да се спазва определена дистанция, определена ориентация. Това може на практика да означава, че роботът, който следи друг робот и носи оборудване, то да бъде винаги „под ръка“ на водещия робот. Бъдещият инженер Неделчева казва, че оценява и рисковете от взаимодействието между двата робота. „Те са свързани с правилното предаване, приемане, четене и анализ на информацията от сензорите. Тази информация от моя робот се предава в сървъра на Техническия университет, там се обработва и в реално време се задават команди към следящия робот. Ако по някаква причина обратната информация „пропадне“, резултатът най-често е един буйстващ робот, който се блъска във всичко заобикалящо“, обясни тя. Темите по роботика са едни от най-харесваните за дипломни работи в Техническия университет – филиал Пловдив, защото се работи със съвременни технически средства и се решават съвременни проблеми. Този избор най-често се прави от студенти по специалностите „Автоматика“ и „Мехатроника“. „Елементите за създаването на роботи на дипломантите се финансират от изследователски проекти на Техническия университет – филиал Пловдив, от бюджета на клуба по роботика към университета, от спонсори и понякога със собствени средства“, каза доц. д-р Никола Шакев – зам.-директор на вуза. Той е и ръководител на клуба по роботика, в който членуват общо 20 студенти от различни курсове.", "date": "2018.06.29", "title": "Студентка научи робот да „върви” след хора или други машини"}
{"url": "https://www.monitor.bg:443/bg/a/view/nakazaha-kanadec-za-24-svatbi-i-149-deca-104050", "text": "Върховният съд на канадската провинция Британска Колумбия обяви присъдата срещу многоженеца Уинстън Блекмор, който имал брак с 24 жени и 149 деца от тях, пише в. The Globe and Mail. Присъда получи и друг многоженец - Джеймс Олър, макар той да имал брак само с пет жени. Присъдите са достатъчно меки и хуманни в сравнение с това, което се очакваше преди това (до 5 години затвор). Блекмор бе осъден на 6 месеца домашен арест, а Олър на три месеца. Отделно двамата мъже бяха наказани с обществено полезен труд – съответно за 150 и 75 часа. Първият брак на Блекмор датира от 1975 година. Четири от жените на 61-годишния канадец били на по 15 години, когато се омъжили за него. Блекмор и Олър станаха първите канадски граждани, осъдени за полигамия през последните 100 години, твърди изданието. Двамата многоженци принадлежали към разколническата мормонска Фундаменталистка църква на Исус Христос от Светите последни дни. Макар тази секта да се е отказала от многоженството в края на 19 век, мормоните фундаменталисти все още се придържат към тази практика. Канадските власти дълго време не можеха да подведат под отговорност Блекмор, защото това би противоречало на правото за свобода на вероизповеданието. Но през 2011 година по съдебен ред бе решено, че последствията от полигамията дават достатъчно основания да бъдат ограничени религиозните свободи и през 2014 г. съответните обвинения бяха предявени на Блекмор и Олър. В момента бившият президент на мормоните фундаменталисти Уорън Джефс излежава доживотна присъда в щата Тексас за сексуално насилие над непълнолетни. Според някои сведения той все още управлява организацията.", "date": "2018.06.29", "title": "Наказаха канадец за 24 сватби и 149 деца"}
{"url": "https://www.monitor.bg:443/bg/a/view/drejk-krie-sin-104048", "text": "Рапърът Дрейк призна, че е баща. 31-годишната звезда има син от бившата порно актриса с френски корени Софи Брусо. Спекулации, че Дрейк е станал татко, се появиха още миналата година, но той направи признанието си сега, в актуалния си албум Scorpion, който излезе на пазара преди ден. гласи част от текста на сингъла Emotionless. Момченцето се появява и в други парчета от албума, които издават, че рапърът го е виждал само веднъж – на Коледа, когато му е купил спален кош. От песните става ясно още, че наследникът на Дрейк се е родил в средата на миналия октомври, а след резултатите от бащинския тест, е вдигнал парти в Маями. Да признае чувствата си с рими не е непознато за Дрейк. Наскоро той възпя забежката си с латино дивата Дженифър Лопес. Псевдонимът на 48-годишната певица ясно се споменава в Diplomatic Immunity. пее той. За краткия им романс се заговори в края на 2016 г., когато рапърът посети два от спектаклите й в Лас Вегас. Веднага след това двамата започнаха да споделят свои общи снимки, които издават повече от приятелски отношения.  ", "date": "2018.06.29", "title": "Дрейк крие син"}
{"url": "https://www.monitor.bg:443/bg/a/view/shofior-zagina-na-hlyzgav-pyt-v-razgradsko-104035", "text": "Шофьор на микробус е загинал след сблъсък с ремаркето на товарен камион по пътя Русе - Разград близо до Цар Калоян, съобщи говорителят на разградската ОДМВР Илиана Георгиева. Няма други пострадали в катастрофата. Инцидентът е станал към 17:45 докато микробус \"Ситроен джъмпър\" с прикачена платформа изкачвал баира към Русе малко след като излязъл от Цар Калоян. В този участък платната са три, като двете са в посока Русе и позволяват изпреварване. Зад волана на микробуса е бил 46-годишният Йозджан А. Шофьорът тръгнал да изпреварва влекач \"Мерцедес\" с прикачено полуремарке. По това време в района превалявал дъжд и пътната настилка била мокра и хлъзгава. На ляв завой по време на изпреварването микробусът поднесъл и се ударил в лявата задна част на ремарке на камион с молдовска регистрация, който идвал отсреща. От удара микробусът се завъртял, и бил блъснат и буквално размазан от изпреварвания влекач. Йозджан А. бил тежко ранен и на път за болницата починал.", "date": "2018.06.29", "title": "Шофьор загина на хлъзгав път в Разградско"}
{"url": "https://www.monitor.bg:443/bg/a/view/vmro-podkrepi-dps-za-anketnata-komisija-za-bg-grajdanstvoto-104037", "text": "Депутатите от ВМРО подкрепят ДПС в искането им за анкетна комисия, която да проучи корупционни схеми при даването на БГ гражданство. Това стана ясно след като патриотите влязоха в стаята на ДПС, за да се подпишат под  искането за създаване на комисия. Само преди ден от ДПС обявиха, че ще търсят подкрепа, а поводът е публикации във френски медии, че поне един министър и един вицепремиер от националистическите партии са участвали в подкупна схема за получаване на БГ паспорти. 11 от групата на Обединени патриоти настояха да се разкрие истината, за да бъдат спрени внушенията и да покажат, че няма от какво да се притесняват. Юлиян Ангелов обясни, че ВМРО държат да има такава анкетна комисия, за да се разбере как са получавали гражданство през 20 г. турски граждани, само и само да заминават за трети страни, а сънародниците ни от Македония били спъвани. На излизане Ангелов се пошегува, че не били почерпени с баклава и локум. Той уточни, че искането на ДПС обаче не може да се състои,а причината е, че според конституцията, парламентът не може да контролира президентството.", "date": "2018.06.29", "title": "ВМРО подкрепи ДПС за анкетната комисия за БГ гражданството"}
{"url": "https://www.monitor.bg:443/bg/a/view/shofior-na-linejka-izdyhna-zad-volana-na-lichnija-si-avtomobil-104029", "text": "Шофьор на линейка от Бобовдолската болница издъхна зад волана на личния си автомобил в Дупница. Трагичният инцидент е станал в четвъртък следобeд, когато 56-годишният мъж шофирал по улица „Орлинска“ в града. „Ненадейно на водача му е прилошало, вследствие на което се е ударил в крайпътната стена на Наковия мост“, обявиха от ОДМВР - Кюстендил. Очевидци на случилото се разказват, че мъжът шофирал много бавно автомобила си, когато изведнъж видели, че се отпуснал на волана и се забил право в бетонната стена на моста. Веднага след инцидента е подаден сигнал на тел.112. Пристигналите на място медици са констатирали смъртта на 56-годишния мъж. „Най-вероятно човекът е починал от инфаркт, но това тепърва ще се установява, след като се направят необходимите медицински експертизи“, обявиха лекари от Спешения център в града.", "date": "2018.06.29", "title": "Шофьор на линейка издъхна зад волана на личния си автомобил "}
{"url": "https://www.monitor.bg:443/bg/a/view/luna-stana-lichnost-na-hiljadoletieto-104040", "text": "С титлата „Личност на хилядолетието“ се окичи Луна на церемонията Eleven Retro Folk Awards. На събитието се награждават най-добрите в сферата на ретро фолка, а изпълнителката на „Бягайте, крачета“ получи отличието си от певеца Крум. Луна дефилира на сцената с рокля от бутик в Австралия, каквато има и легендата на югофолка Цеца Величкович. За певец и певица на хилядолетието бяха излъчени Милко Калайджиев и Софи Маринова. Палавият мустак на поп-фолка получи приза от единия от близнаците си – Антонио, след което поздрави присъстващите с новото си парче „Топ си ми“, посветено на колежката му Преслава. Софка също взе статуетката от ръцете на наследника си – Лоренцо, който върви по нейните стъпки и вече има в репертоара си свои песни. Сашка Васева пък бе избрана за \"Любимка на народа\". Лауреати на Eleven Retro Folk Awards станаха още Сашо Роман за най-нежна песен с „Мой ангеле“, Нелина за хит на хилядолетието с „Бял мерцедес“, Радо Шишарката за цялостно творчество и други.          ", "date": "2018.06.29", "title": "Луна стана „Личност на хилядолетието“"}
{"url": "https://www.monitor.bg:443/bg/a/view/armejcite-hvanaha-gorata-104036", "text": "За първи път от началото на подготвителния лагер в Австрия наставникът на ЦСКА-София Нестор Ел Маестро даде почивен следобед на своите футболисти. След мача с УФА, „червените“ проведоха тежка сутрешна тренировка, след което треньорът реши да разведри обстановка и заведе играчите на тиймбилдинг високо в планината. Ел Маестро вдигна градуса на настроението на своите изморени състезатели, като даде задача на новите попълнения в тима да изпеят по една песен. Жребият отреди първи пред своите съотборници да се изправи вратарят Данте Стипица. Изненадващо за всички, Стипица се оказа изключителен артист и въпреки липсата на гласови възможности обра бурните овации на своите колеги. След него пред отбора пяха и Стивън Перейра, Жоржиньо, Борис Секулич, рожденикът Жанио Бикел и завърналите се в тима Ангел Лясков и Тонислав Йорданов. Изключително приятната и емоционална вечер завърши с отборно изпълнение на любимата песен на всички армейци „Още от дете“.", "date": "2018.06.29", "title": "„Армейците“ хванаха гората"}
{"url": "https://www.monitor.bg:443/bg/a/view/ns-othvyrli-vota-na-nedoverie-104022", "text": "Кабинетът „Борисов” 3 оцеля и след втория вот на недоверие, внесен от БСП. Депутатите отхвърлиха вота, който бе подкрепен само със 104 гласа от БСП и ДПС и един независим. Останалите депутати от ГЕРБ, Обединени патриоти, „Воля”, един независим - общо 131, гласуваха против вота и в подкрепа на кабинета. За да мине вота бяха нужни 121 депутати, но опозицията не можа да събере нужните гласове.  След гласуването лидерът на ПГ на ГЕРБ Цветан Цветанов обясни,  че популизмът се явява най-голямата заплаха за националната сигурност. „По темата сигурност трябва да се търси широк дебат. Но когато се правят популистки мотиви, които не обслужват национални интереси, а тяснопартийни, това означава, че популизмът е най-голямата заплаха за националната сигурност”, каза той. Цветанов припомни високата оценка за БГ председателкството и похвали правителството за системния подход за връщане доверието в охранителната система след разрухата, до която я довел кабинета \"Орешарски\". Цветанов изтъкна и новия доклад на Държавния департамент на САЩ, който издигал България отново във втора група по сигурност в света и то благодарение на усилията на правителството.  „А вие ни бяхте вкарали в трета заедно с държави като Конго и други”, изтъкна Цветанов. „БСП не могат да бъдат алтернатива, а по тема сигурност-това е просто смехотворно, заяви той. Лидерът на ПГ на „Обединени патриоти” Волен Сидеров пък обясни, че обикновено се колебае, но този път бил категоричен - освен, че няма аргументи от страна на БСП, има контрааргументи в международни план срещу вота на недоверие. „Бяхме председатели на Съвета на ЕС и всички говореха, че България е стабилна и със сигурна граница. Само похвали чухме за правителството, така че да говорим за срив на сигурността е измислен аргумент, обясни Сидеров. По думите му имало проблем с пуловете за гласуване, а малко по-късно в кулоарите на НС Сидеров обясни, че не е успял да гласува заради  технически проблем. Той натискал, натискал копчето на пулта, но не се получило. Сидеров обясни, че не е пожелал прегласуване, понеже видял, че има достатъчно гласове да спасят правителството.Той каза още, че много отдавна е призовавал да се смени цялата система за гласуване, защото дава дефекти. Междувременно социалистът Драгомир Стойнев даде да се разбере, че червените не са се отказали и даде заявка за нов вот на недоверие. \"Това правителство в доста сфери е неадекватно и е въпрос навреме да има трети вот на недоверие\", отсече соцдепутатът Драгомир Стойнев. По думите му първият вот беше за ширещата се корупция, вторият за сигурността, а третият можел да е за здравеопазване, за социалната политика, за транспорта или за нещо друго. Иначе гласуването на вота на недоверие по-рано през деня показало, че системата в сектор сигурност ще продължи да се разпада.", "date": "2018.06.29", "title": "НС отхвърли вота на недоверие (ОБНОВЕНА)"}
{"url": "https://www.monitor.bg:443/bg/a/view/petrovden-e-pochitame-svetite-apostoli-petyr-i-pavel-104021", "text": "Църквата почита днес паметта на Светите равноапостоли Петър и Павел. Църковният празник е наричан от народа Петровден. Двамата апостоли, които били ревностни разпространители на християнството, претърпели много страдания и гонения и били наречени \"първовърховни престолници и вселенски учители\". Петър - беден рибар от град Витсаида край Галилейското езеро, е един от първите ученици на Христос и един от преданите му последователи. Павел, роден в Тарс, Киликия, първоначално изповядва юдейската религия и е сред гонителите на християните. На път за Дамаск той е ослепен от видение на Господа. Завеждат го обратно в града, където след три дни е изцерен по чудо. От яростен противник става най-ревностен разпространител на Христовото учение. През 67-ма година заедно със сподвижника му Петър са разпънати на кръст от император Нерон в Рим. В народния календар Петровден се предшества от Петровите заговезни, които започват с първата седмица след Петдесетница. В този ден завършва постът и се приготвя младо петровско пиле. Празникът съвпада с времето на жътвата и на него се работи - обикновено през първата половина на деня. В представите на българския народ двамата апостоли се възприемат като братя, от които Петър е по-младият. Някъде се смятат и за близнаци. В иконографията Свети Петър се изобразява като старец в бели одежди, който държи ключовете на райските порти и определя коя душа е праведна и коя не е. В някои райони на Петровден се правят сборове. Месят се обредни хлябове и се ядат ранни ябълки - петровки. На някои места те се раздават като помен за починали деца. Имен ден празнуват Петър (от гръцки \"камък\"), Павел, Павла, Петрана, Полина, Павлина, Петя, Камен.", "date": "2018.06.29", "title": "Петровден е, почитаме Светите апостоли Петър и Павел"}
{"url": "https://www.monitor.bg:443/bg/a/view/kajli-djenyr-planira-epichno-parti-za-bebeto-104006", "text": "Риалити сензацията Кайли Дженър се е наела с организацията за първия рожден ден на дъщеричката си. Малката Сторми е едва на 5 месеца, но знаменитата й майка иска да подготви незабравимо парти. даде заявка в Снапчат тя. Звездата от Keeping Up With The Kardashians сподели още, че е искала партито за рождения ден на детето да се върти около еднорози, но нейни близки вече са я изпреварили. намигна тя. Припомняме, че Сторми проплака на 1-ви януари, а първата й снимка в Инстаграм събра 12 милиона лайка за 11 часа. 20-годишната майка съобщи за появата на бял свят на първото си дете с 11-минутно видео в социалната мрежа, което проследява деветте месеца от бременността й. Главен герой в документалното филмче е и гордият татко – рапърът Травис Скот, за когото феновото издават, че виждат в съсвсем нова светлина и бащинството му отива.", "date": "2018.06.29", "title": "Кайли Дженър планира епично парти за бебето"}
{"url": "https://www.monitor.bg:443/bg/a/view/es-postigna-sporazumenie-za-migrantite-104024", "text": "Европейските лидери постигнаха след преговори, продължили цяла нощ, споразумение за миграцията. В изявление от срещата на върха в Брюксел се казва, че \"Европейските лидери са се съгласили да създадат съвместни центрове за мигранти и за ограничаване на движението на мигранти в блока\", като така отговарят на безпокойствата на Берлин и на Рим, предаде Ройтерс. \"Всички мерки в контекста на тези контролирани центрове, в това число пренастаняването и разселването, ще бъдат на доброволна основа\", се казва в съвместно изявление на лидерите. ЕС също така постигна съгласие за затягане на контрола по външните граници, за увеличаване на финансирането за Турция, Мароко и северноафриканските страни, се казва в изявлението. Европейският съвет е решен да предотврати завръщането на неконтролираните потоци на мигранти от 2015 г. и да ограничи още повече незаконната имиграция по всички съществуващи или нововъзникващи пътища, се казва в споразумението. Европейският съвет потвърждава, че предварителното условие за действаща европейска политика се основава на всеобхватен подход към миграцията, съчетаващ по-ефективен контрол на външните граници в ЕС. Това е предизвикателство не само за една страна членка, а за Европа като цяло, гласи друга точка от споразумението. По отношение на миграционния път през Средиземно море усилията за спиране на каналджиите, действащи извън Либия или на други места, трябва да бъдат засилени още повече. ЕС ще продължи да подкрепя Италия и други страни членки на първа линия в това отношение, се подчертава в документа. По отношение на миграционния път в Източното Средиземноморие допълнителни усилия са необходими за пълно прилагане на споразумението между ЕС и Турция, за предотвратяване на ново пристигане на мигранти от Турция и възпиране на потоците. Повече усилия са спешно необходими, за да се гарантира бързото връщане на мигрантите и предотвратяването на развитието на нови миграционни пътища по море и суша, се акцентира в документа. В светлината на нарастващите потоци в Западното Средиземноморие ЕС ще подкрепя, финансово и по друг начин, всички усилия на страните членки, по-специално на Испания, и на страните на произход и на транзит, по-специално Мароко, за предотвратяване на незаконната миграция, се подчертава в споразумението. В него се посочва, че с цел окончателно разбиване на бизнес модела на трафикантите и по този начин и с цел предотвратяване на трагичната загуба на човешки животи, е нужно да се елиминират подбудите за предприемане на рисковото пътуване от страна на мигрантите. Това изисква нов подход, базиран на споделени или допълнени действия сред страните членки за \"дебаркиране\" на спасените мигранти при съвместни операции. В този контекст Европейският съвет призовава Съвета и Европейската комисия бързо да проучат идеята за регионални платформи за докарване на мигрантите, в тясно сътрудничество със съответни трети страни както и с Върховния комисариат на ООН за бежанците и Международната организация за миграциите, се посочва в друг абзац на документа. На територията ЕС за онези, които са спасени в съответствие с международните закони, трябва да се поеме грижа на принципа на споделеното усилие посредством трансфер в контролирани центрове, установени в страните членки, само на доброволна основа, където бързото и сигурно обработване на случаите на мигрантите ще бъде възможно, с пълната подкрепа на ЕС, за да се направи разграничаване между незаконните мигранти, които ще бъдат връщани и онези, които се нуждаят от международна защита, за които принципът на солидарност ще се прилага. Всички мерки в контекста на тези контролирани центрове, в това число пренастаняването и разселването ще бъдат на доброволна основа, без това да влияе на въпроса за реформата на Дъблинския регламент, се отбелязва в документа. Европейският съвет се съгласява за отпускане на втори транш от помощта за Турция във връзка с бежанците и в същото време се съгласява за прехвърляне на 500 милиона евро от 11-и резерв на Европейския фонд за развитие към доверителния фонд на ЕС за Африка, се посочва в документа. Разрешаването на миграционния проблем в същността си изисква партньорство с Африка, целящо съществена социално-икономическа трансформация на африканския континент, се отбелязва в друга точка на договорката. В контекста на следващата европейска бюджетна рамка Европейският съвет подчертава нуждата от гъвкави инструменти, позволяващи бързо отпускане на суми с цел борба с незаконната имиграция. Вътрешната сигурност, интегрираното управление на границите, предоставянето на убежище и миграционните фондове трябва да включват и специално предназначени значителни компоненти за управление на външната миграция, се констатира в текста. Европейският съвет припомня необходимостта страните членки да осигуряват ефективен контрол на външните граници на ЕС с финансовата и материалната подкрепа на ЕС. Европейският съвет също така подчертава необходимостта от значително ускоряване на ефективното връщане на незаконните имигранти, се посочва в документа. Що се касае до ситуацията вътре в ЕС, вторичното движение на кандидати за убежище между страните членки рискува да изложи на риск интегритета на европейската обща система за убежище и на шенгенското законодателство. Страните членки трябва да вземат всички необходими вътрешни законодателни и административни мерки за възпиране на подобни движения и тясно да сътрудничат една с друга, за да сложат край на това, се казва в документа. По отношение на реформата на общата система за предоставяне на убежище е постигнат доста напредък. Необходимо е постигането на консенсус за реформа на Дъблинския регламент, основаваща се на баланс между отговорност и солидарност, взимайки предвид хората, които са докарани след спасителни и издирвателни операции, се казва в документа от срещата на върха.  ", "date": "2018.06.29", "title": "ЕС постигна споразумение за мигрантите"}
{"url": "https://www.monitor.bg:443/bg/a/view/trymp-predlojil-dobra-sdelka-na-makron-ako-francija-napusne-es-104025", "text": "Президентът на САЩ Доналд Тръмп предложил на френския си колега Еманюел Макрон изгодна търговска сделка, ако Франция напусне ЕС, пише в. „Вашингтон пост”, като позовава на анонимни източници. Според информация на изданието по време на срещата между двамата президенти в САЩ Тръмп е предложил на Макрон Франция да излезе от Европейския съюз, като в замяна Париж щял да получи възможност за сделка, чиито условия били доста по изгодни, отколкото с целия ЕС. В Белия дом са отказали да коментират тази информация.", "date": "2018.06.29", "title": "Тръмп предложил добра сделка на Макрон, ако Франция напусне ЕС"}
{"url": "https://www.monitor.bg:443/bg/a/view/valejite-spirat-ot-nedelja-ljatoto-se-vryshta-sledvashtata-sedmica-104023", "text": "Валежите и есенното време ще продължат до края на работната седмица. В петък отново ще има превалявания от дъжд почти в цялата страна, температурите ще бъдат около 20 градуса. В събота температурите ще започнат слабо да се повишават, но отново ще има валежи и гръмотевични бури предимно в Централна и Източна България. На 1 юли се очаква валежите навсякъде да спрат. Ще бъде слънчево и постепенно ще се затопля. В понеделник ще бъде предимно слънчево, без валежи и с температури между 22 и 26 градуса. От вторник нататък можем да кажем, че лятото ще започне да се връща с пълна сила – във втория ден от следващата седмица ще бъде слънчево и топло, с температури от 23 до 27 градуса. До края на следващата седмица температурите ще бъдат с летни стойности, ще бъде слънчево и топло и не се очакват валежи.  ", "date": "2018.06.29", "title": "Валежите спират от неделя, лятото се връща следващата седмица"}
{"url": "https://www.monitor.bg:443/bg/a/view/praznite-apartamenti-s-po-visok-danyk-104008", "text": "Празните жилища да се облагат с по-висок данък и по този начин да бъдат накарани собствениците им да ги изкарат на легалния пазар за даване под наем. Това е една от идеите, залегнали в новата Националната стратегия за жилищната политика, която ще бъде пусната за публично обсъждане, научи „Монитор“. Според зам.-министъра на МРРБ Малина Крумова по този начин ще се коригират дисбалансите на пазара на имоти, довели до наличието на 1,2 млн. незаети имоти, като в същото време много от българските граждани В тази връзка тя припомни и липсата на социални жилища. По думите й в стратегията се предлага да се търсят мерки за решаване на тези проблеми, включително и данъчни. „Факторите, определящи този дисбаланс са много неща. От една страна, и това, че голяма част от жилищата в България са частни, което не позволява да се провежда публична политика за привличане на млади хора с по-ниски цени на жилищата или други по-благоприятни условия. Освен това има неразвит наемен пазар, като едновременно с това част от имотите се дават под наем нелегално, включително и през различни интернет платформи. Малина Крумова допълни, че документът ще с хоризонт поне до 2050 г. и „Другият акцент е намирането или създаването отново на техническата документация на имотите“, обясни тя. По думите й немалка част от проблемите се коренят именно в липсата на такава документация и не е ясно какви мерки трябват за поддръжка на сградите. Зам.-министърът смята още, че събраната информация ще помогне и за подготовката на детайлен анализ на състоянието на жилищния фонд у нас и по-точно пресмятане на необходимите инвестиции за обновяването му. „За 44 000 сгради е необходимо обновяване, но до момента са отделени средства за 2000“, уточни тя. Според нея засега не се знае от следващия програмен период какъв ще е ресурсът от ЕС за саниране на жилища. Тя подчерта необходимостта от на обновяването, като субсидията ще бъде намалена и само за социално слабите ще остане 100%. По време на форума за енергийна ефективност проведен в четвъртък в София стана ясно още, че в други страни членки на ЕС акцентират на финансовите инструменти. В Латвия например държавната субсидията не надвишава 50%, а банките, отпускащи заеми на домакинствата, за да платят своя дял в проекти за обновяване на кооперациите, следят изкъсо качеството на изпълнение.", "date": "2018.06.29", "title": "Празните апартаменти с по-висок данък"}
{"url": "https://www.monitor.bg:443/bg/a/view/prodyljava-nabludenieto-na-nivata-na-jazovirite-i-rekite-v-sofijska-oblast-104026", "text": "Продължава непрекъснатото наблюдение на местата с критична инфраструктура, както и следене на нивата на язовирите и реките на територията на София. Това съобщиха от пресслужбата на Столична община. За София днес е в сила \"оранжев код\" за валежи. Мобилизирани са екипи на дирекция \"Аварийна помощ и превенция\", както и на Столичен инспекторат. През изминалата нощ екипите на дирекция \"Аварийна помощ и превенция\" са извършили 10 обхода на критични места. Отстранени са три завирявания, както и свличане на земна маса в началото на пътя за Панчарево. Почистено е и движението е възстановено. Към момента продължава контролирано да се изпускат водни количества от общинските язовири \"Мърчаево\", \"Мрамор\" и \"Суходол\". Повишени са нивата на реките, но са в норма и няма опасност от преливане. Градският транспорт се движи навсякъде по обичайните си маршрути.", "date": "2018.06.29", "title": "Продължава наблюдението на нивата на язовирите и реките в Софийска област"}
{"url": "https://www.monitor.bg:443/bg/a/view/obstanovkata-v-smoljansko-se-normalizira-104027", "text": "Поради подобряване на метеорологичните условия и намаляване нивото на реките, кметът Николай Мелемов отмени бедственото положение на територията на община Смолян.   То бе обявено вчера, след като реките на много места в общината преляха и нанесоха поражения по инфраструктурата. На този етап все още е в сила бедственото положение на територията на община Чепеларе, по информация на Областна администрация Смолян. Нивата на реките в Смолянско спаднаха драстично през нощта, като вече усилено се работи по отстраняване на пораженията от вчерашния ден.  По цялата републиканска мрежа на територията на областта има проблеми с паднали камъни. През последното денонощие няма подадени сигнали от бедстващи хора или проблеми на телефон 112, съобши dariknews.bg. „Днес основно ще се работи по разчистването на наноси по улиците на Смолян. Относно Чепеларе, там започва да се работи по пътя за Забърдо и Зорница, където да се разчисти свлачището. Праща се техника и по пътя Момчиловци-Лъки, в района на Картола“, коментира заместник областният управител Адриан Петров. Междувременно на последното заседание Междуведомствената комисия за възстановяване и подпомагане към Министерски съвет одобри проект на община Смолян за цялостно почистване на речните корита на реките Черна и Бяла. Той е на стойност 333 000 лв. и се очаква почистването да се направи до края на годината, съобщи кметът на община Смолян Николай Мелемов. „Въпреки че деретата в Смолян бяха почистени предните дни, създадоха най-голям проблем, защото са вдигнали нивото си рязко“, коментира Мелемов. Пътят за Мугла вече е отворен, но движението по него е затруднено. От вчера на територията на общината вече започна усилена работа и за преодоляване на последствията от пороите.", "date": "2018.06.29", "title": "Отмениха бедственото положение в Смолян (ОБНОВЕНА)"}
{"url": "https://www.monitor.bg:443/bg/a/view/zadyrjaha-kamion-s-15-t-nezakonno-dobiti-vygleshta-104028", "text": "Камион, натоварен с над 15 тона незаконно добити въглища, е задържан в Перник, съобщи регионалният говорител на МВР Венцислав Алексов, цитиран от БТА. Товарният автомобил е бил открит на площадката на бивш пернишки рудник. Задържан за 24 часа е мъжът, извършващ противоправните действия. Той е на 31 години и е от Перник, уточниха от полицията. Започнато е досъдебно производство и случаят се изяснява.  ", "date": "2018.06.29", "title": "Задържаха камион с 15 т незаконно добити въглища"}
{"url": "https://www.monitor.bg:443/bg/a/view/ignat-arsenov-turoperatoryt-ne-dylji-obezshtetenie-pri-losho-vreme-103990", "text": "Добре е да си направите застраховка с добро покритие при природно бедствие, казва в интервю пред \"Монитор\" директорът на Европейския потребителски център (ЕПЦ). - Тук трябва да подчертаем, че при лоши метеорологически условия нямаме право на допълнително парично обезщетение. Причината е, че самият хотел или оператор не е отговорен за природното бедствие, което е настъпило в съответния район. Независимо дали пътуваме с кола, самолет или сме настанени в хотел. Тук има значение как сме организирали почивката си, дали е пакетна и чрез туроператор. Тогава туроператорът трябва да ви окаже съдействие и да се погрижи да пренощувате някъде. Също така да ви осигури храна, докато успеете да се приберете в началната точка. Фирмата е длъжна да ви предостави всякаква информация, но не ви дължи допълнително парично обезщетение за това, че почивката ви се е провалила заради лошо време. По друг начин стои въпросът, ако сте организирали почивката си сами и вие сте закупили билета си. Ако е самолетно пътуване и отново причината е лошото време, няма да имате право на обезщетение, а само на грижи за настаняване и храна. Когато обаче сме пътували сами с кола, както често се случва при почивка в Гърция, тогава сами ще трябва да се погрижим да разрешим проблема. В хотела също няма да имаме право на обезщетение затова, че няма да ходим на плаж, но пък хотелиерът трябва да ни съдейства. Добре е внимателно да проверим условията по нашата резервация и каква би била неустойката, ако отменим нощувките в хотела. Ако това е невъзможно, не ни пречи да звъннем и да поискаме на добра воля да ни преместят почивката за по-късна дата, ако е възможно и да се договорим. Не на последно място, но често пренебрегвано е сключването на доброволни застраховки. - За съжаление, рядко наистина. Обикновено се правят задължителните, когато има пакетно пътуване. Ако все пак се опасявате, че може да възникнат лоши климатични условия, особено в район, за който това е типично, е добре да направите застраховка, но и да прочетете дребния шрифт какво покрива тя при лошо време и природни бедствия. Ако няма забрана за пътуване и Министерството на външните работи не е предупредило гражданите, че не бива да се пътува до конкретна страна, тогава най-вероятно няма да можем да се откажем от пътуването. Така че е добре да имаме застраховка, но нека да прочетем условията в нея внимателно, защото не винаги има покритието, което ни е необходимо. Затова е важно потребителите да се информират за правата си и да потърсят обезщетения от туроператорите си. Нашият потребителски център винаги може да окаже съдействие. Когато има застраховка, е по-лесно. В тези бедствени условия е добре да се знае, че може да се обърнат и на телефон 112. - Точно така. Ако има такова извънредно положение, може да искаме да се приберем предсрочно. Видяхте ситуацията в Гърция в момента, опустошените коли на българи там. За съжаление, повечето хора пътуват сами и тогава е по-сложно. Затова в такива случаи трябва да се договаряме с хотела. - На първо място не бива да се водим по най-ниската цена, както и трябва да избягваме да резервираме почивката си в последния момент. По този начин може да попаднем на заблуждаваща оферта. Затова трябва да се доверяваме на проверени сайтове, чрез които вече сме резервирали. Трябва да знаем, че когато резервираме онлайн почивка, не можем да отменяме пътуването в 14-дневен срок, както е при покупка от интернет. Тези услуги са изключени от обхвата на директивата на ЕС и няма да имаме този срок за размисъл. Ако се страхуваме, че може да провалим почивката си заради лошо време, то нека сключим застраховка. По този начин ще защитим правата си и ще си спестим главоболия. Така че е добре да се информираме и особено ако пътуваме с кола, да се запознаем с изискванията при шофиране за отделните страни. Също така имаме мобилно приложение на ЕПЦ, то е безплатно и може чрез него да получите съвети как да реагирате в съответната ситуация. - Няма голямо значение. Но обикновено когато правим резервация, често даваме нашата кредитна карта като гаранция. Ако сме дали номера си и след това се откажем да пътуваме, е много вероятно да се наложи да платим съответната услуга. Трябва да държим сметка за допълнителни услуги, които сме си поръчали - билет за концерт, мач, екскурзия с лодки и други атракциони. Когато резервираме по интернет, трябва да избираме сигурен начин за плащане. Обикновено това се прави с кредитна или дебитна карта и затова трябва да внимаваме дали сайтът е сигурен. - Няма ясно разписани правила. Но колкото по-рано го направим, по-добре. По този начин ще получим по-добра и евтина оферта. Но е добре да си направим застраховка, защото може плановете ни да се променят впоследствие. Не е изключено да не успеем да пътуваме поради някакви причини. Доброто планиране е за предпочитане. Ако го правим в последния момент, може да пропуснем нещо в договора. - Нека изтъкна, че като цяло оплакванията на потребителите в сектора на туризма намаляват всяка година. Те се движат в рамките на 8%. Жалби от пакетни почивки почти не получаваме. В повечето случаи хората се оплакват или от лошите условия в хотела, или от проблеми с пътуването, забавени полети, забравени багажи по време на почивка. - Наистина от миналата година провалените полети зачестиха. Тук правилата са доста стандартизирани. Пътниците имат права, когато полети, свързани със страни от ЕС закъсняват или се отменят. Тогава трябва да им се осигури нощувка, храна в рамките на три дни. Ако проблемът е по вина на авиокомпанията, пътниците имат право на обезщетение от 250-600 евро. Ако обаче причината е лошото време, това не е по вина на авиокомпанията. Но все пак и в такива случаи трябва да се погрижат за нас и да ни превозят до точката, за която сме платили. - Напротив, жалбите зачестяват. Това не означава, че пазарът е по-зле, но вече много хора пазаруват онлайн. В резултат на това възникват и повече проблеми. Много потребители не са подготвени, не знаят какво да очакват, пазаруват от сайтове извън Европейския съюз и не са запознати с изискванията. Трябва да знаем, че можем да върнем в 14-дневен срок закупената от нас стока. Практиката показва, че допреди няколко години най-много жалби имаше от некачествен транспорт, а сега малко над 1/3 са свързани с онлайн пазаруване на стоки и услуги. - Най-често се оплакват от недоставяне на стоките или от забавяне. Също така от дефекти на стоката, както и от отказ от правото да им върнат парите. Затова е добре хората да знаят, че когато пазаруват от страна от ЕС, може да се обърнат към Европейския потребителски център. Ние ще им съдействаме, за да може стоката да им бъде доставена или да им бъдат върнати парите. Директор на Европейския потребителски център-България към КЗП от 2010 г. Магистър по право от СУ „Св. Климент Охридски” Занимава се със защита на потребителите повече от 16 години Квалифициран медиатор, участва като лектор в специализирани курсове по потребителско обучение на медиатори от 2013 г.  ", "date": "2018.06.29", "title": "Игнат Арсенов: Туроператорът не дължи обезщетение при лошо време"}
{"url": "https://www.monitor.bg:443/bg/a/view/reka-chaja-zalja-hiljadi-dekari-zemedelski-zemi-i-zatvori-pytishta-104020", "text": "Частично бедствено положение обяви в Община Садово кметът Димитър Здравков след огромното количество валежи, които паднаха в региона. Река Чая скъса дига на две места при Катуница, заля хиляди декари земеделски земи и пътя, който свърза Свиленград и Пловдив с Катуница. Той е затворен, по него движение не се допуска. Има опасност и за републиканския път Е-80. В района има пострадали стопански постройки, има опасност да се наводни и моста в село Катуница. Кметът на Садово подчерта, че е крайно време да се изчисти коритото на реката, за да не се стига до подобни ситуации. По думите му, няма опаснот за хората и къщите. В Съединение през цялата нощ са отводнявали дворове, а сигналите, които са получени са над 20. Населението там ще търси финансова помощ от държавата, за да се справи с щетите от пороите.", "date": "2018.06.29", "title": "Река Чая заля хиляди декари земеделски земи и затвори пътища"}
{"url": "https://www.monitor.bg:443/bg/a/view/nankov-obsyjda-treti-most-na-dunav-s-rumynski-vicepremier-104014", "text": "Вицепремиерът и министър на регионалното развитие и публичната администрация на Румъния Пол Станеску ще бъде на работна визита в Русе по покана на министъра на регионалното развитие и благоустройството Николай Нанков. Тя ще се осъществи в крайдунавския град на 29 юни - Международния ден на река Дунав. В рамките на посещението вицепремиерът Станеску и министър Нанков ще обсъдят перспективите за развитие на регионите, включително чрез изпълнението на трансграничните програми и реализацията на Дунавската стратегия, възможностите за изграждане на трети мост на Дунав и др. По-късно двамата ще открият изложба, която ще покаже на гражданите и гостите на гр. Русе най-добрите снимки от конкурса на МРРБ „Една река – десетки райски кътчета“. Целта на надпреварата, в която се състезаваха над 630 снимки, е да популяризира природните красоти на Дунав и да стимулира развитието на туризма в региона. Очаква се на откриването на изложбата да присъстват областният управител на Русе Галин Григоров, кметът на града Пламен Стоилов и депутати.", "date": "2018.06.29", "title": "Нанков обсъжда трети мост на Дунав с румънски вицепремиер"}
{"url": "https://www.monitor.bg:443/bg/a/view/poreden-masov-razstrel-v-sa-sht-5-zaganali-104019", "text": "Най-малко 5 души са загинали, а 2 бяха ранени при нападение срещу редакцията на американския в.\"Кепитъл газет\" в Анаполис, щата Мериленд. Заподозреният е задържан.   Стрелбата в редакцията е била целенасочено нападение, заяви началникът на местната полиция Бил Крампф, цитиран от АФП. Нападателят влязъл в сградата с бойна пушка и търсел жертвите си, посочи полицейският шеф. Той добави, че в социалните медии са били отправяни заплахи срещу вестника, последната била ден преди престъплението. Заподозреният за стрелбата нарочно повредил кожата на пръстите си, за да не може да бъде установена самоличността му. Той е задържан на местопрестъплението и сега отказва да сътрудничи със силите на реда, съобщи телевизия Си Би Ес, цитирана от Ройтерс. Говорителката на Белия дом решително осъди нападението. \"Кърваво нападение срещу невинни журналисти, вършещи работата си, е нападение срещу всички американци\", написа в Туитър Сара Сандърс. Според местните медии нападателят е 38-годишният Джарод Уорън Рамос, жител на град Лаурел в щата Мериленд. През 2012 г. Рамос съдил \"Капитал газет\" и негов журналист за клевета. До съдебен спор се стигнало след публикация през 2011 г. на журналиста Томас Хартли. Той написал статия, в която разказвал за отношенията на Рамос с неидентифицирана жена, с която той се бил запознал във Фейсбук. Журналистът разказвал, че Рамос е пратил на жената много имейли, в които я наричал с вулгарни думи и в които я призовавал да се самоубие. Заради този тормоз Рамос бил даден на съд. Той признал вината си за тормоза пет дни преди журналистът Хартли да публикува статията, посветена на случая. Тогава Рамос завел дело срещу изданието и журналиста с аргумента, че статията не го представяла справедливо. Съдебният спор завършил през 2015 г. преминавайки през апелативна инстанция, която постановила прекратяване на случая. Докато делото се гледало в различни съдебни инстанции, Рамос пишел в Туитър критични послания срещу изданието, срещу журналиста Хартли и срещу съдиите в щата Мериленд. През 2015 г. съдебни документи цитират адвокат на Рамос, който казва, че клиентът му е работил в статистическата служба на САЩ, отговаряща за данни за трудовата статистика. Той бил на работа там за шест години. Същевременно властите идентифицираха жертвите на нападението. Сред тях има местен репортер, спортен журналист, автор на редакционни коментари, колумнист и новоназначена агентка по продажбите, предаде ДПА.", "date": "2018.06.29", "title": "Пореден масов разстрел в САЩ – 5 загинали (обновена)"}
{"url": "https://www.monitor.bg:443/bg/a/view/otvarjat-ofertite-na-uchastyka-trakija-do-mladost-104011", "text": "Днес се отварят офертите в откритата обществена поръчка за проектиране и строителство на над 6 км от Софийския околовръстен път (СОП) II-18 в участъка от км 35+260 до км 41+340. Това е отсечката от пътен възел „Цариградско шосе“ до пътен възел „Младост“. Проектът ще се изпълнява изцяло със средства от републиканския бюджет. Индикативната му стойност е 123 млн. лв. без ДДС, съобщиха от Агенция „Пътна инфраструктура“. Отсечката ще бъде с две платна с по 3 ленти за движение в посока, средна разделителна ивица, разделителни ивици между локалите и директното трасе, 2 локални платна и тротоари. Началото на проектния участък е при км 35+260, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при км 41+340, където отсечката ще се свързва с реконструирания през 2012 г. участък от СОП. Пресичането на Софийския околовръстен път с по-големите пътни артерии в района ще се осъществява чрез 4 пътни възела - п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др. Срокът за изпълнение е 910 календарни дни, от които 180 дни за проектиране и 730 дни за строителство. С реализацията на проекта ще се улесни движението на транзитния трафик и връзката между автомагистралите „Струма” и „Тракия”.", "date": "2018.06.29", "title": "Отварят офертите на участъка „Тракия“ до „Младост“"}
{"url": "https://www.monitor.bg:443/bg/a/view/djulija-robyrts-debutira-v-socialnite-mreji-103998", "text": "Холивудската красавица Джулия Робъртс направи своя дебют в социалните мрежи. Звездата от култовия филм „Хубава жена“ пусна първия си пост в Инстаграм. Тя публикува своя снимка, седнала в тревата с дънкови къси панталонки и с черна фланелка с надпис \"Love\". Текстът, съпровождащ кадъра, е повече от лаконичен - „Здравейте“. Разбира се, 50- годишната актриса позира с най-голямото си оръжие – нейната 100-каратова усмивка. За по-малко от 24 часа Робъртс събра над 108 000 последователи, без повече снимки, коментари или публикувана информация. Носителката на \"Оскар\" все още няма личен профил във Фейсбук и Туитър, но феновете й се надяват това скоро да се промени. Джулия Робъртс е известна с това, че пази ревниво личния си живот от зоркия поглед на папараците. Миналия ноември тя за пръв път разказа за любовта си към своя съпруг Дани Модер, с когото възпитават три деца - 13-годишните близнаци Хейзъл Патриша и Фин Уолтър, и 11-годишния Хенри Дейниъл.  ", "date": "2018.06.29", "title": "Джулия Робъртс дебютира в социалните мрежи"}
