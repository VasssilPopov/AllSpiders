{"url": "https://www.monitor.bg/bg/a/view/bolnicite-izprashtat-2018-ta-s-137-mln-lv-borchove-153015", "text": "Голяма част от държавните лечебни заведения имат просрочени задължения, най-вече към доставчици на медикаменти и консумативи, предава bTV. Според последните данни на здравното министерство задълженията на държавните болници са 137 милиона лева. И все пак се отчита намаление от 24 милиона лева или 15 на сто, спрямо същия период на миналата година. От 62 държани болници у нас, от министерството отчитат, че 20 са без задължения.  ", "date": "2018.12.25", "title": "Болниците изпращат 2018-та с 137 млн. лв. борчове"}
{"url": "https://www.monitor.bg/bg/a/view/33-mln-lv-za-bolni-deca-ot-sms-i-153013", "text": "Близо 33 млн. лв. е събрала благотворителната инициатива \"Българската Коледа\" за 15 години от старта на кампанията през 2003 г. С тях са подпомогнати 4388 български деца и е дарена медицинска апаратура на общо 281 лечебни заведения в цяла България. Университетски и многопрофилни болници, рехабилитационни центрове и домове за медико-социални грижи бяха оборудвани, за да помагат на малките пациенти в тяхното продължително лечение. Тази нощ бяха получени рекорден брой есемеси, обяви от сцената на Народния театър \"Иван Вазов\" водещият на тазгодишния благотворителен концерт Владимир Пенев. Всеки може да дари средства за кампанията със есемес на номер 1117 на стойност 1 лев. Даренията се приемат целогодишно и не приключват тази нощ. Допълнителна информация за \"Българската Коледа\", както и начините, по които може да бъде направено дарение, са посочени на интернет-страницата на благотворителната инициатива: www.bgkoleda.bg.", "date": "2018.12.25", "title": "33 млн. лв. за болни деца от SMS-и"}
{"url": "https://www.monitor.bg/bg/a/view/jyltite-jiletki-pak-napadnaha-bg-shofior-153014", "text": "Шофьор на камион с българска националност се паникьосал при вида на пътна блокада близо до Руан и се опитал да я пробие. Първоначално шофьорът спрял на блокадата край град Сент Етиен дю Рувре, но забелязал, че един от протестиращите се опитва да изтегли кабел от ремаркето на камиона. Шофьорът се изплашил и потеглил, принуждавайки демонстрантите да се отстранят от пътя. Те обаче започнали да го замерят с камъни и топки за петанк и едното стъкло на камиона се счупило, съобщава сайтът \"Енфо Норманди\", цитиран от Нова тв. При преминаването през блокадата, камионът закачил обаче подпалена от демонстрантите палета, която пък подпалила негова гума. Камионът бил преследван за известно време от две коли на демонстрантите, но когато бил засечен от полицейски патрул, демонстрантите избягали. Шофьорът е подал оплакване и е започнало разследване за повреждане на имущество и предумишлено насилие. Междувременно двама мъже, на възраст 21 и 27 години, бяха осъдени на една година затвор за нападение над полицаи по време на протест на \"жълтите жилетки\" във френския град Нанси, съобщава електронното издание \"Експрес\". Двамата са били арестувани в събота в момент, в който са замеряли полицаи с различни предмети.", "date": "2018.12.25", "title": "\"Жълтите жилетки\" пак нападнаха БГ шофьор"}
{"url": "https://www.monitor.bg/bg/a/view/sled-sarmite-i-pyrjolite-dieta-za-myrzelivci-153012", "text": "Диетата, която ще ви помогне да се избавите от излишните килограми без много усилия След празниците свалянето на натрупаните килограми е сред най-актуалните проблеми. Ако не сте привърженици на строгите диети, то тази диета е точно за вас. Наричат я мързелива, защото без усилия и лишения се свалят килограми. Вероятно ще останете учудени, но препоръката при изпълнение на тази диета, е единствено да мързелувате и да си лежите в леглото. Тя продължава точно три дни. Според експертите за това време се свалят три килограма. Първия ден, още докато се излежавате в леглото, изпийте две чаши вода. Закуската, която ще приемете малко по-късно, трябва да се състои от чаша обезмаслено мляко. Към него добавете и лъжичка натурално какао. Може и лъжичка мед. Петнадесет минути след като закусите хапнете портокал или грейпфрут. До 12, оо часа трябва да сте приели литър и половина минерална вода. Това е задължително. За обяд хапнете 200 гр варена риба.Гарнитурата към нея трябва да включва 300 г зеленчуци, приготвени на пара. Следобед изяжте чаша. кисело мляко, подсладено с 1 ч. л. мед. Малко преди да заспите изпийте коктейл от 1 чаша вода, към която сте прибавили три капки лимон. Вечеряйте: зеленчукова супа. Ако все още сте гладни преди сън хапнете чаша кисело мляко с малко мед. Втория ден направете същото, но с тази разлика, че на обяд трябва да хапнете зеленчукова супа. А вечерята трябва да се състои от порция варена риба и порция зеленчукова супа от обедното хранене. Преди сън отново хапнете кисело мляко с мед. С мързеливата диета се топят лесно килограми На третия ден менюто остава като в първия ден с тази разлика, че на обяд и следобед може да изядете и по 50 грама сушени плодове. Вечерята трябва да се състои от 200 грама пилешко месо. Подходяща гарнитура за него са 300 грама зеленчуци на пара. Преди сън изпийте чаша топло мляко, в което сте разтворили лъжици мед.", "date": "2018.12.25", "title": "След сармите и пържолите: Диета за мързеливци"}
{"url": "https://www.monitor.bg:443/bg/a/view/ogromno-dyrvo-padna-vyrhu-kooperacija-v-centyra-na-plovdiv-153002", "text": "Огромно дърво падна върху кооперация в центъра на Пловдив. Заради големината си при падането дървото се е подпряло на балконите и фасадата на сградата, като е срутило част от мазилката, съобщава \"Марица\". Инцидентът е станал рано тази сутрин, пострадали няма. На мястото на инцидента веднага са били пратени полиция и екипи на Пожарна безопасност и защита на населението, които опитват да изтеглят дървото и да направят необходимата организация за сигурността на хората в района. Тепърва предстои да станат ясни причините за инцидента, съобщава България он еър. Според експерти корените на дървото са били изсъхнали, а силните пориви на вятъра са спомогнали за прекършването. Опасното време остава и днес заради силния вятър. Обявен е жълт код за по-голямата част от страната. Само ден по-рано, на връх Бъдни вечер в София вятърът повали част от коледната украса пред ЦУМ.  ", "date": "2018.12.25", "title": "Огромно дърво падна върху кооперация в центъра на Пловдив"}
{"url": "https://www.monitor.bg:443/bg/a/view/600-hlapeta-bez-dom-za-koleda-153005", "text": "Над 600 деца, лишени от родителска грижа, ще посрещнат Коледа в институции. И в края на тази година от Агенцията за социално подпомагане отчитат недостиг на семейства желаещи да станат приемни родители. Най-остра нужда има в областите Ямбол и Бургас, където много майки изоставят бебетата си още в родилния дом, предаде БНТ. Преди няколко години Маргарита Танева чула реклама, че се търсят приемни родители за новородени. \"Отдавна чувствах една вътрешна потребност да бъда полезна, да помагам на хората\", казва Маргарита Танева - приемен родител. Жената се свързала с фондация, преминала обучение и вече трета година е професионален приемен родител. Отгледала е три новородени, които вече са осиновени. В момента се грижи за четвърто бебе. Маргарита получава подкрепа от социален работник за отглеждането на децата. Според Мариета Божанова трудностите идват от това, че децата, които се настаняват в семейството, са с неизвестно минало. Многото тях са преживяли насилие, не са известни навиците им. Приемните семейства у нас са около 2300, но не са достатъчно, за да осигурят домашна грижа за нуждаещите се деца. \"Смятаме,че е необходимо да привлечем още поне около 500-600 родители, които да поемат грижата за децата бебета, деца до 3 години, деца с увреждания\", казва Емил Тодоров, директор \"Закрила на детето\", АСП. За целта се готвят информационни брошури и плакати за популяризиране на приемната грижа. Те ще бъдат разпространени в цялата страна.", "date": "2018.12.25", "title": "600 хлапета без дом за Коледа"}
{"url": "https://www.monitor.bg:443/bg/a/view/ide-li-studa-vijte-tuk-153011", "text": "През нощта и в сряда преди обяд ще има предимно значителна ниска облачност, която в следобедните часове ще се разкъсва и намалява.  Вятърът малко ще отслабне, ще бъде умерен от северозапад.   Минималните температури ще са предимно между минус 6 и минус 1 градуса, максималните - между 1 и 6 градуса. Атмосферното налягане е и ще остане по-високо от средното за месеца. В планините ще преобладава слънчево време, по-значителна ще бъде облачността главно преди обяд в ниските части. Ще духа силен вятър от север-северозапад. Максималната температура на височина 1200 м ще бъде около минус 3 градуса, на 2000 м - около минус 9 градуса.   Над Черноморието ще преобладава слънчево време, с по-значителни увеличения на облачността главно след обяд по северното крайбрежие. Ще духа умерен северозападен вятър. Максималните температури ще са 3-4 градуса, вълнението на морето ще бъде 2-3 бала. Температурата на морската вода е 7-8 градуса. В четвъртък и петък облачността ще е разкъсана, в Дунавската равнина и в котловините преди обяд - предимно значителна. Вятърът малко ще отслабне, повече в нощните часове, но през деня отново ще се усилва и ще бъде умерен, през първия ден все още от северозапад, а в петък - временно от югозапад. Минималните температури ще останат без особена промяна - предимно между минус 5 и 0 градуса, а дневните още малко ще се повишат и в петък ще са между 5 и 10 градуса. През последните три дни от старата година и през първия ден на Новата, времето ще остане динамично. Облачността ще бъде предимно значителна. По-късно през деня в събота с усилване на вятъра от северозапад и север ще застудява. Ще има и превалявания, през почивните дни само на отделни места, главно в Северна България, а на 31 декември и 1 януари на повече места в страната, вече предимно от сняг, в югоизточните райони - от дъжд. Минималните температури ще са между минус 5 и 0 градуса, по Черноморието малко по-високи, дневните - между 0 и 5 градуса.", "date": "2018.12.25", "title": "Иде ли студа? (ВИЖТЕ ТУК)"}
{"url": "https://www.monitor.bg:443/bg/a/view/seksi-koleda-angelite-na-victoria-secret-vi-pozdravjavat-video-153007", "text": "Всички ангели на американската марка за бельо Victoria's Secret, записаха новогодишно видео поздравление. Вижте тук посланието на секси моделите.", "date": "2018.12.25", "title": "Секси Коледа: Ангелите на Victoria secret ви поздравяват (ВИДЕО)"}
{"url": "https://www.monitor.bg:443/bg/a/view/sa-sht-kym-barselona-pazete-se-ima-opasnost-ot-atentat-153006", "text": "В Барселона засилиха мерките за сигурност след предупреждение на Държавния департамент на САЩ за риск от терористична атака в града по време на коледните и новогодишни празници. Според испанския Ел Паис, полицията издирва 30-годишен мароканец с разрешително да шофира автобуси. През август миналата година джихадист вряза микробус в пешеходци в центъра на Барселона, загинаха 16 души, ранени бяха над 130, съобщава БНТ. Работим по заплахата! Така от каталунското вътрешно министерство коментираха предупреждението от Консулския отдел на Държавния департамент към американските граждани в Барселона. Американските представители приканват каталунците да бъдат бдителни за превозните средства, включително автобуси, в района на Лас Рамблас и други популярни места. Каталунската полиция, според пресата, издирва млад мароканец, който може да опита да връхлети с автобус върху пешеходци. Мъжът бил от Казабланка, имал книжка за управление на автобус и досие в Испания от 2006 г. за обида на полицай на летището в Малага. Проверяват се водачи на автобуси и микробуси в центъра на Барселона, наблюдават се и компаниите за автомобили под наем, засега нямало данни мъжът да е на испанска територия. Официално властите говорят за временно засилване на мерките за сигурност на местата, където се струпват много хора. Степента на терористична опасност в страната остава на предпоследната четвърта степен.", "date": "2018.12.25", "title": "САЩ към Барселона: Пазете се, има опасност от атентат"}
{"url": "https://www.monitor.bg:443/bg/a/view/vnimavajte-s-restoto-bum-na-falshivi-pari-153004", "text": "Бум на фалшиви пари около празниците. Експертите предупреждават, че при голямото пазаруване по Коледа и Нова година има най-голям риск да се окажем с фалшиви банкноти в портфейла. Според БНБ най-често се засичат неистински двайсетолевки. Централната банка започна с подмяна на левовете с нови по-защитени серии. Първо това ще се случи със столевката. За първите 9 месеца на годината са засечени седем фалшиви фалшиви банкноти от 100 лева, съобщава bTV. В над 70% от случаите – фалшивите банкноти са от 20 лв. – спрени са над 400 банкноти. Валутните касиери споделят, че през декември и в летните месеци, рискът от фалшиви пари е най-голям. Те допълват, че рядко хората знаят откъде са получили фалшификат. Само преди два месеца беше разбита най-голямата печатница за фалшиви банкноти за последното десетилетие – в Слънчев бряг. В следващите три години БНБ ще подмени всички банкноти с нови по-защитени серии. „Технологиите се развиват, това дава предимство, както на тези които искат да фалшифицират, така и възможности на тези, които правят истински пари, коментира Калин Христов, подуправител на БНБ. От банковият сектор заявяват, че въпреки трудностите, се фалшифицират и монети. От БНБ съветват да разглеждаме монетите и банкнотите внимателно. Да не се концентрираме само върху един от защитните елементи. При съмнение – да сравним банкнотата с друга и ако продължим да не сме сигурни да отидем да проверим парите в най-близката банка или обменно бюро.", "date": "2018.12.25", "title": "Внимавайте с рестото: Бум на фалшиви пари"}
{"url": "https://www.monitor.bg:443/bg/a/view/albanija-pusna-v-neta-spisyk-na-shpionite-si-153003", "text": "Албания сътвори огромен гаф, който сериозно разтревожи ръководните органи на НАТО. На страницата на албанското министерство на финансите се появи подробна информация за агентите на разузнаването на страната (SHISH) из цяла Европа. Става въпрос за класифицирана информация - не само кои са агентите, а номерата на паспортите им, номерата на автомобилите, които ползват, размерът на заплатите, които получават, пари за командировки и дори заплащанията, които реализират към автосервизи или водопроводчици. Изнесени са десетки имена на агенти, като двама от тях заемат \"чувствителни\" постове в НАТО в Брюксел, съобщава британският вестник \"Индипендънт\". Става ясно, че Албания разполага с шпиони в Гърция, Косово, Македония, Сърбия и Италия. Освен това са показани данни за специфични дейности, засягащи включително правителството, президентството и съдилищата в страната. Все още не е ясно дали изнесената класифицирана информация е след прекалена \"усърдност\" на служител във финансовото министерство или след хакерска атака. Заради това в НАТО обявиха и повишено ниво на тревога, тъй като на практика по този начин се влиза не просто в албанската система за сигурност, а в системата на Алианса. Очаквано агентите веднага са изтеглени.", "date": "2018.12.25", "title": "Албания пусна в нета списък на шпионите си"}
{"url": "https://www.monitor.bg:443/bg/a/view/na-gara-zmeevo-montiraha-ciferblat-ot-dalechnata-1908-a-152648", "text": "Външно тяло на часовник от престижната марка Paul Garnier, произведен през вече далечната 1908 година монтираха специалисти от държавната НКЖИ на фасадата на реновираната жп гара Змейово, той ще работи с електрическо захранване поради невъзможността да бъде свързан със запазения оригинален механичен механизъм , изработен  някога в немската J.F.Feule и считан за най-точният на територията на Балканския полуостров. Външно тяло на часовник от престижната марка Paul Garnier, произведен през вече далечната 1908 година монтираха специалисти от държавната НКЖИ на фасадата на реновираната жп гара Змейово, той ще работи с електрическо захранване поради невъзможността да бъде свързан със запазения оригинален механичен механизъм , изработен  някога в немската J.F.Feule и считан за най-точният на територията на Балканския полуостров. Оригиналният циферблат, припомнят запознати е бил свален през 2013 година под претекст, че ще се прави ведомствена музейна сбирка на компанията в Пловдив, неотдавна бе направен опит да бъде прибран и вътрешният механизъм,  но началникът на гарата Димитър Николов се възпротиви и спря „акцията“. Експерти са категорични, че автентичният часовник е бил доставен през 1903 година заедно с още няколко десетки от същата немска компания със седалище в град Бокенем , Долна Саксония.Той е бил монтиран през 1913 година при пускането на железницата през Балкана, на практика от този тип са оцелели не повече от половин дузина, един от тях е запазен в гарата на Стара Загора след като е бил демонтиран от  спирката в близкото село Михайлово.", "date": "2018.12.25", "title": "На гара Змеево монтираха циферблат от далечната 1908-а"}
{"url": "https://www.monitor.bg:443/bg/a/view/koja-e-naj-malkata-ikonomika-v-sveta-153008", "text": "Често се пише за най-големите икономики в света и всички знаем кои са те - Съединените американски щати, Китай, Япония, Германия. Тези страни са важен двигател и на световната икономика. Но коя е най-малката и колко точно малка е тя? Оказва се, много малка. Докато САЩ отчитат брутен вътрешен продукт от $19,39 трилиона през 2017 година, малката островна държава Тувалу записват едва $39,79 милиона - или цели 487 308 пъти по-малко! БВП на глава от населението е около $3 800, което я поставя на 180-та позиция в света. На дъното е ЮАР с едва $700. Тихоокеанската държава, позната преди 1976 година и като Острови Елис, е разположена върху група атоли в Полинезия между Хаваите и Австралия. Държавата има площ от едва 25,6 кв. км и население от 11 192 души. Официалният език е английски, а Тувалу е под управлението на британската кралица Елизабет II. Освен че е сред най-малките икономики, тя е и въобще сред най-малките държави в света. Осем от деветте атола са населени, а най-високата точка е на едва 4,6 метра надморско ниво. Икономиката на Тувалу разчита основно на внос, особено на храна и горива. Икономическата активност е доминирана значително от публичния сектор. Държавата дава работа на около 20% от заетите. Като изключим риболова, страната не може да разчита на почти никакви природни ресурси. Именно заради това риболовът е значителна част от износа, a приходите от разрешения за риболов са около 45 процента от брутния вътрешен продукт през 2013 г. Дори имайки предвид околните държави, икономиката на Тувалу е сравнително неразвита, разчитайки освен на риболова, и на селско стопанство. Проблемът обаче е, че почвата е бедна, а на островите няма източник на сладководна вода. Сред най-популярните култури са сушените ядки от кокосови орехи. Любопитното е, че Босна и Херцеговина са на второ място като търговски партньор на страната, а 17 процента от износа през 2017 г. са за балканската държава, по данни на ЦРУ. Най-големият партньор е САЩ с 18,2 процента. 33,4 процента от вноса пък идва от Сингапур. Страната може да разчита и на около $4 милиона годишно, които нейните граждани, отишли да работят в чужбина, пращат на семействата си. Бюджетът се попълва и от договор за интернет домейна .tv, от който тя трябваше да получи $50 милиона в рамките на 12 години. По-късно споразумението бе предоговорено след недоволство от правителството на Тували, но точната сума не е известна. Страната има и тръстов фонд, създаден през 1987 от други страни в региона. Към 2014 г. в него има $104 милиона (или над два пъти цялата икономика). Правителството се обръща към него, когато не може да \"върже двата края\" в бюджета. Заради ниското си надморско ниво, страната е сред най-заплашените от промените в климата.", "date": "2018.12.25", "title": "Коя е най-малката икономика в света?"}
{"url": "https://www.monitor.bg:443/bg/a/view/skandal-v-hrama-sveshtenik-godi-dete-s-autizym-video-153009", "text": "Божи служител изгони дете аутист от църквата на Троянския манастир \"Успение Богородично\" в навечерието на Рождество. Грозната сцена се разиграла на метри от чудотворната икона на Богородица Троеручица, разказа в профила си във Facebook майката на 5-годишното момиченце – Кристина Борисова. Дъщеря й е с диагноза генерализирано разстройство от аутистичния спектър. Именно затова майката искала да се докосне до чудотворната икона, пред която хората се молят за здраве и изцеление. На 16 декември обаче се натъкнали на йеромонах Георги, който грубо ги изгонил, защото детето: \"Вика и крещи\". Семейството заснело арогантната сцена, недопустима за храма, и е качила клипа към поста си. В него ясно се виждат заплашителните жестове на монаха и се чуват думите: \"То е детенце, ама вика, вика и крещи!\", \"Недей да ме снимаш, слушаш ли к’во ти казвам, ще те изпердаша!\", \"Айде да си ходите!\" Почти веднага от Троянския манастир изпратиха извинително писмо до жената, подписано от игумена - Велички епископ Сионий. \"От името на братството и лично от свое име поднасяме сърдечни извинения на вас и на вашите придружители, които сте потърпевши и сте станали свидетели на това неподобаващо поведение от страна на йеромонах Георги. Уверяваме ви, че на духовника ще бъде наложено съответстващото наказание за поведението му, което е недопустимо и непристойно\", се казва в писмото му.", "date": "2018.12.25", "title": "Скандал в храма: Свещеник гони дете с аутизъм (ВИДЕО)"}
{"url": "https://www.monitor.bg:443/bg/a/view/bpc-da-otvorim-syrcata-si-da-njama-nikoj-samoten-i-bez-nadejda-153001", "text": "Рождество Христово поражда в нашите души неизказана духовна радост, която ни дава сили и надежда да преодоляваме предизвикателствата на нашето време. Господ Исус Христос ни посочва единствения път на спасението, от който да не се отклоняваме \"ни надясно, ни наляво, а да постъпваме благоразумно във всичките си предприятия\" /Исус Навин 1:7/. Това се казва в патриаршеското и синодално послание за Рождество Христово, прочетено от църковния амвон в патриаршеската катедрала \"Св. Александър Невски\" от главния секретар на Светия синод - Мелнишкия епископ Герасим. Рождественското послание беше отправено към вярващите на празничното богослужение в патриаршеската катедрала. В него се казва, че затова в този свят и пресветъл ден Светата Православна църква ни призовава, като подражаваме на Всещедрия и Всемилостив Бог, и ние щедро да отворим нашите сърца, и да сторим всичко, което е по силите и възможностите ни, та между нас да няма никой самотен и без надежда. Днес за всички нас се ражда Спасителят Христос Господ, Който като ни призовава да стоим непоклатно във вярата, ни учи: \"Вие сте светлината на света\" /Мат. 5:14/. Патриарх Неофит и митрополитите от Светия синод на БПЦ поздравяват всички наши духовни чеда в пределите на Родината и извън нея със светлия празник на Христовото Рождество и отечески им благопожелават здраве, духовни успехи, мир в семействата, училищата, държавните институции, та да има повече благост, търпение, добра воля и любов. Благодатта и мирът на раждащия се днес Богомладенец, и общението в Светия Дух да бъдат с всички нас! Честито Рождество Христово, пожелават Негово светейшество и архиереите от БПЦ към всички българи в празничното си послание.", "date": "2018.12.25", "title": "БПЦ: Да отворим сърцата си, да няма никой самотен и без надежда!"}
{"url": "https://www.monitor.bg:443/bg/a/view/trymp-i-melanija-sledjat-marshruta-na-djado-koleda-snimki-153010", "text": "Президентът на САЩ Доналд Тръмп и първата дама Мелания бяха сред 1500 доброволци, които помагат на военните от Северноамериканското военновъздушно-космическо командване (НОРАД) да информират малчуганите за маршрута на шейната на Дядо Коледа, предадоха световните агенции. Президентската двойка разговаря по телефона с няколко души, които пожелаха да научат къде точно се намира добрият старец, раздаващ подаръци. Тръмп разпита момченце на име Колман как се представя в училище, какви са оценките му и на колко години е, а после го попита дали вярва в Дядо Коледа. Преди да се включи в инициативата обаче, Тръмп заяви пред репортери, че няма новини относно частичното спиране на работата на федералната администрация, предаде ДПА. Към 00.35ч. по Гринуич днес шейната на добрия старец напускаше Бразилия по посока на Санвичевите острови, след като започна с раздаването на подаръци в Азия и Тихоокеанския регион, Нова Зеландия, Япония и Китай. Досега са раздадени почти 7,4 милиарда подаръка, твърди НОРАД. Традицията с проследяването на маршрута на шейната на Дядо Коледа датира от 1955 г., когато вестник публикува реклама с телефонен номер, който уж бил на добрия старец. Номерът обаче се оказал на Континенталното военновъздушно командване, предшественика на НОРАД. Въпреки първоначалната изненада военните започнали да отговарят с удоволствие на питанията на децата къде се намира Дядо Коледа. Всяка година в отговарянето на въпроси се включват и знаменитости, в това число и президентът на САЩ и половинката му.", "date": "2018.12.25", "title": "Тръмп и Мелания следят маршрута на Дядо Коледа (СНИМКИ) "}
{"url": "https://www.monitor.bg:443/bg/a/view/sajtove-prodavat-cyrkovni-sveshti-mente-152999", "text": "Сайтове въртят търговия с църковни свещи менте за жълти стотинки. Това показва проверка на „Монитор“. Цената на един пакет от 400 броя е 6.5 лв. Това означава, че една свещ се търгува за стотинка и половина. В църквата същите свещи се продават на 20 пъти по-висока цена. Според търговците обаче свещите, които се продават онлайн не се ползват от миряни в черкви и храмове, а най-вече на поводи като кръщенета, сватби или опело. „Понякога идват бизнесмени, които правят освещаване на офис или нов търговски обект. Те не искат да дават стотици левове за свещи с печата на църквата“, обясни онлайн продавач. Интернет страниците, в които се продават пакети свещи са десетки, въпреки, че преди няколко години църквата обяви война на продажбата на ментета. Допреди 2-3 години родните духовници редовно констатираха, че в цялата страна се печелят милиони от продажбата на свещи метета – такива, които не са произведени в официалната свещоливница на Българската православна църква. Именно, за да се ограничи потреблението им, На всяка една от тях присъства печат „БПЦ”. По този начин самите миряни започнаха да контролират продажбите на свещи в страната. Щом видят някоя без този печат и сигнализират на висшите духовници. Според информация на „Монитор“ между 16 до 17 млн. лева само от свещи влизат на година в църковните хазни. Оборотът на вощеници не само не пада под 100 тона за 12 месеца, а дори се е качило над два пъти за последните 4 години. Само за коледните празници храмовете продават не по-малко от 5 тона свещи. Тенденцията за двоен и дори троен скок на търгуваните количества датира от времената, когато Светият синод започна да слага печат върху вощениците. До 2014 г., когато все още нямаше клеймо по тях, от свещоливницата в столичния квартал „Илиянци“ излизаха не повече от 30 тона годишно. Причината беше в свещите, произвеждани в нелегални работилници и мазета, с които се зареждаха дори свещеници, за да не плащат отчисления на съответната митрополия, обясниха от Свещеническия синдикат. 4,40 лв. е изкупната цена на 1 кг парафинови свещи независимо от големината им. и според него бройките на вощениците. Например в една опаковка от най-малките, тези по 20 ст., те са 400 броя, а при тези от по 1 лев – 50 броя. Всеки пакет обаче тежи един килограм, тъй като се отчита на база килограм. Най-много вървят евтините от по 20 стотинки. Те формират около 40% от всички продажби. Независимо от големите производствени количества свещоливницата печели най-малко – по 4,50 лв. за 1 кг, колкото всъщност е един пакет. От продажбата му храмът взима от 40 до 50 лева според цената на вощениците в него.", "date": "2018.12.25", "title": "Сайтове цакат църквата: Продават свещи менте (ОБНОВЕНА)"}
{"url": "https://www.monitor.bg:443/bg/a/view/dron-edva-ne-svali-britanski-iztrebitel-153000", "text": "В графство Сафолк изтребител от британските ВВС Tornado GR4, който летял със скорост от 830 км/час, едва не се е блъснал с дрон, който е бил управляван от местен фермер. Това съобщава Daily Express, като се позовава на съобщение на управлението за гражданска авиация във Великобритания. Инцидентът е станал на 16 километра от базата на британските ВВС Уотисхем. В съобщението се казва, че пилотът на изтребителя не е забелязал дрон, който е минал на 22 метра от самолета, а го видял едва, след като двете машини се разминали. От командването на ВВС са разпространили изрична забрана за вдигането във въздуха на дронове близо до авиобазата. Местният фермер, който е нарушил правилата, го очаква солена глоба.", "date": "2018.12.25", "title": "Дрон едва не свали британски изтребител"}
{"url": "https://www.monitor.bg:443/bg/a/view/ho-ho-ho-koleden-humor-za-ranobudni-kolekci-ja-152993", "text": "В живота на мъжа има три периода. През първия той вярва в Дядо Коледа. През втория - не вярва в дядо Коледа. През третия - той е Дядо Коледа.  ***************************************************************** В навечерието на Коледа мъж се клатушка по улицата, носейки елхичка. Една възрастна дама го вижда и с изумление казва:  - Как не ви е срам по Коледа да се напивате, а да не стоите при семейството си?  - И на мен ми се иска да се прибера, но не знам как да се измъкна от тази гора?  ***************************************************************** Дете на програмист пита баща си:  - Тате, Дядо Коледа как побира в чувала подаръците за всички деца по света?  - С Win Zip, моето момче.  ***************************************************************** - Този Дядо Коледа всичко обърка - оплаква се донаборник, току-що получил повиквателна.  - Защо? - пита го негов приятел.  - Преди 15 години си поисках военна униформа. А той чак сега ми я дава!  ***************************************************************** - Скъпи! - провиква се жената от спалнята. - Купила съм ти разкошен подарък за Коледа!  - Покажи ми го.  - Минутка! Сега го обличам!  ***************************************************************** - Скъпи, какъв подарък искаш за Коледа?  - Да се престориш на глухоняма!  ***************************************************************** - Сега е Коледа и затова искам да се разберем веднъж завинаги! - казва жена на мъжа си. - Ако продължаваш да ухажваш и притесняваш нашата прислужница, аз ще се разведа с теб!  - За такава дреболия?  - Виж какво! Такъв мъж като теб аз мога да си намеря винаги, но такава добра прислужница - едва ли!  ***************************************************************** - Стоянчо, знаеш ли какво представлява Снежанка?  - Знам! Тя е дъщеря на Дядо Коледа и Баба Яга!  ***************************************************************** - Татко, ти нали ми каза, че Дядо Коледа е единствен в целия свят?  - Да, така е - отговаря таткото.  - А защо тогава на площада видях трима мъже, облечени като Дядо Коледа?  - Ох, пак са раздули щата, моето момиче! - опитва се да обясни конфузната ситуация бащата.  ***************************************************************** Син на мафиотски бос пише писмо до Дядо Коледа:  \"Мили Дядо Коледа,  Ако ти е мил животът на скъпата ти майчица...\"  ***************************************************************** Светльо и Гошко чакат да дойде Дядо Коледа. По-малкият, Светльо, гори от нетърпение и предлага на батко си:  - Хайде да излезем да посрещнем Дядо Коледа! Може да обърка апартаментите!  - А, не! - категоричен е баткото. - Навън е много студено.  - А защо е студено? - продължава да се вълнува Светльо.  - Защото слънцето се е скрило.  - Къде?  - Ами и то е отишло някъде на топло - обяснява Гошко.  - Гошко, харесва ли ти тромпетът, който ти подарих за Коледа?  - Това е най-хубавият подарък, който някога съм получавал, дядо!  - Много се радвам! Значи ти харесва да свириш?  - Не, но татко ми дава по 5 лева на ден, за да не свиря...  ***************************************************************** - Мамо, вярно ли е, че щъркелите носят бебетата?  - Вярно е.  - А подаръците ги носи Дядо Коледа?  - И това е вярно.  - А ти се блъскаш и печелиш пари?  - Съвсем вярно.  - В такъв случай, мамо, татко май е напълно излишен в тази къща!  ***************************************************************** - По какво се различава Дядо Мраз от Дядо Коледа?  - Дядо Коледа е винаги сам и трезвен, а Дядо Мраз е винаги подпийнал и с момиче.  ***************************************************************** - Защо Дядо Мраз е винаги весел?  - Защото знае къде живеят всички лоши момичета.  ***************************************************************** Нова Година. Леко пийнал Дядо Коледа влиза с торбата с подаръци при очакващите го деца в детската градина. Присядва тежко и пита децата:  - Деца, искате ли подаръци?  - Даааа!  - А ще ми решите ли една задачка преди това?  - Даааа!  - Слушайте задачката: Дядо Коледа носи подаръци в десет детски градини за една вечер. Във всяка градина му плащат по 50 лева. Колко пари ще вземе за тази вечер Дядо Коледа?  - 500! 500! - викат децата.  - Ще вземе друг път! А данъците?  ***************************************************************** Приемаме поръчки за Нова година.  Ценоразпис:  Снежанка и Дядо Коледа - 50 лв.  Снежанка без Дядо Коледа - 200 лв.  ***************************************************************** Как се нарича човек, който мрази старци?  Дядо Мраз.  ***************************************************************** Двама се разправят:  - Знаеш ли, Снежанка още ходи с Дядо Мраз.  - А Дядо Коледа с кого ли ходи?  - Как с кого бе, с Мери.  - Коя Мери?  - Абе Мери Кристмас, бе.  ***************************************************************** Синът на Тодор Живков го пита:  - Каква е разликата между Дядо Коледа и Дядо Мраз  - Дядо Мраз е комунист, а Дядо Коледа демократ. ***************************************************************** Избери си какво желаеш да ти донесе Дядо Коледа и му пиши колкото е възможно по-скоро.  - Вече направих това - отговаря Лили. - Тъй като желая всичко, изпратих му каталога.  ***************************************************************** - Какво ти донесе дядо Коледа?  - Ами разболях се от грип.  - Значи те е посетил не дядо Коледа, а дядо Мраз. ***************************************************************** На Коледа момиченце пита майка си.  - Мамо, това палто татко ли ти го купи?  - Ъ... татко ти, ако се надявах на татко ти, тебе нямаше да те има - отговорила майката. ***************************************************************** Дядо Коледа си взема час при психиатъра и угрижен се оплаква:  - Помогнете, докторе! Губя вяра в себе си...  ***************************************************************** Драги Дядо Мраз,  Ти вероятно не си свикнал да получаваш писма на втори януари. Но аз искам да изясним едно малко недоразумение, което стана между нас.  В началото на миналия месец ти писах писмо, в което те помолих за велосипед, влакче, ролкови кънки и футболна топка. Цяла година учих като луд, имам най-добрите оценки не само в класа, но и в цялото училище. Честна дума, никой не се е държал по добре от мен с родителите, братята, приятелите и съседите. Постоянно ходих до магазина, два пъти дори преведох една старица през улицата. Няма нито една добра постъпка, която да не съм направил.  И за какъв дявол ми донесе чифт чорапи и идиотска химикалка? Какво си въобразяваш ти бе, козел! Да ме разиграваш цяла година и накрая да ме оставиш с купчинка боклуци под елхата. И на всичкото отгоре - донесе толкова подаръци на онзи кретен в съседния апартамент, че няма да може да мине с тях през вратата. Затова дори и не си помисляй да си довлечеш задника при мен следващата година. Ще те замерям с камъни - и теб, и осраните ти елени, така че те ще се разбягат и ще се наложи да си ходиш пеша до забутания Северен полюс! Не искам да чувам за теб повече! От тази година ще разбереш колко лош мога да бъда, ти, дебел и вмирисан Дядо Мраз!  От малкия Иванчо ***************************************************************** - Снежанке, защо ходиш с голи гърди?  - Защото Дядо Мраз си загуби брадата.  - И какво?  - Ами така никой няма да забележи.  ***************************************************************** Обиколка на професора в родилен дом. Оказало се, че голяма група жени трябва да родят в един и същи ден - 1 октомври. Професорът се чуди. Обясняват му:  - Посрещахме Нова година в една компания.  ***************************************************************** Трима приятели обсъждат кой какво е подарил на гаджето си за Коледа. Първият:  - Представете си, обикаляме с гаджето по магазините, тя видя едни секси бикини... Струваха ми 50 лева...  Вторият:  - А аз отивам с жената в някакъв магазин, а тя като хареса едни прашки с диаманти по тях... Струваха ми неколкостотин долара...  Третият:  - А моята пък видя едни гащи, съвсем обикновени, нищо особено... Струваха ми 100 хиляди и развод...  Първият и вторият:  - А в кой магазин ги намери?  Третият:  - В какъв магазин, бе.... под леглото ги намери...  ***************************************************************** - Слушай, брато, Коледа идва, а няма пари и никой не иска да ми даде назаем. Вече втора нощ не мога да мигна.  - Защо не каза по-рано бе?  - Ти можеш ли да ми помогнеш?  - Разбира се! Точно вчера ми докараха от Швейцария страшни хапчета против безсъние.  ***************************************************************** След играта \"Кликни върху Дядо Коледа!\" компанията Coca-Cola планира да изненада феновете за Нова година с \"Бекъпни Дядо Коледа!\" и \"Форматирай Снежанка!\". ***************************************************************** Катаджия спира автомобил, превишил скоростта: - Закъде сте се забързали толкова? - пита той шофьора. - За вкъщи. Посрещах Нова година с приятели и се позабавих. Жена ми се сърди. - Но сега е месец май... - Именно, затова и бързам. ***************************************************************** Телефонен разговор в навечерието на Нова година: - Ало, застрахователната компания? Извинете, можем ли да застраховаме дома си по телефона? - Не, това е невъзможно. Сега ще Ви изпратим свой представител, който ще сключи договор с Вас. - Добре, само го пратете по-бързо, защото елхата вече догаря, а килимът започва да пуши. ***************************************************************** Телефонна анкета на 1 януари сутринта: - 2% отговорили с \"Да\", - 3% с \"Ало\", - останалите 95% се затруднили да отговорят. ***************************************************************** 31 декември. Момченце звъни в Бърза помощ: - Елате бързо, татко се побърка. Облече червен халат и на всички разправя, че е Дядо Мраз. ***************************************************************** Двама приятели се срещат на 1 януари: - Как посрещна Нова година? - Не знам, още не са ми разказали... ***************************************************************** След новогодишния празник в детската градина баща говори на сина си: - Сине, ти си вече голям, трябва да ти кажа истината - няма Дядо Коледа. Това бях аз. - Знам, знам. Нали щъркелът също си ти... ***************************************************************** - Татко, познай кой влак закъснява най-много! - Кой, сине? - Този, който обеща да ми подариш още за миналата Нова година. ***************************************************************** Празнуването на Нова година - това е вечеря, завършваща със закуска... ***************************************************************** Драги Дядо Мраз! Само едно нещо искам за Коледа - списъка ти с момичета, които са били лоши тази година... ***************************************************************** Първи януари. Две приятелки си говорят по телефона: - Галя, как изкара Нова година? - Ами както обикновено - в леглото... - И много народ ли се събрахте? ***************************************************************** Вестникарска обява:  \"Дами и господа! Направете тази Нова година незабравима за своите деца - извикайте у дома Дядо Коледа! P.S. Господа, доставете и на себе си удоволствие в тази празнична вечер - извикайте си Снежанка!\" ***************************************************************** Лондон... Мъгла... Кафе... Седят двама джентълмени и си говорят: - Наближава Нова година... Това е хубаво! Вторият: - Е, и какво. Сексът е по-хубав. - Да, но Нова година е по-често. ***************************************************************** Застояли се гостите на едно новогодишно тържество, домакинята вече не знае какво да ги прави. Телефонът звъни и на нея й хрумва идея. Връща се в стаята и вика: - Пожар, пожар! Всички: - В чий дом? - Не разбрах добре... на някого от вас. ***************************************************************** Ходи Дядо Мраз по улицата, а след него тичат сомалийчета и викат : - Дядо Мраз, дай ни подаръци! - Няма да ви дам - отговаря назидателно беловласият старец. - Аз давам подаръци само на тези деца, които слушат и се хранят добре. ***************************************************************** Приближават новогодишните празници. Мъж в командировка решил да изпрати на жена си подарък. Получила тя колета и като го отворила, намерила вътре чорапогащник. На единия му крачол било написано \"Честита Коледа\", а на другия \"Честита Нова година\".  Тогава жената изпратила на мъжа си следната телеграма: \"Благодаря ти за подаръка. Надявам се, че ще дойдеш да ме видиш между двата празника...\"   ", "date": "2018.12.25", "title": "ХоХоХо: Коледен хумор за ранобудни (КОЛЕКЦИЯ)"}
{"url": "https://www.monitor.bg:443/bg/a/view/bylgarski-djado-koleda-radva-decata-v-skandinavija-152778", "text": "Господ беше българин само на Световното по футбол през 1994-та, но Дядо Коледа е бил българин неведнъж оттогава. След Иван Петрушинов, който направи световен дебют в ролята благодарение на „Кока-Кола“ преди 8 години, сега друг наш актьор – Емил Емилов, бе избран да радва децата в образа на добрия старец в Скандинавия. Синеокият брюнет, познат като злия сводник от сериала „Стъклен дом“, като наглия театрален директор от филма „Докато Ая спеше“ и от още много екранни и сценични превъплъщения, раздава подаръци от телевизорите в Швеция и Норвегия от името на известната верига хипермаркети „Джула“. Симпатичният клип от наша територия може да се гледа в YouTube, но направи фурор и в личния профил на артиста във Фейсбук. Рекламата е снимана край Нови Хан, близо до къщата на „Биг Брадър“ – в специален павилион, в който са „построени“ стаите от клипа. Негови автори са петима известни шведски режисьори, нарекли групата си „Трактор“, а операторът англичанин е виртуоз, работил във филма „Гепи“ на Гай Ричи, както и в много видеа на Мадона, Роби Уилямс, „Продиджи“... „Те почти се влюбиха в мен, на шефа на екипа толкова му харесваха моите импровизации, че ми каза: „Ще снимаме всеки дубъл веднъж както аз искам, и втори път – както ти ми предложиш“, обяснява Емил Емилов. Има без специално обезопасяване, боравене с тежки строителни инструменти, от които ръцете му отмаляват. Докато удря с чука, пробивайки дупки, за да вкара огромния чувал с изненади, парче от пиротехниката го уцелва в челото, но за късмет нашият човек е с предпазни очила („Шегувахме се, че съм изкарал два надника в строителния бизнес!“). Накрая, вече в дълбока нощ, трябва да повтори към 30-40 пъти типичния смях на Дядо Коледа и шведите остават толкова доволни, че се нареждат в шпалир да му стиснат ръката. Само за финалното падане през комина от височина 5-6 метра е използван каскадьор, признава Емил. „Не съм предполагал, че ще бъда в тази роля – дъщеря ми е на 13 години, синът ми е на 21, рано ми е може би да съм дядо. Но се случи така, че станах дядо за много деца по света и съм щастлив“, не крие той. При всеки епизод режисьорът иска от Емил неговата мощна индивидуална енергия. „Сподели, че в момента, в който е видял усмивката и очите ми на кастинга, е решил, че това ще е неговият герой“, доверява актьорът с щастливи пламъчета в погледа. А конкуренцията очевидно е била жестока, защото неговият добър приятел Иван Петрушинов впоследствие му казва: „Ах, ти, взе ми Дядо Коледа!“. Значи и най-популярният у нас актьор във въпросното амплоа също е бил викан на кастинга. Въпреки това, Петрушинов наляво и надясно хвали колегата си: „Гледайте, гледайте Емо какво прави!“. Двамата продължават да са си много близки. А Емилов вече има доста обаждания от фирми със сериозни предложения да го наемат като Дядо Коледа за корпоративните си партита, но той ги отклонява: „Нека той си остане единствен – такъв, какъвто е в клипа“. Семейството на актьора, към което той е дълбоко привързан, откъдето е съпругата на Емо, микробиологът Йордана Тодорова. Там традициите и чувството за общност са запазени, кукерите се наричат бабугери и влизат във всеки дом за здраве и берекет. С бъдещия доктор на науките Емилов се среща след една премиера в „Сълза и смях“, когато театърът още имаше трупа и той държеше репертоара с участия в 7 от спектаклите. „Дойде след представлението с приятелка в Клуба на актьора с възхитените си очи и там се запознахме“, припомня си той. Половинката му се занимава с гени, по-спокойна и подредена е, докато той е експанзивен, за да завладее зрителя. „Връзката ни е стабилна, защото не е основана само на страстта, а на разума и взаимността“, обяснява Емил. Дъщеричката им Емма скоро ще атакува Немската гимназия, сега е трета по успех във випуска. „Емоционална е като мен, но е мъдра като майка си“, отбелязва той. „С приятели се шегуваме, че аз децата си ги правя под индиго“, усмихва се актьорът, добавяйки, че и Емма, и синът му Воланд от негова предишна връзка са наследили специфичната форма на очите му. Воланд е кръстен на летящия герой от „Майстора и Маргарита“, защото по онова време баща му играе гигантския котарак Бегемот в постановка по великата книга на Булгаков. От 2011 г. Емилов поддържа своя младежка актьорска школа „Зад кулисите“, а някои от възпитаниците му вече са професионални кадри в редица театри. След като се наложило да замества болно дете на фестивал в Пазарджик и научила текста на пиесата за отрицателно време, и Емма се запалила по професията на татко си. Той пък от своя страна има и собствен театър за възрастни – нарича се Нов драматичен театър и през лятото с него направи суперуспешен гастрол с 8 представления в Шанхай и още 5 мегаполиса в Китай. (Навремето, когато сливат Сълзата с Народния, Емилов патентова марката „Сълза и смях“ и предлага на тогавашния директор на академичната трупа Павел Васев да им я преотстъпи, само и само да се възстановят името и славата на най-стария столичен театър. И я преотстъпва, но за съжаление тогава идеята не се осъществява, а театърът на Емилов вместо Нов драматичен театър „Сълза и смях“ остава просто Нов драматичен театър с адрес бул. „Стамболийски“ 51. Доста по-късно Александър Морфов като директор на Народния предоставя името за ползване на читалище „Славянска беседа“). Неотдавна Емил Емилов, който междувременно основава и професионален синдикат на българските артисти, получава запитване дали може да осъществи турне в Китай. За 2 месеца подготвя спектакъла „БГ Бум“, в който е играещ режисьор, и заедно с другите двама участници Николай Ганчев – клоунът Руди и Васко Павлов от 3 до 18 юни очароват азиатската публика. „Бяха издигнали огромни билбордове 5 на 7 м за нас, а зрителите скъсаха кордона, за да ни пипнат“, споделя той. Представлението, в което всичко е от хартия, включително декорите, защото третира темата за отпадъците, направо подлудява китайците. То не се нуждае от текст, тъй като тримата клоуни – универсални фигури в масовото съзнание, разсмиват публиката с безмълвни етюди, някои с мотиви от нашия фолклор, но Емил въпреки това се постарава да научи доста думи на местния език. „За първи път български артисти – в региона около Шанхай. Мащабите там са невероятни: мегаполисите са огромни, театрите и сцените им също са огромни. Реформата в културата те са я направили – нямат щатни трупи, има само технически персонал, който поддържа сцените, поне в тези 6 театъра беше така“, разказва Емилов. Премиерата на „БГ Бум“ на родна земя тепърва предстои и той търси за нея подходящо място, така че „Бум!“ да се чуе силно и да постигне подобаващ отзвук. В момента подготвя и друг проект: „Последната нощ на Сократ“ от Стефан Цанев – иносказателна пиеса за позицията на твореца в нашето общество, която и днес звучи страшно актуално. Създала е силна традиция: в годините Сократ и Тъмничаря са били Наум Шопов и Васил Михайлов, Стоян Алексиев и Георги Мамалев, а сега предстои в тези гигантски образи да видим Емил Емилов и друг известен актьор, чието име все още е тайна. Бруталният сводник Методи Ганев от „Стъклен дом“ си остава запазена тв марка на актьора. Персонажът му буди противоречиви реакции сред аудиторията: учениците например, кой знае защо, го боготворят и им раздава автографи на килограм по улиците. На събрание на блока обаче, когато се опитва да попита защо асансьорът не е поправен, го нападат жестоко с думите „Защо се правиш на мутра?“. Без малко да гледаме Емил Емилов и като магната Иво Фотев в „Откраднат живот“. „Но не можах да се преборя с прекрасния колега и приятел Васил Бинев“, признава той. В замяна на това обаче, ако децата искат да видят скандинавския дядо с чувала подаръци в същото амплоа у нас, могат да потърсят в програмата спектакъла „Коледна беладжийница“...", "date": "2018.12.25", "title": "Български Дядо Коледа радва децата в Скандинавия"}
{"url": "https://www.monitor.bg:443/bg/a/view/plastmasovite-nojove-v-evropa-spirat-da-rejat-152681", "text": "Изхвърлянето на пластмасови изделия като прибори за хранене и кутии от полистирол ще бъде забранено в Европейския съюз от 2021 г., заявиха официални представители на Общността в сряда, като приеха мерки за намаляване на употребата на пластмаси в опит да намалят отпадъците в моретата. Преговарящите от Европейския парламент и от 28-те държави - членки на ЕС, постигнаха съгласие за за еднократна употреба да бъдат забранени и заменени с леснодостъпни алтернативи. Сред тях са прибори за хранене, чинии, сламки, бъркалки, пръчки за балони и контейнери за хранителни продукти, изработени от полистирол. За други пластмасови изделия, като контейнери за храни и чаши и капачки за напитки, акцентът ще бъде върху ограничаването на тяхното използване и определянето на задълженията за почистване от производителите. Всички бутилки от пластмаса за напитки ще трябва да са от 25% рециклирано съдържание до 2025 г. и до 30% пет години по-късно. Производителите на тютюневи филтри за цигари, съдържащи пластмаса, ще трябва да покрият разходите за обществено събиране на цигари. Решението на Китай да прекрати обработването на отпадъците, заедно с нарастващата тревога за щетите, причинени на океаните, накара континента да престане да разчита на развиващите се страни, за да се справи с отпадъците си. \"Когато имаме ситуация, при която една година можете да занесете рибата у дома си в пластмасова торбичка, а през следващата година да носите тази торбичка в риба, ние трябва да работим усилено и бързо\", каза Кармену Вела, комисар по околната среда, морските въпроси и рибарството. пластмасови отпадъци, които бълва годишно. Според изчисления на Европейската комисия почти 60% от тези пластмасови отпадъци, произвеждани в съюза всяка година, идват от опаковки, като голяма част от тях се изнасят в трети страни, а не се рециклират. Част от мерките за ограничаване на пластмасовите отпадъци е по-широка информираност на потребителите за наличието на пластмаса в мокрите кърпички.", "date": "2018.12.25", "title": "Пластмасовите ножове в Европа спират да режат"}
{"url": "https://www.monitor.bg:443/bg/a/view/ekskurzii-shofiorski-kursove-i-telefoni-sa-naj-jelanite-koledni-podaryci-152886", "text": "Екскурзии, шофьорски курсове, курсове за козметици и гримьори, както и телефони са най-желаните от благоевградчани подаръци за Коледа. Магазините за сувенири също  са посещаеми – купуват се слончета, подкови или коледни сфери за подаръци. Традиционно и тази година под елхата се поставят смартфони, че даже и телевизори. Книгата също остава предпочитан подарък, както за малки, така и за големи. Хората оставят в книжарниците средно около 40 лв.  Желан подарък сред деца и възрастни тази Коледа се оказа и дронът?!", "date": "2018.12.25", "title": "Екскурзии, шофьорски курсове и телефони са най-желаните коледни подаръци"}
{"url": "https://www.monitor.bg:443/bg/a/view/spirat-kamionite-v-poslednija-den-na-koleda-karta-152994", "text": "Утре - 26 декември, от 14.00 ч. до 20.00 ч. се ограничава движението на камионите над 12 тона по автомагистралите и най-натоваренитe пътища. Целта е повишаване на безопасността и увеличаване на пропускателната способност на инфраструктурата в края на петте почивни дни за Коледа, съобщават от АПИ. Шофьорите трябва да тръгват на път с автомобили, подготвени за зимните условия, да карат внимателно и със съобразена скорост, да не предприемат рискови изпреварвания и да спазват въведените ограничения, пътната сигнализация и указанията на \"Пътна полиция\", която следи и предприема необходимите действия за организацията на движението. АПИ апелира шофьорите да карат разумно и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-бързо и кратко пътуване, но застрашава живота и здравето на всички останали, които спазват правилата, отбелязват от агенцията. Ограничено ще е преминаването на камионите над 12 тона по следните участъци от републиканската мрежа: автомагистралите; път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София; път I-1 - от Благоевград до ГКПП „Кулата“; път I-4 п. в. „Коритна“ - Велико Търново - Шумен; път I-5 Русе - Велико Търново; път I-8 ГКПП „Калотина“ - София; път I-9 Варна - Бургас; път II-18 Околовръстен път на град София; път II-99 Бургас - Царево. Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR). За улеснение на трафика през Владая и повишаване на пътната безопасност през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Люлин“. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.12.25", "title": "Спират камионите в последния ден на Коледа (КАРТА)"}
{"url": "https://www.monitor.bg:443/bg/a/view/borisov-vyv-fejsbuk-neka-bydem-po-dobri-152995", "text": "Властта у нас започна да залива с благопожелания социалните мрежи. Премиерът Бойко Борисов и президентът Румен Радев честитиха Коледа на всички българи през профилите си във фейсбук. \"Честита Коледа! Бъдете здрави, обичани и щастливи. Пожелавам мир, любов и благоденствие. Нека бъдем по-добри и смирени\", пожела премиерът Борисов. Държавният глава също не остана назад в пожеланията. \"Нека коледните празници донесат в домовете ни още повече топлина и любов! Нека сме здрави, щастливи и станем по-добри. За да творим по една малка добрина всеки ден - усмивка към непознат, подадена ръка към близък или просто към човек в нужда. Честито Рождество Христово!\", написа пък президентът Радев. ", "date": "2018.12.25", "title": "Борисов във Фейсбук: Нека бъдем по-добри!"}
{"url": "https://www.monitor.bg:443/bg/a/view/3d-otpechatana-robotizirana-ryka-sviri-koledni-melodii-152998", "text": "Имитирането на сложните движения на човешката ръка не е лесна задача за роботите. Освен много на брой кости и стави, ръката има и сухожилия, мускули, нерви и други, които трябва да се съчетаят. Изследователи от Университета в Кеймбридж са опростили на дизайна и програмирането необходимо за управление на роботизирана ръка, разработвайки ръка с мек скелет, която може да свири на пиано. Пръстите нямат никакви задвижващи механизми или хидравлика, така че не могат да се движат сами, но като завъртайки ръката в китката, изследователите успяват да накарат пръстите да натискат точните клавиши на пиано, изсвирвайки лесни мелодии. Посредством 3D печата, изследователите са успели да променят гъвкавостта на връзките между костите, позволяващи на ръката гъвкавост при движение, за да може да свири.   Учените изследвали докосване с един пръст, движението на палеца и поведението на дланта на ръката. За първата серия от експерименти, били използвани четири отделни пръста, с които били изучени различни контролни параметри. Експериментите за движението на палеца включвали палеца и показалеца на ръката, целящи да възпроизведат поведението на човек пианист, когато плавно се движи по нотите. Докато прескачанията и преходите били изучени посредством поведението на дланта на ръката. Долавящи силата резистори в пианото предават данни от свиренето до Arduino микроконтролер, в реално време, за оценка  на поведението и изпълнението. Съществуват много примери за по-усъвършенствани роботизирани ръце, като тази не впечатлява особено, с уменията си  да свири на пиано, но изследователите твърдят, че това ще доведе до проектирането на роботи, способни на по-естествени движения с намалено потребление на енергия. Изследванията ще бъдат разширени, за да се изследват по-сложни манипулации, водещи до разработването на роботи, които използват този подход за изпълнение на медицински задачи или да хващат крехки предмети, както хората.", "date": "2018.12.25", "title": "3D отпечатана роботизирана ръка свири коледни мелодии"}
{"url": "https://www.monitor.bg:443/bg/a/view/zvezdno-tv-bebe-proplaka-navryh-bydni-vecher-152996", "text": "Навръх един от най-светлите християнски празници Бъдни вечер проплака звездно бебе на двама известни ТВ водещи. Бебето е първо дете за водещия на сутрешния блок по Bulgaria ON AIR Златимир Йочев и водещата на новините на NOVA Марина Цекова. Първата рожба на журналистите е момиченце. То се роди с тегло от почти 3 500 кг и 51 см височина.    ", "date": "2018.12.25", "title": "Звездно ТВ бебе проплака навръх Бъдни вечер"}
{"url": "https://www.monitor.bg:443/bg/a/view/emblemite-na-koleda-152839", "text": "Без да влизаме в нерешимия спор между църква и бизнес – дали дядо Коледа не измести Исус Христос? Сме сигурни в едно – Белобрадият старец носи най-приятните емоции за децата в края на всяка година. С червения си костюм и веселото „Хо-хо-хо“ той разнася най-любимото – подаръците, които товари в шейна с хвърковати елени, начело с Рудолф с червения нос. Влиза през комина и оставя ценните опаковани кутийки за децата, пийва мляко и хапва сладки и продължава към следващия комин. Една перфектно изградена легенда, която до преди няколко десетилетия съвсем не е звучала така, а принос към днешния приказен вид имат много известни и не толкова хора, компании и предприемачи. Ще ви разкажем накратко как емблемите на днешната Коледа са се зародили и навлезли в ежедневието ни, а вие не забравяйте – на този празник най-вече славим раждането на сина божи Исус Христос! Другото е бонус – подаръци, бонбони и елхи! Говорейки за емблемите на най-светлия празник в годината, то има една доста голяма, която е любима на децата. Разбира се, става въпрос за Дядо Коледа. Мил брадат старец, който разнася подаръци на децата по-света с летящата си шейна и казва „хо-хо-хо“, разклащайки симпатично големия си корем. Какво да не му харесваш? Истината обаче е, че образът на Дядо Коледа такъв, какъвто е популярен сега по цял свят, влиза в графата „изобретени традиции“. Дядо Коледа, Дядо Мраз, Санта Клаус, Крис Крингъл... Както и да го наричаме, мнозина теории сочат, че съвременният образ на героя е създаден от компанията „Кока-Кола“, която в рекламите си изменя образа на свети Никола. Той е живял 3–4 век във византийската провинция Кападокия, днешна Турция. Никола, който е бил епископ, останал в историята като благороден, щедър, дълбоко религиозен и посветен на църквата човек. Дарил цялото си богатство на бедните и онеправданите. В памет на неговата щедрост е останала традицията хората да си разменят подаръци. Дядо Коледа се появява за първи път в червен костюм и с дълга бяла брада за през 1931 година в рекламна кампания на безалкохолната напитка. До този момент той е бил изобразяван с цветни костюми, включително зелен, син, кафяв, лилав и бял. Образът от рекламите е нарисуван от художника Хадън Сундблум, а шейната му е измислена много по-рано от автора на „Легендата за Слийпи Холоу“ Уошингтън Ървинг. Шейната на добрия старец се появява за първи път в сборник от разкази на писателя през 1819 година. Идеята, че Белобрадият добряк може да влезе през комина и да остави подаръци под елхата също е негова. Той го описва като „едър, брадат мъж, който пуши лула”. Чарлз Дикенс пък се вдъхновява от него за своята „Коледна песен”. Дядо Коледа си има и противници сред хората с твърди религиозни вярвания. Пуританите в английския парламент дори отменят честването на коледните празници още през 1655 година. Малко след това в САЩ обявяват коледните тържества за абсолютно незаконни, а гражданите са санкционирани, ако украсяват къщите си или пък се маскират като Дядо Коледа. За постоянното местожителство на дядо Коледа и до днес се борят две държави – Лапландия и Гренландия, като първата определено е доста по-пищна и туристически-ориентирана. През 1995 г. финландците построяват цяло селище на в най-северната си провинция, което се казва Санта парк, а в него може да се принесеш без много усилия на фантазията в легендите за елфи, летящи елени и камари от подаръци. Всичко това е чуден бизнес ход на местните. Като за начало само входа за възрастен е 34 евро, а за дете от 3 до 12 г – 28 евро. Ако сте развързали кесията може да се насладите на еленовия впряг, който да ви повози цели 400 метра до къщата на дядо Коледа. Е, елените не летят, но затова ще си платите само около 15-20 евро на човек за преживяването. След като стигнете до селцето имате необятен избор – да минете ускорен курс за елфи в елфското училище, където за 30 минути ще ви научат да украсявате сладки и да ходите тихо на пръсти, след което ще се сдобиете със сертификат. Може да минете и през основния дом на Белобрадия старец и да се снимате с него. След това може да се отбиете до пекарната на госпожа Джинджифилова сладка, където направо погледа ви ще се замъгли от стотици бурканчета по рафтовете с разноцветни сладкиши и сладки. Децата могат да си украсят лакомството сами и да си го закупят след това. Може да се повозят и на приказно влакче. В тази индустрия за милиони туристът е включен във всичко. Близо до дома на дядо Коледа са и яслите на елените и самият Рудолф. Кротките животни, които се отглеждат масово в този мразовит регион на света, може да почерпите с мъх. Ако пък искате да влезете в ледената галерия, където ще ви посрещнат фигурите на всякакви ледени животинки, леден бар и Ледената принцеса, ще ви дадат и бяла шуба, с която до устоите на студа. Елфите правят акробатично шоу или учат децата, как се правят играчки. Няма как да се мине и без пощенската станция, която се намира в близкия град Рованиеми (столица на Лапландия). Създадена е през 1985 г. и от тогава са получени 17 милиона писма от близо 200 страни. Всяка година пристигат половин милион послания, като най-много списъци с желания идват от Китай, Полша и Италия. Около Коледа в пощата на Северния полярен кръг се получават средно 30 000 писма. Добрият старец успява да отговори на едва 1/3 от тях, но ако много държите да ви дойде плик чак от Северния полюс може да си го гарантирате с 8,90 евро. Към писмото си Дядо Коледа прилага „сертификат за послушност“ , подписан лично от него и пощенска картичка за оцветяване. Гренландия също има селце на дядо Коледа, но местната туристическа служба признава, че рекламната й кампания не успява в сравнение с финландската. За разлика от него, пощенската станция се радва на голям интерес. До тази година еднометровото червено съоръжение се намираше в Илулисат, но вече има нов дом – град Уманак на едноименния остров на западното крайбрежие на Гренландия. Вместо елфи обаче, в Гренландия ученици от горните класове в Уманак отговарят на детските писма. От училищното настоятелство на \"Едвард Крузе\" съобщиха, че през 2017-та между 10 000 и 15 000 са били писмата, получили отговор до месец януари. Баварската любов на семейство Дисни – така е известен един от най-популярните замъци в света – Нойшванщайн. Приказният дворец е един от най-доходоносните символи в света, с годишен доход само от билети на посетители в размер на над 200 млн. евро. Невероятният интерес към замъка се крие не в мистериозната история на създателя му – баварския монарх Лудвиг II, а в тривиален факт – дворецът е избран от Уолт Дисни за емблема на мултимилиардната му компания за анимационни филми. Когато Уолт и Лилиан Дисни предприемат европейска ваканция, двамата остават особено впечатлени от едно място в югозападна Бавария - замъкът Нойшванщайн, който впоследствие ще послужи като вдъхновение за двореца на Спящата красавица при построяването на Дисниленд. Заради използването на визията, според медийни информации, компанията всяка година плащат на община Бавария авторски права за около $10 млн. Слухове твърдят, че сумата е била доста по-голяма в началото, но от маркетинговия отдел на анимационното студио изчислили, че благодарение на рекламата, която Дисни носи на замъка, интересът към него е нараснал в пъти. И са били прави - Нойшванщайн си остава един от най-красивите замъци в света и ежегодно е посещаван от над 1,4 милиона туристи, а ежедневно през летните месеци – от 6000. Грубите изчисления показват, че от туристи, дошли да се полюбуват на приказния дворец, Бавария изкарва над 1 млрд. евро годишно. Този факт е доста ироничен, тъй като създателят на замъка е бил свален от власт именно заради прахосаните от него суми по построяването му. Първоначално за строителството на замъка са били заделени три милиона марки - огромна сума дори за един крал. А когато Лудвиг II е свален от престола през 1886 година, в строежа вече са вложени 6 милиона марки. Нойшванщайн, кацнал в подножието на Баварските Алпи и връх Цугшпице, се превежда като Нова лебедова скала и това название не е случайно. Лебедът е бил любимата птица на Лудвиг II и присъства в декорацията на всички стаи. Оттук идва музата и на още един прочут творец – Чайковски, който създава емблематичния си балет „Лебедово езеро”, повлиян именно от многобройните превъплъщения на красивата птица в интериора на Нойшванщайн. Самият крал решава да издигне този „замък на мечтите”, вдъхновен от оперите на любимия си композитор Вагнер и от легендата за рицаря Лоенгрин. Сцени от едноименната опера на немския композитор, както и от други негови произведения, са пресъздадени върху платна, които красят стените на великолепните помещения в замъка. Всъщност „замъкът на мечтите” така и не е завършен окончателно, въпреки че строежът му продължава 17 години – прекратен е с внезапната смърт на краля през 1886 г. От планираните 30 стаи тогава са довършени само 11. Крал Лудвиг е бил безскрупулен прахосник, но явно и визионер.   Елените се появяват в обкръжението на дядо Коледа за пръв път в поемата на Клемънт Мур „Нощта преди Коледа“. Там те са назовани и по имена - Дашър (от англ. Изумителен), Денсър (от англ. Танцьор), Пренсър (от англ. Луда глава), Виксен (от англ. Кавгаджия), Комета, Купидон, Донър (от немски Гръм) и Блитцен (от немски Светкавица). Точно 8 на брой. Рудолф идва по-късно и е деветия елен във впряга, но за сметка на това бързо става най-важният. Неговият създател е Робърт Мей. Търговска компания, която препродава книжки за оцветяване, решава да създаде своя коледна история, с което да намали разходите си и да увеличи печалбите. Тогава управителят поставя това като задача на Мей, който по това време работи в компанията и той създава Рудолф – елен, който е различен от останалите – с червен светещ нос. Естествено, останалите елени много му се подигравали за това, докато веднъж, на Коледа било много мрачно и мъгливо. Мисията на Дядо Коледа била застрашена от провал. Тогава Рудолф застанал начело на впряга, осветил пътя с носа си и спасил Нощта на Коледа. Вдъхновението на Мей обаче не дошло от нищото, зад нещо стои истински драматичната история на личния му живот. Градската легенда разказва как Евелин, съпругата на Мей умира от рак няколко дни преди Коледа. Останал сам с дъщеричката си Барбара той е разорен, защото всичките му спестявания са изхарчени за лечението на болната му съпруга. Няма пари да купи подарък на детето, затова решава да й направи коледна книжка. Самия той, често подиграван за малкия си ръст и че не е добър в спортовете, иска героят да е различен и неразбран от околните. Така в съзнанието му се появява елен с голям, червен, светещ нос. Робърт завършва книжката точно навреме, за да я подари на малката си дъщеря. Историята става много популярна и това преобръща живота на Робърт и Барбара. Навръх Бъдни вечер, Добрият старец започва своето пътуване от часовата зона, която първа посреща празника. Според изчисленията, шейната му се движи с по една часова зона на час, а всеки потребител може да изчисли какво е разстоянието от мястото, на което се намира, до неговия дом. Приложението също така отброява и колко подаръци са раздадени. За първи път тракерът на Google се появява на 1 декември 2004 г. в отговор на успешната платформа на Северноамериканското командване за аерокосмическо отбраняване, която стартира доста по-рано – още през 1955 г. Тяхната оригинална идея включва телефонно обаждане на „гореща линия“, с която ентусиастите да могат да се включват в проследяването. Според данните, на Бъдни вечер в нея се включват над 1200 американски и канадски военни, като програмата включва и цивилни доброволци.", "date": "2018.12.25", "title": "Емблемите на Коледа"}
{"url": "https://www.monitor.bg:443/bg/a/view/sinyt-na-kadafi-moli-putin-za-pomosht-152992", "text": "Синът на убития либийски диктатор Моамър Кадафи Саиф ал Ислам е потърсил подкрепата на Москва за своите политически амбиции, съобщава Bloomberg. Агенцията посочва, че в началото на декември негов представител и бил в Москва и е предал на зам.-министъра на външните работи Михаил Богданов писмо от Кадафи-младши до президента Владимир Путин. В депешата си до руския държавен глава наследникът на диктатора излагал своето виждане за бъдещото развитие на Либия и молел за политическа подкрепа. По-рано се е състояла и видеовръзка между представители на Москва и Саиф ал Ислам, като по данни на Bloomberg, това е станало малко след освобождаването му от затвора по силата на обявена амнистия. „Откъде точно Кадафи-младши се е свързал с руснаците, не е ясно“, уточнява източник на агенцията. Тя допълва, че синът на бившия либийски лидер има президентски амбиции и от Москва той търси не само финансова помощ, но и посредничество за създаване на коалиция с други центрове на властта в арабската република. Съгласно плановете на ООН по обединяване на Либия, изборите в страната могат да се проведат през 2019 г.           Моамър Кадафи бе убит на 20 октомври 2011 г. след края на битката за пристанищния град Сирт - последното сражение в гражданската война в арабската република.", "date": "2018.12.25", "title": "Синът на Кадафи моли Путин за помощ "}
