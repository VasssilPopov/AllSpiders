{"url": "https://www.monitor.bg:443/bg/a/view/ot-50-do-nad-5000-lv-struva-post-na-bg-influensyr-173699", "text": "От минимум 50 до над 5000 лв. – в тези граници върви тарифата, на която инфлуенсърите в България котират всяка своя публикация в Инстаграм, научи „Монитор“. Да продадеш влиянието си в социалните мрежи, е сравнително нова професия у нас, като по-масово към нея се обръщат едва през последните две години. Тарифата, по която се оценява присъствието на момичетата и момчетата онлайн, обаче е строго индивидуална. Тя обикновено зависи от броя последователи, които имат инфлуенсърите. Според неписано правило на маркетинга в Инстаграм поне 10 хиляди души трябва да следят публикациите ти, за да можеш от тях, казва ни Анелия Бодурова, собственик на агенция Tweegra, сред чиито дейности попада и развитието на инфлуенсъри. Онлайн звездите, разбира се, могат да рекламират и преди достигането на заветната бройка, но тогава това се случва най-често на бартерен принцип – продукт в замяна на ревю или друг вид пост, свързан с промотирания обект. Колкото по-популярен ставаш онлайн обаче, толкова повече можеш да оскъпиш рекламния си пост, като според Гаел Бонел Санчез – основателя на GBS Models, всеки допълнителни 10 000 последователи могат да вдигнат тарифата ти с по 100 долара.", "date": "2019.08.23", "title": "От 50 до над 5000 лв. за пост на БГ инфлуенсър"}
{"url": "https://www.monitor.bg:443/bg/a/view/sedmichen-horoskop-za-24-30-avgust-173679", "text": "Настоящият период ще ви ориентира към приключване на работи и дейности, които вече не са актуални и само пречат на личната ви инициатива. В края на месеца предстои новолуние, което изчерпва от съдържание и някои летни връзки и насочва погледа ви към новите изисквания на момента. Приключете с отпуските. В следващата седмица ще започнете с максимално натоварване. На 24-и бързо ще сменяте активно с пасивно поведение и обратното. На 25-и не започвайте нови инициативи, независимо колко изгодни условия ви предлагат. 26-и е ден на голямата говорилня. 27-и ще ви сблъска със стени и прегради в отношенията, с неразбиране и нежелание за компромис. 28-и е най-благоприятният ден за покупка на имот жилище или офис. На 29-и предстои второто новолуние за този месец. Добре е да приключите с летните авантюри и с лековатия начин на живот. От 29-и планетата на бизнеса Меркурий ще навлезе в знака на професионализма и деловата инициатива Девата и ще сложи край на светските купони. Вероятно е на 28-29-и да получите неприятно напомняме и вести, които ще охладят страстите и ще ви обърнат повече към работата, която трябва да се върши. 24-и пробужда огромна енергия и желание за промени. 25-и зарежда родените в първата декада с любовна агресия и желание да се уточняват отношенията. На 26-и ще се хаби много енергия в празни приказки и спорове. Предстои уикенд, който ще преобрази много неща в живота ви. Ще промените действия и решения, ще се наложи да се отказвате от едно за сметка на друго. Спазвайте законите и правилата, очертават се болезнени срещи, на които няма да мине без извинения. Конкуренцията ви ще направи силен ход в края на периода. От 29-и Меркурий ще ви гледа в пречупващ асект от знака на Девата. 24-и изисква промени и коренни реформи, показва къде повече не може да продължите по старому и трябва да поемете курс към нова политика. 25-и е ден на покой, на доброволна или принудителна изолация. 26-и е свързан с преразход на време, сили и енергия. 27-и е денят за старт на нови преговори и сделки, за неудържимо движение напред и нагоре към върха на славата и постиженията. 28-и е ден на Слънцето, в който е възможно прозрение за бъдещето и за развитието на важните ви начинания. 29-и е денят на хидрата поглъщаща Луната, а на 30-и до обед всеки може да направи своя избор, без да се съобразява с никого и с нищо. От сега планирайте за вторник нещо важно и значимо, а за сряда нещо, което ще ви даде основата за бъдещите намерения, действия и семейни дела. В тези дни за вас няма прегради и ограниченията не действат. На прага сте на изгодна сделка, за която трябва добре да се потрудите в предните дни. Планирайте преместване, покупка на имот и брокерски инициативи. 24-и е ден на обрат в отношенията. 25-и е денят на раковината, вслушвайте се в гласа на интуицията, която ще нашепва какво и как да направите, за да приключите успешно поетите ангажименти. 26-и ви дава предимство докато другите се карат, спорят и не могат да разделят неделимото. 27-и е ден, в който не може да си пасивен, да изчакваш, да се оглеждаш и да се колебаеш. 28-и е ден на противопоставяне между работата и семейните дела. 29-и идва с объркваща програма и взаимно изключващи се разпореждания. 30-и ще бъде много особен ден, в който може да си позволите избор без притеснения кой какво ще каже, как ще приеме решенията ви и доколко ще ви подкрепи или навреди. Периодът започва с някакво особено откровение още през уикенда. Ще усетите какво да промените, накъде да насочите усилия и средства и какви партньори да привлечете. 27-28-и ще са най-силните ви дни. Добре се подгответе, за да уловите късмета в движение. Предприетото тогава ще ви свързва с точните хора и ще затвърдява позициите ви. На 29-и Меркурий напуска вашия знак. 24-и е ден с огромна преобразуваща и трансформираща сила. 25-и е благоприятен за приключване и пристигане на определено място, а не за започване или за тръгване в нова посока. 26-и е денят на високопарните слова, на излишното бърборене, след което няма да има решителни действия в правилната посока. На 27-и ще намерите точните хора, ще постигнете разбирателство и ще обедините силите си с доверени партньори. 28-и е ден за заземяване на определено място и позиция с имотна или наследствена придобивка. 29-и дава предимство на сделките в сивата икономика. 30-и е ден, в който сме оставени поне до обед на своя личен човешки избор. На 30-и предстои новолуние във вашия знак. До тогава с намаляването на Луната намаляват и възможностите ви, източват се сили и сметки, натоварването ви се увеличава, разходите набъбват, отношенията достигат критични нива. Най-трудно ще ви бъде през уикенда, когато Луна, Юпитер и Нептун ще образуват кръст с Венера, Марс и Слънце от вашия знак. 24-и налага промени и преустройства в работата и в начина ви на живот. 25-и изисква приключване, но изкушението за вас е, че ще се опитате да започнете нова връзка или нови делови и партньорски отношения, които няма да може да поддържате и едва ли ще траят дълго. 26-и е един от критичните дни за месеца. 27-и активизира апетити и желания, насочва усилията ви в нужната посока, която ще обезпечи бъдещето ви и това на децата. 28-и дава зелен светофар на амбициите независимо в каква посока. 29-и активизира тъмни сили в съзнанието и подсъзнанието. 30-и ще ви постави в изгодна позиция на фона на чуждите грешки. В настоящия период ще замирише на есен независимо, че още е рано и някой се стяга за почивка. Може да се наложи прекратяване на отпуски и спешни промени в направената за периода програма. В понеделник семейните и професионални дела ще бъдат противопоставени, трудно ще направите избор между обещаното на семейството и пред колектива и шефовете. 24-и определя приоритетите, помага да направите силен и изпреварващ ход. На 25-и не бързайте за нищо и за никъде, ако не искате да си докарате неприятности. 26-и може да се окаже най-неблагоприятният ви и конфликтен ден за периода. 27-и ще покаже доколко сте си научили уроците. Ще преодолеете преградите по пътя, но доста трябва да се постараете. На 28-и правите полезни за околните личните си стремежи и амбиции. На 29-и не поемайте никакъв риск. 30-и е ден за любов, прошка и покаяние. Този период ще ви донесе възможност за нов избор, за нова цел, посока и амбиция, като на първо време може да запазите старите дейности и ангажименти. Някой ще започне и нова любовна връзка или ще навлезе в нов етап в старата. Всичко предприето на 27-и ще ви донес късмет и ползи. Уплътнете максимално този ден, планирайте важни срещи, преговори и делови участия. 24-и пробужда огромни латентни сили. 25-и е ден за приключване, а не за започване. 26-и е ден, който ще разбърка доста планове и намерения, но точно това ще ви даде възможност да се внедрите на овакантена или незащитена позиция. 27-и се свързва с водата, с морето на интуицията, с преливащата сила за неустоимо движение напред. 28-и е ден свързан със заземяването. Устройте се на ново място тук или в чужбина. 29-и се очертава като най-тежкият ви ден за периода.30-и е ден за разчистване на терени, сметки и отношения. В първите три дни на периода ще ви дойдат в повече проблемите и натискът, който ви се оказва както от страна на близките, така и от странични хора и фактори. Внимавайте да не направите нарушение, за което ще ви санкционират. Най-щастливият ви ден ще бъде 28-и, когато съдбата ще ви зарадва с желана придобивка, с възможност за уреждане на собственост или наемни отношения. 24-и ще обърка плановете на родените в първата декада. 25-и е денят на костенурката. Тя действа бавно, а това и помага да живее дълго и да стигне целта. 26-и ден, в който се опияняваме от собствения си глас и не искаме да чуем и разберем мотивацията, гледната точка и доводите на другите. 27-и дава ход на стари и нови начинания, позволява да пробиете преградите по пътя си или да ги заобиколите, ако силите ви не стигат. 28-и ще ви даде повече шансове отколкото очаквате. 29-и е нещастен за много хора, но на вас ще ви отвори очите, ще ви покаже къде не ви е мястото, къде ви мамят в чувствата или лъжат и удрят в кантара. Не всеки месец Луната има своя 30-и лунен ден. Така ще е днес до обед. Върнете си дълговете и си дайте сметка къде и при кого ви е мястото. До 26-и не започвайте нова дейност или работен проект, защото на 27-и може да се наложи да ги прекъснете, поради непредвидени събития или предложения. За родените в първата декада се очертават животопроменящи събития и на 30-и, когато всеки избор ще зависи от вас. Периодът носи инвентаризация. Дайте си сметка накъде ще тръгнете и с какво е време да се разделите. 24-е ден за реформи и реорганизации. 25-и изисква да намалите темпото, но да не губите посоката и целта. 26-и е ден на отрезвяващи разговори, на посегателства срещу свободата и личното ви пространство. На 27-и преградите пред вас ще са на всяка крачка. 28-и ще ви донесе шанс за нови договори, за предложения и покани за съвместно делово участие и работа в престижна и творческа среда. 29-и е зареден с провокативност. 30-и е денят на свободния избор. Случващото се в настоящия период ще насочи мисленето ви в нова посока, към нови или стопирани дейности, начинания и проблеми. От 29-и Меркурий вече няма да ви гледа в опозиция. Ще потръгнат дела, които са били пренебрегвани или до момента са зависили от друг. Сега е момента да подготвите базата за промяната, да редактирате някои условия и да изкажете своите претенции. 24-и е ден с огромна регенерираща и преобразуваща сила. На 25-и ще стигнете до финала на важна за вас работа, дейност или връзка. 26-и носи объркващи сигнали. 27-и е ден свързан с водата и със силата на интуицията, която ще даде възможност да сглобите пъзела от дадености и възможности за развитие. 28-и ви сваля на земята, изисква да се замислите за базата, да уредите имот, наследство и собственост, да защитите проекти и начинания с нови договори. На 29-и тъмните сили се активизират в деня преди точното новолуние. 30-и е ден на прозрение и вдъхновение. Предстои новолуние в знака на опозицията ви Девата. Това ще настрои срещу вас хора и обстоятелства. Очаквайте намеси и ултимативни претенции. Някой ще прекъсне отпуската си, а друг ще промени уговорките поради непредвидени обстоятелства. Съветът е да приемате промените, да не роптаете срещу нуждите на момента, а на 27-28-и да действайте с цялото си вдъхновение. 24-и изисква да включите скритите резерви. На 25-и не позволявайте да ви отклоняват от целта и личните ви намерения. На 26-и се препоръчва въздържание и пост. 27-и е най-силният ви и пробивен ден за периода. 28-и е ден с хармонична и пречистваща енергетика. 29-и е ден управляван от тъмни и обсебващи сили. 30-и е ден издигащ ни към нови измерения на личната ни и професионална активност.", "date": "2019.08.23", "title": "Седмичен хороскоп за 24-30 август"}
{"url": "https://www.monitor.bg:443/bg/a/view/poveche-ot-polovinata-syrbi-iskat-v-es-173703", "text": "Повече от половината сръбски граждани подкрепят членството на страната в ЕС, показва проучване на тема \"Европейската ориентация на гражданите на Сърбия\", направено в началото на юли от министерството за европейска интеграция, предаде агенция Бета. Ако утре има референдум с въпрос \"Подкрепяте ли членството на Сърбия в ЕС\", 53 от гражданите биха гласували \"за\", 25 процента \"против\", 10 процента не биха гласували изобщо, а 12 процента нямат определен отговор на въпроса. На подобен въпрос, поставен през юни и през декември миналата година, отговорите са били почти идентични (55 процента \"за\")(. Повечето граждани (59 процента) смятат, че проблемите между Белград и Прищина трябва да се решават независимо дали ЕС настоява за това или не. Както и миналата година, подкрепата за реформите е много висока - 68 процента от анкетираните смятат, че реформите, изисквани от ЕС, са необходими не само за членството на страната в съюза, а и за благосъстоянието на гражданите. Според сърбите реформите, които имат най-положително влияние в ежедневния живот, са борбата с корупцията (20 процента), реформата на здравната система (16 процента) и по-добрата защита на човешките права (13 процента). Общо 51 процента от анкетираните смятат, че членството в ЕС ще бъде полезно за Сърбия. Гражданите свързват Европейския съюз с по-добри възможности за работа и пътувания, по-добро бъдеще за младите хора, по-добре уредено общество, по-добър живот и по-висок стандарт в страната. Междувременно стана ясно, че лидерът на партия Здрава Сърбия и кмет на община Чаетина Милан Стаматович заяви днес, че е съвсем реалистично сърбите в Косово да станат руски граждани, а Косово, съгласно международното право, да се отстъпи временно на Русия. В свое писмено изявление Стаматович даде за пример предоставянето на руско гражданство на всички руснаци в областта Донбас в Украйна с указ на руския президент Владимир Путин, според който всички жители на Луганск и Донецк могат да получат руски паспорти по опростена процедура. Стаматович посочи също, че Гренландия, автономна територия на Дания, \"която американският президент Доналд Тръмп иска да купи\", има такъв статут, че води самостоятелно вътрешната си политика, а е предоставила на Дания защитата на границите си, външната политика и управлението на финансите. \"Щом международното право вече позволява отстъпване на част от суверенна територия за временно управление, не виждам защо Сърбия да не направи това с Косово\", заяви Стаматович. Той добави, че би могло с международно споразумение с Русия да се уреди временно руско управление на Косово, докато не се гарантира пълна сигурност на сърбите в Косово и връщане на институциите на държавата Сърбия \"в тази част от сръбската територия\". Стаматович припомни и Берлинския конгрес през 1878 г., на който великите сили се споразумяха Босна и Херцеговина да остане формално в състава на Османската империя, а Австро-Унгария временно да установи бюрократично управление на нейна територия.", "date": "2019.08.23", "title": "Повече от половината сърби искат в ЕС"}
{"url": "https://www.monitor.bg:443/bg/a/view/za-sedmica-nova-tv-startira-dva-seriala-i-dve-rialitita-173685", "text": "Само в рамките на седмица, в началото на септември Нова телевизия ще започне новия сезон ударно с четири продукции – две риалитита, които дебютират в ефира, един чисто нов сериал и поредния сезон на най-гледаната им поредица. Националният празник  неслучайно е избран за старт на телевизионното състезание  . Световноизвестният риалити формат стъпи за първи път на наша земя през юли със снимки на 10 локации, разкриващи красотата на родното Черноморие и мистиката на Странджа планина. 24-ма смели българи напуснаха ежедневния си комфорт, за да се впуснат в решителни битки за победа, а на финала един от тях ще грабне голямата награда от 200 000 лева. Предаването, с водещ Александра Сърчаджиева, ще се излъчва всеки понеделник от 20:00 ч. и от вторник до петък от 21:00 ч. На   стартира премиерният български сериал  . Новата телевизионна поредица проследява драматичната история на една силна жена, изправена пред предизвикателството да остане вярна на себе си. Ролите са поверени на Силвия Петкова, Ивайло Захариев, Веселин Плачков, Мариана Миланова, Симеон Лютаков и др. Зрителите ще имат възможност да проследят историята всяка седмица от понеделник до четвъртък. След 7 успешни сезона и 334 завладяващи епизода, любимият български медицински сериал   се завръща на   с осмия пореден сезон „Кръвни връзки“. Поредицата ще се излъчва всяка седмица от вторник до петъкот 20:00 ч. Голямата изненада на продукцията е завръщането на двама обичани герои д-р Василев (Алек Алексиев) и д-р Генадиев (Димо Алексиев). Акцент в програмата ще бъде хитовият световен формат  който идва за първи път в България. Началото на мистериозното музикално шоу в родния ефир ще бъде дадено на  от 20:00 ч. Известни българи ще приемат предизвикателството да живеят скрити зад маски в продължение на три месеца. Уникални, създадени специално за спектакъла, костюми на животни и митични същества, ще скриват самоличността на певците при всяка тяхна изява на сцената. Зад проекта стои доказаният екип от професионалисти, отговорен за успеха на супер хита „Като две капки вода“.", "date": "2019.08.23", "title": "За седмица Нова тв стартира два сериала и две риалитита"}
{"url": "https://www.monitor.bg:443/bg/a/view/levcheto-merilo-za-pravata-na-klienta-173698", "text": "Левче за бакшиш вече обиждало обслужващия персонал и на места дори се мръщели на подобни жестове. Като влезем в еврозоната, ще чакат цяло евро и, естествено, пак няма да са чак толкова доволни.   Въпросът обаче не е за доброволно дадения бакшиш на келнери, които по морето работят най-често за минимална заплата, а понякога и за по-малко. В августовските жеги научихме как в някои заведения   от своите клиенти с такса за тоалетна, равна точно на един лев. Интересно е как са изчислили например колко тоалетна хартия, сапун и вода ще изхарчи въпросният човек в кенефа и дали въпросното левче ще стигне. След време може би ще се разчуе как въпросните новатори са удвоили или утроили тази надценка за любителите на бира, защото пивото има силно отводняващо действие и кара клиентите често да отиват до двете нули. Подобни трикове в разгара на туристическия сезон не са рядкост. Преди време в едно от известните ни морски курортни градчета по Южното Черноморие бяха въвели такса „стол“, или по-точно „празен стол“, в случай че след резервацията компанията е по-малка от предварително уговореното. Там обаче бяха проявили фискален патриотизъм и въпросната „надбавка“ към цената я имаше и в касовата бележка. Клиентите, по-точно по-наблюдателните, обаче научаваха за нея именно от касовия бон, а не им е била оповестявана предварително. После дойде ред на чадърите и шезлонгите по плажовете, където на ценоразписа пише едно, но се плаща доста по-висока цена. С останалите подобни изпълнения като топла бира, студени кебапчета, разводнени питиета, повехнала салата, явно целящи да си спомним соца, сякаш свикваме, но не съвсем. Да не забравяме и любимото занимание на някои субекти да си наемат булдозер и да заравняват дюните, защото им пречели на гледката от караваната, паркирана незаконно върху пясъка. Затова и голяма част от българите вече предпочитат да отидат по чуждоземските курорти. Там на плажа не те дерат с безбожни цени за чадъри и шезлонги, ако изобщо се налага да се плаща за ползването им. По онези земи знаят, че доволният туристи винаги на следващата година се връща и се хвали пред приятелите къде е бил и как хубаво е изкарал отпуската си. Недоволният обаче разказва патилата си на много свои познати и ефектът винаги е негативен. Или може би родните кръчмари и туристически деятели смятат, че всички са длъжни да се съобразяват с тях и клиентът няма права, а само задължението да плаща, независимо от качеството на обслужването. И така докога? Докато и туристите влязат в червената книга ли, подобно на немалко растения и животинки, които станаха жертва на умопомрачителното бетониране на брега.", "date": "2019.08.23", "title": "Левчето - мерило за правата на клиента"}
{"url": "https://www.monitor.bg:443/bg/a/view/sedmichen-monitoring-19-23-avgust-173697", "text": "Търсенето на сензации е стар журналистически прийом. Има обаче някои граници, които не бива да се прекрачват. Има и праг на търпимост и нетърпимост. Вероятно сте забелязали колко от „жесюитата“ във Фейсбук се възмутиха по повод на жестокото изнасилване и убийство на едно невинно дете. Мижав процент. Гражданското общество бъка от непукисти, на които не им пука за нашето дете, след като има толкова чужди, за които да страдат демонстративно и лицемерно.   Световният ден на фотографията трябва да бъде отбелязан с почести. След някоя и друга година той по модерному ще е заменен с новия празник – на фотошопа. Това лято салатата беше деликатес заради цената на доматите, която така и не падна. Сякаш, за да реабилитира търговците, които посегнаха на нещо, което присъства традиционно на българската трапеза, от в. „Мирър“ цитират изследвания, които показват, че доматите действат добре на мъжката полова система. Сега вече става ясно защо търговците спекулираха толкова с цените. Всеизвестно е, че българинът е световен пич и поне в това отношение няма проблеми, така че домати не му трябват да си вдига либидото. Световен ден на комара, незнайно защо ме подсеща за едно съсловие кръвопийци, които прекарват дните и нощите си в това да оплюват сънародниците си и държавата. Правило на хейтърите: след събуждането първо пият кафе, до обед плюят политиците, журналистите, лекарите и учителите, следобед правят обобщения за скапаната държава, а привечер подхващат Пеевски. Важи и за една категория хрантутници на олигарси, които мразят всички, които им гледат в канчето. Не искам да гледам в ничие канче, но на моменти изпитват такова желание и спрямо телевизора. Не знам дали осъзнавате как хладнокръвно ви подхлъзнаха тези, които дундуркат изроди като убиеца от Сотиря, насочвайки фокуса в съвсем друга посока? Първо с твърдението, как той бил малтретиран сексуално в затвора, където е изтърпявал присъда заради блудство (един вид – да пробудим съжаление към него и да оправдаем действията му). Същата телевизия, която пусна тази сълзлива нишка в случая, свенливо уточнявайки, че информацията за малтретирането е неофициална (една жена каза!), бе едната от двете медии, подгонили лекарския екип, за да го бомбардират с въпроси защо изнасиленото и смазано зверски дете не е получило адекватна помощ. Зрителите вероятно не осъзнават колко манипулативно e разсейвано вниманието им и обслужват насилника, който, макар и направил пълни самопризнания, не се разкайва, защото бил безработен, асоциален и под влияние на алкохол. Защо тези настъпателни журналисти, които гонят лекарите и им вменяват вина, не подгониха със същата настървеност институциите и правозащитниците, за да ги разпитат как човек с такъв профил е оставен на произвола на съдбата, вместо да бъде ангажиран в някаква програма? Знам, че това звучи като някаква фантасмагория. По селата и градовете има десетки като Мартин и Северин. Прескачат дуварите нощем. Изнасилват немощни бабички, прикоткват съседски деца, дебнат по алеите. Никой не работи с тези бандити, никой не ги контролира. Просто отчитаме инцидентите, за които е съобщено. И броим труповете. Гола статистика. Британската служба за рекламни стандарти застана зад оплаквания срещу реклами на коли и сирене, които според шашави феминистки били крайно сексистки. Жените с мустаци се възмутили, че на рекламите мъжете били представени като авантюристи, докато половинките им кибичели на пейка до детска количка. Това според оплаквачките било стереотипна семейна роля, която не трябва да бъде рекламирана. В другата реклама пък имало внушение, че мъжът се грижи повече за тумбака си, отколкото за децата, което било чик-ачик вреден стереотип. Факт! Копнея мъжът ми да извършва авантюристични дейности, а аз да изглеждам пасивна или ангажирана в стереотипна семейна роля. Да си гледам турския сериал и да хлипам. Обещавам никъде и на никого да не се жалвам, ако ми осигури тази възможност. Уморих се да балансирам между офиса и дома, да съм като многоръкия Шива. Аман, бе! Кой идиот реши, че този върховен бог от индуистката митология е жена. Идеята е, че мъжете по принцип се съсредоточават върху едно действие, докато многоръката Шива умеела да върши шест неща едновременно. А допълнителното око върху челото е, защото в същото това време се опитва да не изпусне нищо от случващото се край нея. А какво му пречи на многоръкия Шива да върши шест неща едновременно – да се почесва по шкембето, да си чопли носа, да цъка върху дистанционното, да крепи чашата с ракия, да боцка салата и да гълчи децата, че вдигат врява? Бизнесменът Миню Стайков е в тежка депресия, минават му мисли на безнадеждност. Това стана ясно от съдебно заседание, на което се разглеждаше мярката му за арест. Лесно им беше едно време на ВИП арестантите – хемороиди, диария, камъни в жлъчката. Сега всеки ги гледа мнително, когато заявят, че страдат от депресия. При положение че 99.9% от обществото е в това състояние целогодишно и всекидневно. Криминалният хит на седмицата не са чувалите с човешки останки, а ало-измамници, измъкнали 40 бона, представяйки се за главния прокурор. От държавното обвинение съобщават, че четиримата, единият от които не бил установен, са се представяли още като следователи и служители от Криминална полиция. Измамниците са възстановили парите и се радват на получените по честен начин условни присъди. Те обещават повече да не правят така. А ние, комисар Петрова, следовател Иванова и прокурор Маринова, им вярваме. Да дадат насам 40 бона. „Боецът“ на Цветан Василев – Бат'Гошо, подканя многобройните си сподвижници да не забравят, че ваканцията скоро ще свърши и ще ги води под строй наново да протестират. Това ми напомня за един виц, който много приляга на организираните групи около кръга „Капитал“ и около банкера беглец: Безплатният интернет в хотелите и заведенията у нас в повечето случаи е химера. Всеки, летувал по родното Черноморие, знае за какво иде реч. Младежи, накацали по стълбите около рецепцията – единственото място, от което нетът се хваща. И заглушители за бисквитките, с които предвидливите летовници са се снабдили, за да може да цакат още пари за лукса да имат връзка с външния свят. Новата екстра, с която домакините по морето ни цакат – левче, за да си включиш зарядното в контакта, докато прехвърляш менюто. На някои места толкова е и таксата за кенеф. Как още не са се сетили да таксуват различно малката и голямата нужда? Явно нямат голяма нужда от туристи, само да им се пречкат в краката и да се чудят какви такси да им измислят. С това иновативно търговско мислене не е чудно, че летуващите се изнасят на ята по други ширини. Казват, че децата вече се раждат „на ти с технологиите“. Ето какви щяха да бъдат заглавията по форумите, ако пеленачетата можеха и да пишат: Глобата, която Комисията за защита на личните данни планира да наложи на Националната агенция за приходите за теча на данни, нямало да се отрази на заплатите и бонусите на чиновниците. Камък им падна на всичките хакнати данъкоплатци, когато разбраха за това. Да не ги мислят и чиновниците. Морски виц: Всеки, качил снимка с шезлонг на плажа, ще бъде проверяван от НАП за неправомерни доход", "date": "2019.08.23", "title": "Седмичен мониtоринг (19 - 23 август)"}
{"url": "https://www.monitor.bg:443/bg/a/view/borisov-za-rokadite-v-nso-njakoj-trjabvashe-da-poeme-otgovornost-173702", "text": "„Заради гафовете в президентството някой трябваше да поеме отговорност и той го понесе\". Това коментира пред медии в Албена премиерът Бойко Борисов оставката на шефа на НСО генерал-майор Данчо Дяков, чието освобождаване бе одобрено на заседанието на МС през седмицата, но за да бъде факт трябва да бъде подписан указ. Премиерът бе в Албена за откриването на нова зала в курортния комплекс, което съвпада с 50-годишнината му. В изказването си той обясни, че изпълнява ангажимента си към Албена и Варна, а това е изграждането на магистрала „Хемус“. Това по думите му ще доведе до повече приходи. Борисов изтъкна, че Албена е пример за един успешен модел след приватизация. „Няма застрояване, прекрасни кортове и игрища“, обясни премиерът, който изтъкна, че До 2021 година ще бъде пусната една отсечка, с която пътуването ще се съкрати с още 25 минути, като през това време всичко ще е трасирано и ще се асфалтира. Той изтъкна, че тази година сме попаднали в нелоялна конкуренция с нашите съседи, които дотирали чартърните полети., като даде пример с Гърция, Турция и Хърватска. Именно затова той се обърна към бизнеса и туристическия бранш да дадат схема и кажат с колко държавата да им подпомогне. Борисов даде да се разбере, че дотиране на чартърите към България, а с местната власт може да си поделят разгодите. „Освен самолети, танкове и кораби, които да пазят Черно море, дайте схема да подпомогнем туризма“, каза Борисов и заяви, че другият му ангажимент е да доведе магистрала от София до Варна. Борисов обеща до 2021 година да продължи изграждането на магистралата Хемус. Навсякъде ще се строи асфалтира трасира и ще има готови отсечки за да ви доведем туристи от София до Варна.", "date": "2019.08.23", "title": "Борисов за рокадите в НСО: Някой трябваше да поеме отговорност"}
{"url": "https://www.monitor.bg:443/bg/a/view/balet-arabesk-otkriva-apolonija-2019-173680", "text": "С юбилеен спектакъл на балет \"Арабеск\" ще бъде открито 35-ото издание на празниците на изкуствата Аполония 2019 в Созопол. Фестивалът, който ще започне на 29 август и ще продължи до 7 септември, ще предложи на публиката над 70 от най-актуалните културни събития в сферите на театър, музика, литература, кино, пърформанс, танц и изобразителното изкуство. От сцената на \"Аполония 2019\" ще зазвучат гласовете и инструментите на изпълнители като Александрина Пендачанска, Белослава, Хилда Казасян, Астор Пациола, Живко Петров, Виктория Василенко, Милица Гладнишка, ФСБ, Фондацията, както и Биг бенда на БНР, \"Стефан Вълдобрев и обичайните заподозрени\", Васил Петров, БТР. Като продължение на програмата, за своята 35-годишнина, фондация \"Аполония\" организира, съвместно с НДК, и концерт на известния италиански изпълнител Марио Бионди в София, който ще се състои на 18 октомври в зала 1 на НДК. В рамките на фестивалната програма на Аполония 2019 ще бъдат показани и някои от най-актуалните театрални представления като \"Празникът\" на режисьора Явор Гърдев, \"Когато гръм удари, как ехото заглъхва\" от Пейо К. Яворов в интерпретацията на Бина Харалампиева, както и \"Аз обичам, ти обичаш, тя обича\" на режисьора Теди Москов, \"Най-бързият часовник във вселената\" на режисьора Стайко Мурджев и др.  Международно награждаваният филм \"Ирина\" от режисьорката Надежда Косева е сред хитовите заглавия в кинопрограмата. Гостите на Аполония 2019 ще имат възможността да гледат и филма \"Да ходиш по вода\" на режисьора Андрей Паунов, проследяващ процеса по реализирането на инсталацията \"Плаващите кейове\" на Христо Явашев - Кристо, както и документалната лента на Борис Мисирков и Георги Богданов - \"Дворците на народа\", разкриващ историите на знакови сгради от комунизма в Русия, България, Румъния, бивша Югославия и Германия. Визуалната селекция в програмата на Аполния 2019 обещава да събере пъстра палитра от художници в изложбата \"Великата красота\". В нея ще бъдат изложени един до друг произведения на имена от артистичната група на естетическите революционери от 90-те - група XXL, заедно с автори като Красимир Добрев, активист от друга легендарна група от този период - \"Диско'95\", както и Венелин Шурелов, име, свързано с идеите на арт група \"Виа Понтика\". В залите на Художествената галерия на Созопол той ще генерира живописен метод, който дописва и репликира платната на своите колеги.  Публиката на Аполония 2019 ще има и привилегията първа да разгледа изложбата от избрани \"Плакати за арт фестивали\", с която Международното триенале на сценичния плакат ще представи деветото си поредно издание. Специално създадената за Аполония селекция, ще покаже близо 500 плаката на автори от 26 държави и ще бъде изложена и във всички фоайета на НДК през ноември тази година. На литературната сцена последните си книги ще представят автори като Георги Господинов, Теодора Димова, Георги Тенев, Божана Апостолова, Иван Ланджев, Мария Донева, Галин Никифоров. С незабравима българска филмова музика ще завърши 35-ото издание на празниците на изкуствата Аполония. \"Да послушаме кино\" е първият самостоятелен концерт на Хилда Казасян, с познати мелодии от старите български ленти в нови аранжименти, направени специално за нея от Христо Йоцов и Живко Петров.  От сцената на амфитеатъра в Созопол Хилда Казасян в компанията на Теодосий Спасов и Васил Петров ще закрият Аполония 2019 и ще поздравят отминаващото лято с хубава българска музика на 7 септември.", "date": "2019.08.23", "title": "Балет „Арабеск“ открива Аполония 2019 "}
{"url": "https://www.monitor.bg:443/bg/a/view/volejbolistkite-s-dramatichna-zaguba-na-starta-na-evropejskoto-173692", "text": "Волейболистките от националния отбор на България тръгнаха с малко изненадваща загуба на европейското първенство, което започна днес в 4 страни. Момичетата на селекционера Иван Петков отстъпиха драматично на Франция с 2:3 (-20, 13, -15, 19, -13) в първия си мач от Група „А“, игран в зала \"Башкент\" в турската столица Анкара. Това бе първа загуба на България от Франция от 34 години насам и едва втора в цялата история на сблъсъците помежду им. Българките показаха колеблива игра, довела закономерно до размяна на геймове и петгеймова битка. От своя страна французойките, които се завръщат сред най-добрите на европейска сцена след шест годни отсъствие, направиха страхотен мач и изненадаха със силен старт в турнира. Нашите момичета влязоха лошо в мача, като в първия гейм играеха ролята на догонващ – 3:10, 10:18 и така до края на частта. Във втория гейм „лъвиците“ показаха друго лице, стабилизираха играта си и взеха голям аванс още от началото. Последва ново колебание и добра игра от другата страна на мрежата за 2:1 гейма в полза на „петлите“. Момичетата на Иван Петков обаче намериха отново себе си в четвъртата част, като след първоначално равенство се откъснаха в резултата и поведоха с 16:11, за да вкарат мача в решителен тайбрек. Там обаче отново не бяха постоянни, като успяха да догонят съперника при 9:9 и 11:11, но после отново дадоха инициативата в ръцете на французойките. Сравнително непознатият състав на треньора Емил Русо демонстрира доста добра игра в защита, а в нападение изпъкна Елена Казот, завършила с 24 точки. С най-голям актив за България бе Мирослава Паскова с 18 т., а Елица Василева приключи с 15. В събота българките ще почиват, докато французойките ще играят с отбора на Гърция, който ще стартира по-късно днес с мач срещу домакините от Турция. В неделя от 17.00 ч. \"лъвиците\" ще излязат срещу настоящия европейски и световен шампион Сърбия, който днес започва с Финландия.", "date": "2019.08.23", "title": "Волейболистките с драматична загуба на старта на европейското"}
{"url": "https://www.monitor.bg:443/bg/a/view/izplashtat-500lv-obezshtetenie-na-dojivotno-osyden-chlen-na-kilyrite-173696", "text": "Георги Вълев, осъден на доживотен затвор без право на замяна по делото „Килърите“, трябва да получи обезщетение от 500лв., при поискани близо 500 хил. лв., за претърпени неимуществени вреди. Това гласи решение на Окръжен съд – Ловеч, от 16 юли т.г. Искът е заради наложената му мярка за неотколонение „задържане под стража“ относно повдигнатото му обвинение за палеж, за което по-късно е оправдан. Мярката обаче му е наложена за общо за седемте престъпления, по които е обвинен. По шест от тях Вълев е осъден с влязла в сила присъда „доживотен затвор без право на замяна“. Сред мотивите за присъденото обезщетение съдът посочва, че макар да има медийно разгласяване на обвиненията срещу Георги Вълев, то не се касае за конкретно престъпление, а за цялата престъпна дейност. От съда в Ловеч допълват, че липсват обективни данни, от които да се направи разграничение за отражението на обвиненията върху психиката на ищеца и здравословното му състояние. Решението на Окръжния съд може да се обжалва пред Апелативния съд във Велико Търново в срок от 2 седмици. Срокът обаче спира да тече, тъй като ищецът обжалва отказ на Окръжен съд - Ловеч, за предоставяне на правна помощ за подаване на въззивна жалба срещу решението. Въззивната му частна жалба срещу отказа за правна помощ е в процес на администриране.", "date": "2019.08.23", "title": "Изплащат 500 лв. обезщетение на осъден до живот по „Килърите“"}
{"url": "https://www.monitor.bg:443/bg/a/view/majli-sajrys-otricha-iznevjara-173677", "text": "Певицата Майли Сайръс отрече слуховете, че е изневерила на актьора Лиъм Хемсуърт и това е станало причина за развода им. В Туитър Майли написа, че може да е всякаква, да танцува провокативно туърк, да пуши трева, но никога не е била лъжец и се е държала честно с другите. \"Аз трябва да съм напълно прозрачна за феновете си, които обичам. И това, което не мога да приема е, че лъжа и че съм обвинявана в нещо, което не съм извършила!\", написа тя. Майли и бившият й съпруг, австралийският актьор Лиъм Хемсуърт, имаха доста бурна връзка преди и след брака си, белязана от раздели и сдобрявания. \"Когато си простихме с Лиъм, бях му вярна и честна с него. Мога да приема много неща, но не и това, че бракът ни е пропаднал заради моя изневяра\", твърди певицата. Агенциите припомнят, че звездната двойка се раздели след 10-годишна връзка и едва 8-месечен брак.", "date": "2019.08.23", "title": "Майли Сайръс отрича изневяра"}
{"url": "https://www.monitor.bg:443/bg/a/view/babh-tyrsi-furajna-surovina-ot-brazilija-sys-salmonela-173700", "text": "Чрез Системата за бързо предупреждение за храни и фуражи (RASFF) на 26 юли Хърватия разпространи информация за установени доставки от Бразилия на територията на Европейския съюз на фуражна суровина - соев шрот със съмнение за наличие на микробиологично замърсяване със салмонела, съобщиха от БАБХ. В сряда (21 август) Румъния уведоми, че част от този соев шрот е доставена до 7 оператора в България. Българската агенция по безопасност на храните (БАБХ) предприе незабавни действия. Към настоящия момент се извършва проследяване на соевия шрот, обект на нотификацията и произведените комбинирани фуражи, в които е вложен същият, с цел установяване дали в доставеното количество има замърсявате със салмонела. Днес стана известно, че пробите направени в Румъния са били отрицателни.", "date": "2019.08.23", "title": "БАБХ търси фуражна суровина от Бразилия със салмонела"}
{"url": "https://www.monitor.bg:443/bg/a/view/30-godini-ot-naj-dylgata-antisyvetska-jiva-veriga-173693", "text": "Трите балтийски републики отбелязаха днес 30-те годишнина от \"Балтийския път\" от август 1989 г. - исторически антисъветски протест, когато около 2 милиона души се хванаха за ръце, за да образуват жива верига с дължина над 600 километра, предаде АП. На 23 август 1989 г. Съветският съюз навлизаше в криза, а проявата бе силен знак от страна на литовците, латвийците и естонците, че не са се отказали от идеята за независимост, дори след десетилетията на съветска окупация, отбелязва агенцията. \"Хора, хванали се за ръце, могат да са по-силни от хора, хванали оръжието\", написа естонският премиер Юри Ратас в Туитър. Честванията протичат в момент, когато жителите на трите страни, както и много хора извън тях, се тревожат за подновените амбиции на Русия да упражнява влияние в региона. \"Трябва да помним смелостта и мечтите на участниците (в живата верига). Нека обаче това ни напомня и че свободата и демокрацията никога не могат да се приемат за гарантирани\", каза в изявление шведската външна министърка Маргот Валстрьом. Тогавашният съветски лидер Михаил Горбачов каза, че след протестната акция Москва \"е започнала да осъзнава много ясно, че трите балтийски страни вървят към политическа независимост\". Основните чествания се провеждат в литовската столица Вилнюс и с щафета и изложба по границата между Литва и Латвия. Тази вечер литовският президент Гитанас Науседа ще бъде домакин на концерт в центъра на Вилнюс. В латвийската столица Рига премиерите на трите балтийски държави ще положат венци пред паметник на свободата.", "date": "2019.08.23", "title": "30 години от най-дългата антисъветска жива верига"}
{"url": "https://www.monitor.bg:443/bg/a/view/zatvorjat-tunela-v-lulin-v-sybota-prez-noshtta-173694", "text": "Тунелът в столичният район „Люлин“ ще бъде затворен в събота през нощта. Причината е миенето на съоръжението, съобщиха от Столичната община. „От 24 часа на 24.08.2019 г. до 5 часа на 25.08.2019 г. се забранява влизането на пътни превозни средства по бул. „Царица Йоана“ в участъка от бул. „Д-р Петър Дартлиев“ и бул. „Вардар“. Ще бъде направена организация във връзка с миенето на транспортния тунел. Дейностите се изпълняват през нощта с цел да не се пречи на движението“, обясниха от кметството.", "date": "2019.08.23", "title": "Затварят тунела в „Люлин“ в събота през нощта"}
{"url": "https://www.monitor.bg:443/bg/a/view/kitaj-s-novi-mita-vyrhu-amerikanski-stoki-za-75-mlrd-dolara-173684", "text": "Китай смята да наложи нови тарифи на американски стоки на стойност от 75 млрд. долара, предават световните агенции. Размерът на митата ще е между 5-10% като част от тях ще влязат в сила на 1 септември, а друга – на 15 декември. Мярката идва като отговор на думите на американския президент Доналд Тръмп, който заплаши, че ще наложи допълнителни 10% мита върху китайски стоки за 300 млрд. долара. Някои от въпросните тарифи са отложени за декември, за да не се отразят на пазаруването за празниците, докато други стоки бяха автоматично премахнати от списъците. „В отговор на мерките, предприети от САЩ, Китай бе принуден да направи стъпки за противодействие“, коментираха от китайският държавен съвет. Въпреки това в страната се надяват САЩ да си припомни споразумението от Осака и да стъпят на пътя на взаимното разбирателство. „Трябва да работим заедно, за да прекратим икономическите и търговските търкания между страните“, коментират още от китайска страна. и 5% върху авточасти. Те ще влязат в сила през средата на декември като последно Китай ги прекрати през април. Търговската война между двете страни продължава вече повече от година и половина като се очаква в началото на следващия месец Пекин и Вашингтон отново да се срещнат за преговори, този път в американската столица.", "date": "2019.08.23", "title": "Китай с нови мита върху американски стоки за 75 млрд. долара"}
{"url": "https://www.monitor.bg:443/bg/a/view/bylgarija-na-13-to-mjasto-vyv-vinena-klasacija-173674", "text": "България се нарежда на 13-то място в класация, показваща къде любителите на винения туризъм могат да имат най-доброто изживяване. Това показват данни на сайта lastminute.com, подреждащи различни страни по т. нар. „Wine Travel Index“. В списъка влизат общо 30 държави, класирани на база 3 критерия – брой на откритите винени лоза, брой на възможностите за дегустация, както и брой спечелени награди в областта. На първо място е Италия, следвана от Франция и Испания. В челната петица влизат и Южна Африка и Португалия. България е 13-та, а места като Розовата долина, Тракийската низина и Дунавската равнина ни изстрелват нагоре в списъка. По брой на откритите лозя сме 19-ти с общо 20 бройки за посещение, а по качество на изживяването – 16-ти с 43 възможности за дегустация. Наградите ни в сферата пък са 406. В класацията изпреварваме Гърция, Австралия и Бразилия, но Кипър, Чили, Унгария и Хърватия са преди нас. В последната 5-тица влизат Австрия и САЩ, а на опашката са Китай, Япония и Великобритания.", "date": "2019.08.23", "title": "България на 13-то място във винена класация"}
{"url": "https://www.monitor.bg:443/bg/a/view/tad-grup-sled-arestite-zaginali-sme-ostavame-bez-rabota-ako-ni-hvanat-173687", "text": "„Загинали сме“, така служител на „ТАД Груп“ коментира ситуацията след ареста на колегата си Кристиян Бойков по повод разпространението в български и чужди медии на данни за над 5 100 000 българи в НАП.  Разговорът между въпросния служител с инициали З.М. и друг – А.П., е записан от видеокамера на терасата на фирмата на 16 юли 2019 г. малко след 13 ч. Това е поредното доказателство, събрано при разследването срещу Бойков, търговския директор на фирмата Георги Янков и собственика й Иван Тодоров, което бе разпространено с разрешението на наблюдаващия прокурор в спецпрокуратурата. В новата порция записи, увековечили разговорите на терасата на офиса на „ТАД Груп“ в София, става ясно, че след обиските и последвалия арест на Бойков, служителите на холдинга са били сериозно разтревожени. От единия от записите се чува ясно как минути след като Янков е влезнал в офиса, единият от работещите в дружеството – А.П, пита колегата си З.М. по повод негов разговор с търговския директор: „Кво вика?“. З.М. отговаря: „Нищо, загинали сме....Ако ни разберат, направо оставаме без работа“. От разговора на Янков и З.М. пък се разбира, че чат комуникацията на Бойков в приложението „Телеграм“ е заключена с ПИН код и парола. „Той снощи поне си изтри всички чатове с мен“, заявява Янков, а служителят му отговаря: „Не мога да повярвам как са стигнали до него честно ти казвам... Аз съм сигурен, че няма да има доказателства, че е той“. „Ти сещаш ли се, ако се разсмърди... Тоя му удари белезниците“, продължава търговският директор. По-нататък в разговора Янков казва на служителя: Между другото чакай да си изтрия, „Ае ще го изтрия“, отговаря му З.М. и двамата си изваждат телефоните. Двамата коментират и опасението си, че разследващите могат да изземат компютрите на фирмата. По-късно никой от подведените от отговорност не предостави паролите за компютъра си, но разследващите ги откриха по видеозаписите, отвориха ги и свалиха данните вътре. Прокуратурата разпространи и експертна справка на електронно писмо, изпратено от мнимия руски хакер до „Капитал“, в което той изброява на кои български медии е избрал да изпрати източените данни от НАП. Намереният текст е от изтрит файл на служебния компютър на Кристиян Бойков. Той заявява още, че щял да бъде радостен да даде повече информация по отношение на теча на данни и добавя, че „глупавите“ разследващи няма да намерят нищо. „Ако някоя от контактните медии подаде грешна информация за това, което се случва, публично ще разкрия 2 различни масива, източени отново от системата на Министерството на финансите. Също така ще предоставя достъп до 3 гигабайта източени данни от медиите и от още две медийни компании. Нека да започнат мръсните игри“, заканва се още „руският“ хакер. От тримата обвинени за хакерската атака, към момента Бойков и Янков са на свобода срещу парична гаранция от по 20 000 лева, а Тодоров е зад решетките. Той и търговският директор отговарят за подбудителство към кибертероризъм, а Бойков – за самото извършване на кибертероризма. Впоследствие разследващи разкриха, че от събраните дотук доказателства става ясно, че „ТАД Груп“ е с цел захранване с компромати на сайта с връзки с кремълската пропаганда „Бивол“. При разпространението на новите доказателства от специализираната прокуратура припомниха, че при хакерската атака бяха източени данните на над пет милиона български граждани, като са били събрани данни за лица, заемащи висши държавни длъжности, засегната е информационната сигурност на десетки държавни органи и търговски дружества. „Въпреки прозрачността, в публичното пространство продължават да се разпространяват манипулативни твърдения, които целят персонално злепоставяне на конкретни магистрати и цялостно компрометиране дейността на прокуратурата. Тревожен е подходът на определени лица, политически партии и медии да поставят собствените си амбиции над интереса на повече от пет милиона българи. Специализираната прокуратура споделя разбирането, че българските граждани имат право на информация по въпроси, които представляват за тях законен интерес, ако информацията не е държавна или друга защитена от закона тайна, или не се засягат чужди права“, съобщават от спецпрокуратурата преди публикуването на поредната част от доказателствения материал. Разпространените файлове са със заличени лични данни и не съдържат факти и обстоятелства, увреждащи интересите на трети страни, както и нецензурни думи или изрази. „Специализираната прокуратура ще продължи да информира българските граждани по дела с голям обществен интерес, при спазване на презумпцията за невиновност и без да застрашава хода на наказателното производство“, съобщава още държавното обвинение.", "date": "2019.08.23", "title": "В „ТАД  Груп“ след обиските:  Загинали сме, разберат ли ни (ОБНОВЕНА)"}
{"url": "https://www.monitor.bg:443/bg/a/view/penev-mislja-che-bodurov-shte-ostane-v-cska-173686", "text": "Почетният президент на ЦСКА Димитър Пенев изрази ммнение, че отстраненият капитан на тима Николай Бодуров ще остане на стадион „Българска армия“. „Бодуров дали липсва или не? Липсва ли са много по-добри и много по-слаби. Футболистът първо трябва да уважава себе си, а след това и клуба, който защитава. Няма никаква интрига с Бодуров, това е преценка на ръководството, отстрана и на треньорите. Видяхте в „Лудогорец“ един футболист беше в застой, а после го видяхме на терена (бел.ред. Марселиньо). Може да поиска и да смени с друг клуб, но аз вярвам, че Бодуров ще остане в ЦСКА\", заяви Димитър Пенев, като допълни, че преминалият в Румъния Диего Фабрини няма да липсва. „За първия отбор не мога да коментирам много. Готви се за мача в Русе. Сигурен съм, че с всеки следващ мач ще играем все по-добре. Най-трудно беше, че в движение се сглобяваше отбора. Имаше смяна на треньорите. Трудно е така в един отбор да прецениш кои играчи ще бъдат по-добри от тези, които са освободени. Името ЦСКА покрива много във футбола, историята е голяма. Винаги се търсят футболисти от ЦСКА, „Левски“, „Локомотив“, това не трябва да ни учудва. Задължени сме дори да не играем добре, но да взимаме трите точки\", категоричен бе Пенев.", "date": "2019.08.23", "title": "Пенев: Мисля, че Бодуров ще остане в ЦСКА"}
{"url": "https://www.monitor.bg:443/bg/a/view/sds-bez-svoj-kandidat-za-kmet-na-sofija-pregovarjat-s-gerb-173688", "text": "СДС няма да издига своя кандидатура за кмет на София на предстоящите местни избори наесен. Това става ясно от думите на лидерът на синята партия Румен Христов пред БНР. Той обаче изтъква, че ще подкрепят достойна дясна кандидатура, като вече започват и първите разговори с ГЕРБ. Христов припомни, че с решение на Националния изпълнителен съвет СДС дава право на всяка общинска структура да определи с кои политически партии да участва в местните избори. Като подчерта, че БСП, ДПС и \"Атака\" са партиите, с които СДС е невъзможно да разговаря. \"СДС ще подкрепи достойна дясна кандидатура, но ще имаме и кандидати за общински съветници, както и сега имахме\", каза още той.", "date": "2019.08.23", "title": "СДС без свой кандидат за кмет на София, преговарят с ГЕРБ"}
{"url": "https://www.monitor.bg:443/bg/a/view/vergov-i-gero-razkazaha-na-decata-za-vivaldi-na-bansko-opera-fest-173673", "text": "Десетото издание на фестивала за класическа музика Банско Опера Фест стартира с програма за малки и големи снощи. Първата вечер донесе много усмивки и добро настроение. Софийска филхармония и детската образователна програма Фортисимо Фамилия представиха концерта “Вивалди и Малкия Ото”. Любимите български актьори Юлиан Вергов и Герасим Георгиев – Геро бяха главните действащи лица, които по забавен начин запознаваха публиката с детайли от живота и творчеството на гениалния композитор. Цигуларят Павел Златаров и Софийската филхармония от своя страна представиха най-любимите произвенения на Вивалди. Културното събитие, което всяка година превръща центъра на курортния град в сцена под звездите беше открито от кмета на Банско Георги Икономов и представителя на организаторите Монте Мюзик Магдалена Сотирова. Фестивалът продължава и довечера с Дължавна опера Варна, която ще представи \"Набуко\" на Джузепе Верди, а закриването ще е в събота с хитовия мюзикъл “Чикаго”. Според организаторите основната идея на фестивала е да представя класическото изкуство по достъпен начин, да запознава гостите и жителите на Банско с различните му форми, да носи разнообразие и емоция на зрителите. Това е причината входът за събитието винаги да е свободен.", "date": "2019.08.23", "title": "Вергов и Геро разказаха на децата за Вивалди на Банско Опера Фест"}
{"url": "https://www.monitor.bg:443/bg/a/view/rolling-stones-stanaha-krystnici-na-kamyk-na-mars-173676", "text": "НАСА реши да окаже чест на легендарната британска група Rolling Stones, като кръсти марсианска канара на тяхно име. Когато космическият апарат \"ИнСайт\" кацна на повърхността на Червената планета миналата година, той размести голям камък, който се изтъркаля настрани. Сега на учените им хрумна да го кръстят на името на бандата на Мик Джагър, което в буквален превод гласи \"търкалящи се камъни\". От НАСА съобщиха, че марсианската \"Скала Rolling Stones\" е чудесно попадение, защото винаги е целяла разширяването на аудиторията си, а бандата, която в момента обикаля Америка с турне, е любима на няколко поколения фенове. От своя страна музикантите благодариха на учените за оказаната им чест, като заявиха, че това ще бъде нов жалон в тяхната богата кариера.", "date": "2019.08.23", "title": "Rolling Stones станаха кръстници на камък на Марс"}
{"url": "https://www.monitor.bg:443/bg/a/view/borisov-ot-krumovgrad-kogato-ima-rabota-i-pytishta-njama-etnichesko-razdelenie-obzor-173683", "text": "Когато има работа и пътища, няма етническо напрежение. Това заяви премиерът Бойко Борисов от Крумовград. По традиция министър-председателят се качи на джипа и тръгна на обиколка из страна, като първо мина през Кърджали, за да види как ще бъде модернизиран стадиона „Арена Арда“, а след това се отправи към Крумовград за откриването на рудника „Ада Тепе“ на „Дънди Прешъс Металс“. \"Виж сега когато има работа, като има пътища, няма етническо разделение и напрежение и хората са усмихнати“, обърна се Борисов към областния управител на Кърджали Никола Чанев и финансовия министър Владислав Горанов, които пътуваха с него. „Колкото повече заводи, фабрика, работа...Правим джамии и църкви, даваме по равно пари и на попове и ходжи. Не ги ли подръчкват, хората си живеят идеално, а и са много работни.“, заключва Борисов. Чанев обръща внимание, че в областта почти няма безработица, а на летището в Кърждали ще има индустриална зона, като има интерес от турски и немски инвеститори. Искали по-високо технологични предприяти, тъй като сега повече работят на ишлеме. На свой ред Борисов препоръчва пистата да се запази и да се където да кацат големите инвеститори. По време на разговора Чанев изтъква, че средната заплата в рудника е около 2100 лв., а по-късно при откриването на рудника Борисов пожела на работниците средната заплата да скочи до 2700 лв. Преди откриването на новата златна мина Борисове се обърна към кандадските инвеститори: \"Виждаш ли колко навреме Канада махна визите за българи. Вече една година, като се чуем с премиера Трюдо, няма абсолютно никакъв проблем с българите граждани в Канада\". По време на речта си пред работниците пък премиерът Борисов акцентира върху благоустрояването на градовете и привличането на повече инвеститори у нас като два приоритета на правителството. Премиерът отбеляза доброто изпълнение на редица програми на правителството, които допринасят за по-добрия облик на населените места. „Може би като сте идвали – сте видели пътя от Кърджали до Момчилград и Крумовград. Някои от вас може да си спомнят свлачищата, просто нямаше път, беше отнесен на няколко места“, отбеляза премиерът. Той добави, че в инфраструктурата в региона са вложени десетки милиони, за да дойдат милиарди инвестиции и даде да се разбере, че властта ще продължи да работи за привличането на повече инвеститори у нас. Борисов изтъкна, че за последните 2-3 години „От там внасяме мерцедеси, БМВ-та, аудита за вас, а изнасяме – високотехнологична продукция“, каза той Борисов обърна внимание и на факта, че държавата е поела заплатите на поповете и ходжите от двете основни вероизповедания. Премиерът коментира и статията на „Политик“, че искаме ресорс земеделие за Мария Габриел. \"Искаме модерни ресори - киберсигурност, управление на IT технологии. Това сме го заявили в мое лице преди месец и половина в мое лице пред ЕК. За какво ти е ресор земеделие - там парите са разпределени ясно и точно за всички държави“, каза той и определи обратните твърдения като жълти новини. „Ясно и точно ви казвам - ресорът, който е сега, плюс разширение към него искаме, отсече премиерът\", каза още премиерът и поясни, че Габриел ще разговаря във вторник Урсула фон дер Лайен. Борисов бе попитан и за процедурата за избор на инвеститор за АЕЦ „Белене“, като сред кандидатите са „Росатом“ и фирма на Христо Ковачки и критиките на БСП по темата. \"Толкова години Ковачки и БСП работиха заедно, години наред. Ако държавната китайска атомна компания е близка на Ковачки, ако \"Росатом\" е близка до него, те просто в отчаянието си не знаят какво говорят тези хора. коментира премиерът. Той напомни, че след 10 години 5-и и 6-и реактор на централата ще приключат дейността си и тогава \"ще увиснем само на въглищата\". „Затова правим тази инвестиция с най-големите инвеститори в света - Америка, Франция, Германия, Русия, Китай и Южна Корея, а вие ме питате на Ковачки. От 13 заявления за строителство вие ме питате за Ковачки\", каза още той. Правителството ще отпусне средства за стадиона „Арена Арда“ Кърджали. Това стана ясно от думите на самия премиер Бойко Борисов и финансовия министър Владислав Горанов, които се срещнаха с ръководството на футболния клуб „Арда“, като се запознаха и с проекта за неговата модернизация. Това пък се налага, за да може футболният клуб да провежда домакинските си мачове на собствен терен в Кърджали. Тепърва ще се уточнява точната сума, с която държавата може да помогне, като Борисов очаква от клуба следващата сряда да му дадат точна сметка. От разговорите обаче стана ясно, че на първоначален етап ще се дадат пари за осветлението и тревата. Обсъдени били и възможностите за финансиране на клуба, каквото получават всички останали отбори от Първа професионална лига, като целта е разходите по реновирането да бъдат оптимизирани максимално. \"Ние на всички клубове досега сме помагали с трева и осветление. Това сме готови да направим и за \"Арда\" като начало. Защото иначе и \"Левски\" ще кажат \"Искаме козирка\". Затова да започнем с осветлението, тревата, тренировъчни игрища къде можем да направим. Пък ако е живот и здраве, вече догодина и по-догодина вече ще надбавяме“, каза Борисов. Премиерът заяви, че част от държавната подкрепа за \"Арда\" може да дойде на следващ етап. По-късно привечер Борисов откри спортна зала и в „Албена“.", "date": "2019.08.23", "title": "Борисов от Крумовград: Когато има работа и пътища, няма етническо разделение (ОБЗОР)"}
{"url": "https://www.monitor.bg:443/bg/a/view/objaviha-likvidacijata-na-faliralija-olimpik-173682", "text": "Решението за откриване на производство по ликвидация на „Olympic Insurance Co. Ltd“ - кипърското дружество, което извършваше дейност на територията на България чрез \"Застрахователна компания Олимпик - клон България\", е публикувано в официалния вестник на Република Кипър, съобщиха от Комисията за финансов надзор /КФН/. От името на председателя на регулатора Бойко Атанасов миналата седмица е било изпратено писмо до кипърския надзорен орган с въпроси, които засягат интереса и правата на българските потребители - какъв ще бъде срокът, в който съгласно кипърското право лицата, които имат претенции трябва да ги предявят пред ликвидаторите; как ще бъдат обработвани претенциите по-нататък и в частност как ще бъдат информирани кредиторите дали техните претенции са били приети или оспорени от ликвидаторите; каква правна защита е налице за кредитор в случай че ликвидаторите оспорят претенцията му и др. Регулаторът публично ще оповестява всяка важна информация, свързана с действията, които надзорният орган върху застраховането на Република Кипър или назначените ликвидатори на \"Olympic Insurance Co. Ltd\" предприемат, както и произтичащите от това последствия за българските граждани, кредитори на застрахователното дружество.", "date": "2019.08.23", "title": "Обявиха ликвидацията на фалиралия „Олимпик“  "}
{"url": "https://www.monitor.bg:443/bg/a/view/vladislav-goranov-nap-ima-sredstva-da-plati-globata-si-173691", "text": "Националната агенция за приходите (НАП) има достатъчно средства, за да плати глобата, която Комисията за защита на личните данни (КЗЛД) смята да наложи следващата седмица, обяви вчера финансовият министър Владислав Горанов, който придружаваше премиера Бойко Борисов за откриването на рудник \"Ада тепе\" край Крумовград. Причина за нея е изтичането на личните данни на над 5 млн. българи. \"Това няма да се отрази на бюджета, ще се отрази на съдбата на тези терористи, които атакуваха системата\", коментира финансовият министър Владислав Горанов. По негови думи НАП има достатъчно пари в бюджета и няма да се наложи дофинансиране чрез орязване на заплати и бонуси, тъй като от гледна точка на бюджета, изплащането на глобата представлява нетна операция. На въпрос дали ще има други оставки в приходната агенция по случая, Горанов коментира още, че са направени достатъчно кадрови промени като даде пример с освободените ръководители на звената за IT сигурност в данъчната служба. Преди дни стана ясно, че глобата на приходната агенция ще стане ясна следващата седмица. Днес ще бъде връчен актът за административно нарушение, а НАП ще има 3 дни да реагира. Най-високата глоба, която може да бъде наложена, е в размер на 20 млн. евро или 4% от годишния оборот на НАП.", "date": "2019.08.23", "title": "Владислав Горанов: НАП има средства да плати глобата си"}
{"url": "https://www.monitor.bg:443/bg/a/view/sledim-prez-telefona-bedstvijata-v-sofija-173667", "text": "Софиянци ще могат да следят през телефона си информация за предстоящи бедствия в града. Новото мобилно приложение е по германски модел и идеята за въвеждането му в столицата се зародила при посещение на екип на дирекция „Аварийна помощ и превенция“ в Берлин по покана на държавния изследователски институт за информационни и комуникационни технологии Fraunhofer FOKUS, съобщиха от кметството. На служителите от „Москова“ 33 било демонстрирана системата KATWARN, която представлява метод за предупреждение на населението и информация, намираща се под държавна власт за предстоящи бури, земетресение, мълнии, градушки, както и за пожари, наводнения, затворени големи търговски обекти или улици и булеварди. „KATWARN е мултиканална система, която може да разпространява предупредителни съобщения по множество различни начини и съответно да информира хора например чрез sms, имейл, приложение, рекламни дигитални пана, социални мрежи, бордови компютър на автомобил и др.“, обясняват от общината. Системата в момента работила успешно в Германия и Австрия. Големи промишлени комбинати, полицейски управления, химически заводи и пристанища я използвали като затворена корпоративна предупредителна система. Членовете на Европейската комисия също имат свалено приложение и от тази година се възползват от услугите й. „Приоритет на Столична община е гарантиране на сигурността на гражданите и гостите на столицата, както и грижата за населението при бедствия, аварии и кризи“, коментира директорът на „Аварийна помощ и превенция“ Красимир Димитров- директор на дирекция „Аварийна помощ и превенция“ и допълни, че вече имат уверение, че тестове на новата услуга ще започна в София.", "date": "2019.08.23", "title": "Следим през телефона бедствията в София"}
{"url": "https://www.monitor.bg:443/bg/a/view/toto-pechalbi-tiraj-67-173665", "text": "„6 от 49“: Числа - 23, 24, 26, 34, 40, 47. Печалби: 6 – няма, 5 – 3 по 8773,60 лв., 4 – 369 по 71,30 лв., 3 – 7129 по 5,10 лв. ДЖАКПОТ: 5 015 465,22 лв.  Числа - 1, 2, 10, 33, 40, 42. Печалби: 6 – няма, 5 – 7 по 1345,30 лв., 4 – 319 по 29,50 лв., 3 – 4273 по 3,20 лв. ДЖАКПОТ: 551 030,34 лв.  I теглене: 8, 9, 12, 16, 17. Печалби: 5 – 1 по 20 854,70 лв., 4 – 217 по 110,90 лв., 3 – 6659 по 5,30 лв., II теглене: 12, 21, 26, 30, 33. Печалби: 5 – 3 по 6951,60 лв., 4 – 245 по 98,20 лв., 3 – 6072 по 5,80 лв.  Числа - 11, 12, 15, 16, 32; Зодия: 4 – Рак. Печалби: 5+1 – няма, 5 – няма, 4+1 – 2 по 5000,00 лв., 4 – 2 по 500,00 лв., 3+1 – 17 по 100,00 лв., 3 – 167 по 10,00 лв., 2+1 – 192 по 5,00 лв., 1+1 – 1167 по 1,50 лв., 2 – 2435 по 0,80 лв., 0+1 – 1809 по 1,00 лв. ДЖАКПОТ: 3 000 000,00 лв.  Позиция - 2, 3, 7; цифра – 8, 8, 6. Печалби: 3 – 1 по 25 687,70 лв., 2 – 749 по 34,30 лв.  Година 47, месец 09, дата 21, ден 3. Печалби: I гр. - няма, II гр. - няма, III гр. - 4 по 85,70 лв., IV гр. - 1 по 214,20 лв., V гр. - 5 по 42,80 лв., VI гр. - 10 по 17,10 лв., VII гр. - 18 по 11,90 лв., VIII гр. - 29 по 5,90 лв., IX гр. - 40 по 6,40 лв., X гр. - 100 по 3,00 лв., XI гр. - 126 по 2,70 лв., XII гр. - 236 по 1,80 лв., XIII гр. - 425 по 2,10 лв., XIV гр. - 1164 по 1,30 лв., XV гр. - 2318 по 1,00 лв. ДЖАКПОТ: 23 198,72 лв. Печалби: Форд Фиеста, Игра: 6/49 Фиш: 094268474, Район: Тервел", "date": "2019.08.23", "title": "Тото печалби, тираж № 67"}
{"url": "https://www.monitor.bg:443/bg/a/view/s-29-rastat-oborotite-v-informacionnite-tehnologii-prez-vtoroto-trimesechie-173666", "text": "През второто тримесечие на 2019 г. общият индекс на календарните данни на оборота в сектор \"Транспорт, складиране и пощи\" нараства със 7.3% в сравнение със същото тримесечие на 2018 година, показват предварителни данни на Националния статистически институт. Най-значим ръст е отчетен при \"Воден транспорт\" - с 50.1%. Намаление се наблюдава само при \"Пощенски и куриерски услуги\" - с 4.9%. Общият индекс на оборота за сектор \"Създаване и разпространение на информация и творчески продукти; Далекосъобщения\", изчислен от календарни данни, е със 17.4% по-висок през второто тримесечие на 2019 г. в сравнение със същото тримесечие на 2018 година. Увеличение има при всички дейности, като то е най-голямо при \"Дейности в областта на информационните технологии\" - с 28.9%. При \"Други бизнес услуги\" най-съществен ръст спрямо второто тримесечие на 2018 г. е отчетен при \"Други професионални дейности\" - с 36.1%. При \"Дейности по наемане и предоставяне на работна сила\" и \"Архитектурни и инженерни дейности, технически изпитвания и анализи\" е регистрирано намаление, съответно с 8.3 и 4.1%. През второто тримесечие на 2019 г. общият индекс на оборота за сектор \"Транспорт, складиране и пощи\", изчислен от сезонни данни, намалява с 1.3% спрямо първото тримесечие на 2019 година. Намаление е регистрирано при \"Сухопътен транспорт\" (2%) и \"Складиране и обработка на товари, спомагателни дейности в транспорта\" (1.5%). Най-значителен ръст се наблюдава при \"Воден транспорт\" - с 25.9%. Общият индекс на оборота за сектор \"Създаване и разпространение на информация и творчески продукти; Далекосъобщения\" нараства с 3.6% спрямо първото тримесечие на 2019 година. Най-значително увеличение е регистрирано при \"Производство на филми и телевизионни предавания, звукозаписване и издаване на музика\" (9.2%) и \"Издателска дейност\" (8.7%). Най-голямо понижение е отчетено при \"Далекосъобщения\" - с 2%. При \"Други бизнес\" услуги най-съществено повишение спрямо предходното тримесечие се наблюдава при \"Дейности по почистване\" - с 10.8%, и \"Други професионални дейности\" - с 9.6%. Най-голямо намаление е регистрирано при \"Архитектурни и инженерни дейности, технически изпитвания и анализи\" - с 8.1%.", "date": "2019.08.23", "title": "С 29% растат оборотите в информационните технологии през второто тримесечие"}
{"url": "https://www.monitor.bg:443/bg/a/view/nameriha-pistoleta-s-kojto-e-zastreljan-29-godishnijat-mincho-ot-granit-173671", "text": "Намерено е оръжието, с което е през нощта на 22 август в дома му е бил застрелян 29-годишният Минчо Стефанов от братядаскаловското село Гранит, съобщиха разследващите . Осем пъти е било стреляно с нерегистрирания пистолет от неизвестна марка, в  близост до леглото, където е спяла жертвата са открити 8 гилзи от патрони калибър 7,65 мм, три са били раните по тялото на мъжа: в корема и гърдите и гръдния кош.Пистолетът е открит при обиск в дома на роднини на живялата със Стефанов на семейни начала Мария , която има момиченце на година и половина от връзката с него. Тепърва ще се изясняват особеностите на оръжието и дали е било ползвано и друг път за „мокри“ поръчки“. На този етап все още няма повдигнато обвинение за престъплението, назначени са множество експертизи, извършени са разпити на всички от най-близкото обкръжение на убития и приятелката му. Застреленият е криминално проявен, изтърпял е присъда за убийство, извършено докато е бил непълнолетен и е живял в близкото село Черна гора. Напуснал е килията преди 3 години, тогава заживял с втората си братовчедка в родното село на баща си Гранит. Жената имала момиченце от предходна връзка. В началото на тази година Мария е била изпратена в Кипър уж като домашна помощница, а в същност е трябвало да работи като проститутка, разказват жителите на Гранит. След огромен скандал близките й събрали немалка сума, с която я откупили от сутеньора и тя се завърнала през пролетта обратно в България. Оказало се обаче че е  преживяла тежка психическа травма и не е в състояние да гледа малкото момиченце, което е дадено на приемно семейство. Деня преди убийството Мария е била на преглед при психиатър в Стара Загора, коментираха неофициално разследващите.", "date": "2019.08.23", "title": "Намериха пистолета, застрелял 29-годишния Минчо  от Гранит"}
{"url": "https://www.monitor.bg:443/bg/a/view/pavel-venci-venc-i-dara-kanjat-v-hotel-5-zvezdi-173668", "text": "Година след първата колаборация на Pavell & Venci Venc’ x DARA наречена „Срещу мен“, тримата вадят втори съвместен проект със заглавие „Хотел 5 звезди“. Освен, че са най-добри приятели, когато влязат в студио Павката, Венци и Дара се превръщат в един от най-интересните авторски екипи за създаване на музика. В „Хотел 5 звезди“ си поделят авторския кредит за музиката и текста, а звученето е резултат от продуцентския талант на Павел. Сингълът е създаден по време на сесия за писане на песни, която „Вирджиния Рекърдс“ им организира във Велинград. Творческият процес там прераства в щур купон, който обаче ражда и няколко яки парчета, едно от които посветено на самото място. Видеото на „Хотел 5 звезди“ е възложено на Павлин Иванов – Bashmotion, а зад камерата е един от най-добрите оператори у нас - Андрей Андреев. Стилен, минималистичен свят, разграфен внимателно за тримата артисти и за техните видения. На снимачната площадка Павел докарва една от сбъднатите си мечти – мотор, който всъщност е поръчкова машина с елементи от високоскоростните играчки на Черния рицар. Венци пък затваря егото си зад стъклена витрина и го превръща в музеен експонат, а Дара е опасна и цветна енергия.", "date": "2019.08.23", "title": "Павел, Венци Венц и Дара канят в „Хотел 5 звезди“ (ВИДЕО)"}
{"url": "https://www.monitor.bg:443/bg/a/view/vmesto-despodov-krotone-vze-bivsh-igrach-na-milan-i-barselona-173669", "text": "Намиращият се в Серия „Б“ „Кротоне“ намери заместник на категорично отказалия да се присъедини към тима български национал Кирил Десподов. Клубът бе постигнал договорка с „Каляри“ за привличането под наем на полузащитника, но той се противопостави на идеята да играе във второто ниво на италианския футбол. След пропадналия трансфер бившият отбор на Александър Тонев обяви привличането на аржентинския голмайстор Макси Лопес. Опитният таран, който е играл за световните грандовете „Ривър Плейт“, „Барселона“ и „Милан“, има сериозен опит зад гърба си на Апенините. Освен с екипа на „росонерите\" той е играл в Серия „А\" още с фланелките на „Катаня“, „Киево“, „Сампдория“, „Торино“ и „Удинезе“. През миналата кампания беше част от бразилския тим „Вашко да Гама“, но напусна Рио де Жанейро, за да бъде по-близо до децата си, които живеят с бившата му съпруга Уанда Нара в Милано. „Акулите“ разчитат 35-годишният нападател да им помогне в борбата за местата даващи право на промоция в Серия „А“.", "date": "2019.08.23", "title": "Вместо Десподов „Кротоне“ взе бивш играч на „Милан“ и „Барселона“"}
{"url": "https://www.monitor.bg:443/bg/a/view/49-godishen-myj-se-udavi-v-chasten-vodoe-173678", "text": "49-годишен мъж е намерен удавен в частен имот във водоем в кюстендилското село Вратца, по информация от Областна дирекция на МВР – Кюстендил за радио „Фокус“. Руснак пък намери смъртта си в морето край Бургас. Сигналът е подаден в около 19.00ч. този четвъртък. Дежурна полицейска група е извършила оглед на място, не са открити следи от насилие. Извършва се аутопсия на трупа в кюстендилска болница. По случая е образувано досъдебно произодство. При друг инцидент руснак се удави в морето край Лозенец, съобщават от Областната дирекция на МВР в Бургас. Около 18.20 часа вчера в полицията постъпил сигнал за инцидент с удавен мъж в района на местността \"Диньов гьол\" край село Лозенец. На място било установено, че безжизненото тяло е на 69-годишен руски гражданин. Смъртта му е констатирана от екип на \"Спешна медицинска помощ\" в Созопол.", "date": "2019.08.23", "title": "Двама мъже се удавиха във Вратца и Лозенец"}
{"url": "https://www.monitor.bg:443/bg/a/view/nominiraha-petima-ucheni-za-nagrada-na-imeto-na-prof-fol-173672", "text": "Петима български учени, свързали имената и биографията си с тракологията са номинирани за 12-то издание на специално учредената в Казанлък награда на името на проф. Александър Фол, чийто прах бе разпръснат след кончината му през 2006 година от мегалита Врата на Богинята Майка край село Бузовград. Четирима от номинираните са от екипа на националния археологически музей с институт при БАН: директорът на културния институт доц. д-р Христо Попов; доц. д-р Милена Тонкова;проф. Анелия Божкова и доц. д-р Стефан Александров. В списъка на журито е и председателят на общото събрание на СУ „Св. Климент Охридски“ и бивш декан на историческия факултет проф. д-р Петър Делев. Наградата е статуетка с образа на митичния Орфей, тя се дава за цялостен принос в проучването на  тракийското културно наследство.Пръв носител на приза беше археологът д-р Георги Китов, през годините стаутетката е отивала и в ръцете на  Диана Димитрова, откривателката на тракийската столица Севтополис ст.н. с. Мария Чичиковацпроф. Иван Маразов, проф. Николай Овчаров, проф. д-р Валерия Фол  и др. известни проучватели , реставратори и учени-историци. Кой ще бъде тазгодишният й носител ще стане ясно на 30  август при откриването на превърналите се вече в  традиция Празници в Долината на тракийските царе, тогава ще бъде открита и националната научна конференция, посветена на проблемите и изследванията на тракийската култура.Церемонията ще бъде в съседство с оригиналната гробница на тракийския владетел Ройгос на хълма Тюлбето, която е част от световното историческо наследство под закрилата на ЮНЕСКО. В рамките на празниците на 31 авугст край гробницата под могилата Шушманец  край град Крън ще се състои спектакълът с лазерно шоу „Мистиката на Долината на траките“. В програмата на празниците е вписан и национален  джаз фест, който ще стартира с концерт на Elecyronic dreams късно вечерта на 28 август  отново на хълма Тюлбето.", "date": "2019.08.23", "title": "Номинираха петима учени за награда на името на проф. Фол"}
{"url": "https://www.monitor.bg:443/bg/a/view/rumynka-na-pytja-na-shinikova-kym-shemata-na-us-open-173675", "text": "Румънката Ана Богдан е последното препятствие пред Изабелла Шиникова по пътя й към основната схема на US Open. Българката победи Сакия Викъри (САЩ) с 6:0, 4:6, 7:6(6) във втория кръг на квалификациите и тази вечер ще се изправи срещу 147-ата в света в спор за голямата си мечта - да играе на турнир от „Големия шлем“. Богдан пък отстрани австралийката Елън Перес с 6:4, 7:6(6). Изабелла, която е 217-а в света, направи истинско геройство срещу американката. В тайбрека на финалния сет тя спаси 4 последователни мачбола и обърна от 2-6 до 8-6 точки. При 5-6 точки в полза на съперничката й българката поиска медицинския таймаут, което вбеси американката: „Моята съперничка видимо получи схващания и поиска намеса на физиотерапевт, което е в разрез с правилата. Няма да е изненада, ако никой нищо не направи по въпроса и се преструва, че нищо не се е случило”, изригна в Туитър ядосаната Викъри.", "date": "2019.08.23", "title": "Румънка на пътя на Шиникова към схемата на US Open"}
{"url": "https://www.monitor.bg:443/bg/a/view/strogi-merki-za-sigurnost-za-sreshtata-na-g-7-173670", "text": "Биариц и регионът му ще бъдат охранявани от над 13 000 полицаи и жандармеристи по време на срещата на Г-7 този уикенд, предаде Франс прес. Лидерите от Г-7, сред които Доналд Тръмп, Ангела Меркел и Борис Джонсън, ще бъдат тържествено посрещнати в курортния град, който в миналото е бил рибарско селище. През 19-ти век Биариц се превръща в място за срещи на короновани особи, а днес той е средище на любителите на сърфинга. На около 20 км от курорта хиляди хора вече започнаха своята \"контрасреща на върха\" в Андай (Франция) и Ирун (Испания), за да изразят недоволството си от Г-7. След като се сблъскаха с демонстрациите на \"жълтите жилетки\", френските власти взеха изключително строги мерки за сигурност за срещата в Биариц - за безопасността на лидерите от Г-7 ще се грижат роботи, дронове, спасители, гмуркачи, специално обучени кучета, войници и полицаи. Френският вътрешен министър Кристоф Кастанер посочи три основни заплахи за сигурността на събитието: евентуално излизане на демонстрации от контрол, терористичната заплаха и опасността от кибератаки. Кастанер подчерта, че френските власти няма да толерират никакви ексцеси и че, ако се стигне до такива, ще им бъде даден необходимият отговор. Франция изрази задоволство от \"изключителното си сътрудничество\" с испанските власти, които разположиха около 3000 служители на силите си за сигурност в баския автономен регион.", "date": "2019.08.23", "title": "Строги мерки за сигурност за срещата на Г-7"}
{"url": "https://www.monitor.bg:443/bg/a/view/otkriha-mejdunarodnija-festival-po-digitalno-izkustvo-futuro-173660", "text": "Кметът на Варна Иван Портних откри Петия Международен фестивал за дигитално изкуство Futuro, който се организира с подкрепата на общинския фонд „Култура“. До 25 август морската столица става домакин на лекции и уъркшопове, които ще бъдат изнесени от професионалисти от Канада, Франция, Израел и България, създали на хитове в киното, гейминга и комикса. „Прекрасно е, че Футуро се превръща в една очаквана среща на известните и успелите в света на дигиталното изкуство с младите таланти, търсещи по-широки хоризонти на знание, вдъхновение и реализация! Горди сме, че Община Варна е основен партньор на този по-различен фестивал. Вярвам, че той отваря възможности за позиционирането на Варна в международната културна карта на дигиталните изкуства. Благодаря на организаторите и на вдъхновителя на това събитие, Живко Дончев“, заяви кметът и пожела на успех на фестивала. Основен лектор за трета година е  Жан-Батист Монж - френски илюстратор, автор, дизайнер на персонажи и художник за визуално развитие на анимации и филми. Член на Дружеството на илюстраторите NY.  Част от неговите клиенти са Уолт Дисни Imagingering, Sony Pictures Animation, Scarab Productions, Zanuck Company, Sagatoon, Blue Bug Entertainment, Digital Domain, Digital District Montreal, Quad, Cinesite, Sagatoon Quebec, Blizzard Entertainment, Spiders. Сред лекторите са още Спиридон Гянакис, Бастиен Гривет, Джесика Росиер, Денис Зилбер, Воутър Тулп, Живко Дончев, Виктор Чуков, Любомир Сергеев, Кхасис Лиеб, Еди Бенун, Златина Ганева и др. Основният фокус на фестивала са технологиите в съвременните артистични практики, с възможности за творчески диалог и  експерименти между представителите на различните артистични генерации и сфери. Публиката има възможност да наблюдава работилници за млади артисти, лектории и демонстрации и срещи със световните имена в жанра. В разнообразната програма на фестивала са включени  презентации и прожекции, уъркшопи, отворени  работни срещи. Чрез мултимедийни прожекции пред публиката ще бъдат показани компютърни персонажи, герои на комикси и игри. Създателите им ще споделят практически опит, а аудиторията ще има възможност да се запознае с  подорбности от творчеството в организирани лаборатории. Futuro заема трето място в класицията на европейските фестивали на дигиталните изкуства след форумите в Португалия и Хърватия.", "date": "2019.08.23", "title": "Откриха Международния фестивал по дигитално изкуство Futuro "}
{"url": "https://www.monitor.bg:443/bg/a/view/vrachanin-plashi-myj-i-jena-sys-zloveshti-sms-i-che-shte-gi-ubie-173659", "text": "Врачанин е заплашил мъж и жена, че ще ги убие като им изпратил зловещи СМС-и със смъртни закани, съобщиха от полицията в Монтана. Сигнал за телефонния терор е бил подаден в районното управление на Вършец в четвъртък. Съобщението било подадено около 13.10 часа от 58-годишна жителка на града и мъж на 49 години от Враца. Двамата заявили пред униформените, че предишната нощ мъжът получил текстови съобщения на мобилния си телефон със закани за убийство спрямо него и с престъпления спрямо собствеността на жената. Жертвите на тормоза посочили точно кой е изпратил зловещите СМС-и. След подадения сигнал, случаят бил докладван на дежурен прокурор и разследващ полицай.  Служители на районното управление във Вършец провели издирвателни мероприятия, при които установили мъжа, от когото били отправяни заканите. Той е 51-годишен врачанин, живеещ и в курортния град, криминално проявен и осъждан.  Полицейските служители го арестували във Вършец. Работата по случая продължава, материалите ще бъдат докладвани на прокуратурата.", "date": "2019.08.23", "title": "Врачанин плаши мъж и жена със зловещи СМС-и, че ще ги убие"}
{"url": "https://www.monitor.bg:443/bg/a/view/krizata-v-italija-oshte-tlee-jena-moje-da-stane-premier-173655", "text": "Въпреки демонстрираното желание да приключи до понеделник избухналата завчера правителствена криза, президентът на Италия Серджо Матарела на практика я удължи. В изявление пред журналисти снощи той посочи, че двата дни разговори с лидерите на парламентарно представените политически партии не са достатъчни за преодоляване на кризата и следващия вторник той ще започне нов кръг консултации. Едва след тези бъдещи разговори, тоест някъде в края на следващата седмица, държавният глава ще реши дали да възложи съставянето на нов кабинеj или ще призове италианците пред избирателните урни предсрочно, още през октомври. Според политическите наблюдатели в Рим и Милано президентът Матарела е поискал още време, тъй като при консултации в сряда и четвъртък се е очертала реална възможност за сформирането на нова управляваща коалиция, която да излъчи стабилно правителство. Именно в такъв кабинет, който да работи за решаването на проблемите на страната и който да сдаде властта при изтичането на мандата на сегашния парламент през 2022 г., се цели държавният глава. И както твърдят не един и двама коментатори, през двата дни разговори Матарела се бил уверил, че са налице политическите сили, които биха могли да сформират точно такова правителство – досега управлявалото движение „Пет Звезди“ и намиращата се в момента в опозиция лявоцентристка Демократическа партия. Заедно те имат достатъчна парламентарна подкрепа, но остава да изгладят някои програмни противоречия, което би трябвало да сторят до средата на следващата седмица. Нещо повече – в публичното пространство лъсна името на евентуалния бъдещ премиер, който за пръв път в историята на страната май ще бъде дама – професорката по право и заместник-председателка на Конституционния съд Марта Картабия. В случай че „петзвездниците“ и демократите пък не превъзмогнат различията си, Серджо Матарела ще трябва да разпусне парламента, да назначи служебен кабинет и да насрочи дата за предсрочни общи избори. Междувременно вестник „Ла Стампа“ публикува интересна статистика за „живота“ на правителствата в Италия през последния четвърт век. Най-дълго през периода или 4432 дни са били на власт лявоцентристките правителства, следвани от тези на десницата с 3339 дни и 1462 дни за служебните и т.нар. технократски кабинети. Що се отнася до премиера, обитавал най-дълго правителствения дворец „Киджи“, то абсолютен шампион с 3339 дни и четири правителства е Силвио Берлускони. Интересното е, че лидерът на италианската десница е не само „първенецът“ на последните 25 години, но и на цялата история на страната след Втората световна война или за 74 г.! В класацията на „Ла Стампа“ след Берлускони с 1608 дни в премиерското кресло е бившият шеф на Европейската комисия Романо Проди, следван от най-младия министър-председател на Италия - Матео Ренци с 1024 дни.", "date": "2019.08.23", "title": " Кризата в Италия още тлее,  жена може да стане премиер"}
{"url": "https://www.monitor.bg:443/bg/a/view/razpitvat-vhod-po-vhod-iz-stranata-za-trupovete-ot-negovan-173661", "text": "Мащабно търсене на изчезнали граждани, отговарящи на описанията на намерените в Негован е започнала полицията в цялата страна. В областните и общинските градчета се провеждат разговор с всеки един от регистрираните управители на етажна собственост за да установят дали има изчезнали съседи в последно време, научи \"Агенция Монитор\". \"Обади се мъж, който се представи като полицейски служител. Обясни, че има намерени два трупа на възрастен мъж и жена край София, на които не е установена самоличността.\" - разказа млада жена. %Каза, че заради това на територията на цяла България се извършва проверка и се водят разговори с всички управители на кооперации и блокове дали там, където те живеят има възрастни хора, които да липсват през последните два месеца и това да им е направило впечатление.\" - допълни жената.  Данните за домоуправителите били предоставени на шуменската полиция от Община Шумен във връзка с извършваното разследване в Негован.", "date": "2019.08.23", "title": "Разпитват вход по вход из страната за труповете от Негован"}
{"url": "https://www.monitor.bg:443/bg/a/view/sutenior-tormozel-prostitutka-kojato-skochi-ot-14-ija-etaj-173656", "text": "Сутеньорът на проститутката, която скочи от 14-тия етаж на блок, който се намира близо до НАП на бул. „Васил Кънчов“ във Враца, е арестуван, съобщиха от полицията. Разследването показало, че той тормозел 24-годишната жена от Видин, която взе фаталното решение да сложи край на живота си. Привечер в понеделник тя се хвърли от квартирата си във Враца и загина на място. Няколко дена преди да се самоубие жрицата избягала от сутеньора си и се скрила във видинско село. Той обаче я намерил там, пребил я и насила я върнал във Враца. След като не могла да се отърве от постоянния тормоз на насилника, който печелел от нея, младата жена предприела фаталния скок. В хода на разследването сутеньорът бил подложен на тест с полиграф в столицата, на който се издънил. Отговорите му на неудобните въпроси не могли да заблудят машината. Въпреки, че във времето, когато проститутката е паднала от 14-ия етаж, сутеньорът не е бил в апартамента, той ще бъде обвинен в склоняване към самоубийство. Следственият експеримент, който е проведен в четвъртък, категорично е доказал, че жената сама се е хвърлила от високото.", "date": "2019.08.23", "title": "Сутеньор тормозел проститутка, която скочи от 14-ия етаж"}
{"url": "https://www.monitor.bg:443/bg/a/view/5kg-i-765-gr-droga-lysnaha-v-gabrovsko-selo-173654", "text": "63-годишен пласьор на близо 6 кг. дрога от габровското село Гергини бе задържан по разследване на Окръжната прокуратура в Пловдив. Това съобщиха на съвместна пресконференция зам.-окръжните прокурори на Пловдив Галин Гавраилов и Галина Андреева – Минчева, наблюдаващият прокурор Марин Пелтеков, шефът на ОД на МВР в Пловдив ст.ком. Йордан Рогачев, заместникът му ком. Димитър Събчев и колегата му от габровската ОД на МВР ком. Цветан Петков. Разплитането на канала за дрога започнало този понеделник в кв. „Столипиново”. На ул. „Възход” в момент на сделка били арестувани две жени и мъж с турско гражданство. В тях били намерени 257,6 грама хероин, кокаин и електронна везна. Четири дни по-късно разследващите стигнали до източника на дрогата, който се оказал мъжът в габровското село, каза Гавраилов. Той подчерта отличната работа на Криминална полиция в Пловдив и доброто им взаимодействие с колегите им от Габрово за успешната реализация на акцията. Веднага, след като в габровското МВР получили сигнала за пласьора от местното село, на място отишъл екип. Полицаите видели как от къщата на заподозрения потегля лека кола „Мерцедес”, а зад волана й бил именно търсеният от тях мъж. Той бил видимо притеснен от полицаите, които видели под краката му пред шофьорската седалка черен пакет, обвит отвън с прозрачно фолио. Мъжът веднага си признал, че разпространява кока и хероин. Той разбрал за ареста на съучастника си от Пловдив и в градината си закопал на дълбочина от около 40 см по-голямата част от дрогата. „При откопаването се установиха 2 пластмасови кутии, които съдържаха общо 18 пресовки. При извършен полеви тест реагираха на хероин. С общо тегло 4,765 грама. При продължилото претърсване на колата му, където визуално се виждаше един калъп с форма около 30 на 20 см и с дебелина около 3 см. Веществото в него реагира на кокаин с тегло 1 кг.”, разказа ком. Цветан Петков. По думите му ако той и колегите му са се били забавили дори с няколко минути, заподозреният е щял да укрие и по-малкия пакет с дрога. „Лицето заяви, че е тръгнало да се чисти и от него. При продължилото претърсване на жилището му се намериха ловна пушка 12-ти калибър и патрони за нея, които бяха старателно опаковани, за да бъдат и те заровени. Тоест, ако бяхме закъснели и с минути, щяхме да пропуснем тази реализация”, каза още зам.-директорът на полицията в Габрово. Арестуваният в габровското село е с чисто криминално минало у нас. В Турция обаче той бил лежал 5 години в затвора. Присъдата му била, след като бил заловен през 2014г. на ГКПП „Капъкуле” с 11 кг. хероин. „Предстоят анализи, за да бъде установен процентът упойващо вещество. Но само за кокаина, който е 1 кг, стойността му по министерското постановление е 120 000 лева. Наказанието по повдигнатото му обвинение е от 5 до 15 г. и глоба от 20 000 до 100 000 лева”, каза наблюдаващият прокурор Марин Пелтеков.  ", "date": "2019.08.23", "title": "5кг. и 765 гр. дрога лъснаха в габровско село"}
{"url": "https://www.monitor.bg:443/bg/a/view/mechka-iztrebi-konete-na-deputat-173657", "text": "Мечка уби 12 расови коне, собственост на депутата от руската Държавна Дума Сергей Веремеенко. Стръвницата проникнала в конефермата на парламентариста в Тверская област и изтребила чифтокопитните. Депутатът публикува на страницата си в Инстаграм видео с труповете на животните. Лесничеи обясниха, че в горските масиви на областта има много мечки и предупреждават местните жители на бъдат изключително внимателни. Хищните млекопитаещи не се страхували от хората и това лято се активизирали. Ако през миналата година те убили едва два коня, то тази – цели 15, констатира в социалната мрежа Веремеенко. Той притежава коневъдно стопанство в Кашинския район. През юли т.г. депутатът влезе в рейтинга на сп. „Форбс“ „Власт и пари“ - в класацията бяха представени 100-те на-богати държавни служители и парламентаристи в Русия. Веремеенко е декларирал годишен доход от 492,3 млрд. рубли или около 6,8 млрд. евро. В Рейтинга на „Форбс“ той зае 27-о място.", "date": "2019.08.23", "title": "Мечка изтреби конете на депутат "}
{"url": "https://www.monitor.bg:443/bg/a/view/postojanen-arest-za-sin-zaplashil-majka-si-s-ubijstvo-173664", "text": "Оставиха за постоянно в ареста син, който заплаши с убийство родната си майка в Дупница. През последните години жената била подложена на системен тормоз и побоища. Николай Х. на два пъти вече е лежал в затвора за закани за убийство на майка си. „На 15 юни получихме отново и сигнал за упражнено насилие над жената. Последва моментално вкарване в ареста на Николай. Сега той обжалва постановената мярка“, посочи съдия Ели Скоклева от Районен съд – Дупница. По нейни думи не са налице каквито и да било доказателства, които да доведат в изменение на мярката в по-лека. Още повече Николай Х. е многократно осъждан, като има 2 присъди с „лишаване от свобода“, по чл. 144 от НК, за закана за убийство на майка си. Само преди около месец Кюстендил беше потресен от жестоко убийство. Тогава 49-годишният Иво Иванов уби по особено мъчителен начин майка си Юла Стоянова /72 г./. В деня на убийството пък той е трябвало да се изправи пред съда по дело, заведено от майка му по Закона за домашното насилие. В момента Иво е с наложена мярка „постоянен арест“ и очаква да чуе присъдата си от магистратите в Окръжен съд- Кюстендил.", "date": "2019.08.23", "title": "Постоянен арест за син, заплашил майка си с убийство"}
{"url": "https://www.monitor.bg:443/bg/a/view/49-godishen-myj-nameri-smyrtta-si-v-giol-v-kustendilsko-173663", "text": "Нелеп инцидент потресе кюстендилското село Вратца вчера. 49-годишен мъж е открит мъртъв в един от малките водоеми в селото. Сигналът за откритото безжизнено тяло на Любомир Велинов подават случайни минувачи, снощи в 18.49 ч. „Обадиха ми се снощи за инцидента. Никой от селото не може да си обясни какво е правил Любомир в този гьол, не мога да го нарека по друг начин, тъй като е изключително малък. Той е с дълбочина около 2 метра, но за ето, че стана белята. Жалко, че си отиде едно младо момче“, обясни кметът на селото Валентин Точев. Трупът на 49-годишният Любомир е закаран за аутопсия в кюстендилската болница. По случая е започнато досъдебно производство. „Дежурна полицейска група е извършила оглед на място, следи от насилие не са открити“, категорични са от ОДМВР – Кюстендил. Кметът на село Вратца Валентин Точев обясни, че от полицията са обезопасили водоема и на мястото са поставени ленти. „Цялото село сме потресени след инцидента. Отиде си един млад човек и то по такъв нелеп начин“, коментира още Точев.  ", "date": "2019.08.23", "title": "49-годишен мъж намери смъртта си в гьол в Кюстендилско"}
{"url": "https://www.monitor.bg:443/bg/a/view/1-8-mln-lv-izliza-remontyt-na-opojarenija-most-na-am-struma-173662", "text": "1,8 млн. лв. ще излезе ремонтът на опожарения мост на АМ „Струма“ край Дупница. Това съобщи председателят на Управителния съвет на Агенция „Пътна инфраструктура“ Георги Терзийски, който в петък рано сутринта провери работата по разчистването на незаконно струпаните отпадъци под моста на автомагистралата. „Възстановяването на съоръжението от пожара започва. Аварийно-възстановителните дейности ще бъдат възложени по чл. 79, ал. 1, т. 4 от ЗОП, като срокът за изпълнение е 4 месеца. В момента се напряга скелето, което поддържа конструкцията, след което ще бъдат направени изпитванията с товарни камиони в различни точки. Преди два дни са сложени датчици, които ще дадат информация за отклонението, след което при положителни резултати, които ще станат ясни до края на деня, ще бъде създадена организация на движението, каза Терзийски. По негови думи в следобедните часове ще бъде пуснато движението на леки коли, пътуващи към Кулата по АМ „Струма“, в участъка край Дупница, ако тестовете потвърдят безопасността на отсечката. От терена, собственост на пътната агенция - проектното съоръжение плюс два метра в страни от него, са премахнати боклуците натрупани неправомерно от собственика на цеха за преработка и изкупуване на вторични суровини, уточни още пътният шеф. Остава обаче огромното количество смет натрупана на общински терен, който граничи с този на АПИ, а с това и опасността отново към обхвата на магистралата да се пренесат нерегламентирано боклуци. Терзийски посочи, че камионите на пътно-поддържащите фирми са натоварени, но все още компетентните институции - РИОСВ-Перник и община Дупница, не са посочили къде може да се депонират отпадъците. В неделя и понеделник, когато трафикът от Кулата към столицата е по-голям в участъка край Дупница по автомагистралата ще преминават леките коли за София, а тези за Кулата ще бъдат по Е-79. Целта е максимално улеснение на шофьорите в края на работната седмица и през почивните дни. На този етап движението на тежкотоварните превозни средства остава изцяло по Е-79. Днес изтича и срокът, в който директорите на всичките 27 областни пътни управления в страната трябва да представят на УС на АПИ доклади за извършените от тях обходи на всички съоръжения за наличие на нерегламентирано използване на пространството под съоръженията и прилежащия сервитут. Обобщените резултати от проверките ще бъдат представени в началото на следващата седмица, обясни още Терзийски.", "date": "2019.08.23", "title": "1,8 млн.лв. излиза ремонтът на опожарения мост на АМ „Струма“"}
{"url": "https://www.monitor.bg:443/bg/a/view/zasadete-sega-esennite-salati-173248", "text": "Най-често в края на лятото има време да се засадят салати. Те могат да бъдат засадени на интервали от 10-15 дни. Салатата е зимоустойчива зеленчукова култура. В Южна България почти винаги може да понася зимата на открито при предзимно засаждане. Нужни са й 2-3 месеца за достигане на консумативна зрялост. Салатата е студоустойчиво растение. Тя продължава да расте и при темтература 5оС. Млади, във фаза на 7-8 розетни листа, и закалени растения дори при слабостудоустойчивите сортове издържат до -5, -6оС; по-студоустойчивите сортове издържат през тази фаза до -10, -12оC. Образувалите глава растения обаче са чувствителни към понижаването на температурата. Цветоносните растения измръзват при -2оC.     Салатата е растение на дългия ден. Скъсяването на деня забавя настъпването на генеративната фаза. За образуването на главите при ранните сортове благоприятна дължина на деня е 9-12 часа, а при летните сортове - 10-18 часа. Салатата има много бърз растеж, макар и нееднакъв през целия вегетационен период. При сортовете главеста салата листната повърхност и теглото нарастват най-динамично, когато започне завиването на главите.     При марулята растежът на листата протича по-равномерно. Поради активното натрупване на богата листна маса за къс период салатата се отличава с голяма взискателност към плодородието на почвата. Най-подходяща е глинесто-песъчливата, рохкава, неутрална или слабо алкална (pH 6.0-7.2), влагоемна и богата на органични вещества почва. Тежките почви са предпочитани пред много леките. Непосредственото торене на салатата с пресен оборски тор не е целесъобразно, тъй като културата става готова за прибиране, преди да започне неговото действие.     Много подходящ за отглеждането на салатата е добре разложеният оборски тор. Действието на минералните торове е по-ефективно при високо съдържание на органични вещества в почвата. Под влияние на азота в листата се натрупва повече хлорофил, което има значение при слаба светлинна интензивност, тъй като се активизира фотосинтезата. Фосфорът ускорява свиването на главите. Добри предшественици са всички зеленчукови култури, торени с оборски тор.   За засаждане през август изберете сорт марули с кратък вегетационен период, представители на които лесно понасят и облачно време. Марулята може да се яде 35-40 дни след засаждането и расте най-добре при температура от 10-15 °С. Добри предшественици на салатата са ранни краставици, дини, пъпеш, лук, ранни картофи. Тя е добър предшественик на праза.     За есенното отглеждане семената се засяват в началото на август на открити  площи, препоръчва се използване и на агрел за запазване на необходимата почвена и въздушна влажност. На 1 m2 от лехата се засяват 1,5-2 г семена, 25-30 г семена са достатъчни за отглеждане на разсад за 1 дка. Семената се покриват с торо-почвена смеска, поливат се и лехите се засенчват. След поникване лехите се откриват, като се поддържа оптимална влажност на почвата. Разсадът е готов за разсаждане при формиране на 5-и 6-и лист. Това е приблизително 30-40 дни след засаждане. За засаждане на един декар трябва да се отглеждат 10-15 квадратни метра разсадна площ. Необходимо е разсадът да се проветрява редовно, за да се поддържа умерена температура и влажност. Преовлажняването заедно с неправилно поддържане на въздушно газовия режим причиняват бързо развитие на болести мана и загниване на растенията.     Есенната салата се разсажда на фитарии на разстояния 30/25 см. При засаждане на кавали растенията се засаждат от двете страни на кавалите. Зимната салата се засаждат на високи лехи широки 70 cm на разстояние 25/25cm. Грижите през вегетацията включват подхранване и разрохкване на почвата. Поливките се преустановяват, когато се оформят главите, за да се избегне появата на болести по растенията. Есенната  култура се прибира през октомври. От марулята може да се отрежат 7000-8000 стандартни растения от дка, 9000-10 000 растения от главестта салата.", "date": "2019.08.23", "title": "Засадете сега есенните салати"}
{"url": "https://www.monitor.bg:443/bg/a/view/majka-shofior-otiva-na-syd-za-ubijstvo-na-deteto-si-173644", "text": "29-годишна жена от Шуменско отива на съд по обвинение за убийство на двумесечното си бебе, което возила на задна седалка в автомобила без специално бебешко столче. Обвинителният акт срещу Атче Салим е внесен в съда и предстои да бъде насрочено и самото дело, съобщи говорителят на Окръжната прокуратура в Шумен Яна Николова. Салим се обвинява в причиняване на смърт по непредпазливост при ПТП и в нанасяне на средна телесна повреда на друго лице. Тежкото ПТП с участие на шофьорката стана на 29 април м. г. на главния път Шумен - Силистра между селата Венец и Изгрев. Към 14:30 в неделния ден се сблъскаха \"Рено\", управлявано от Салим и микробус \"Форд\". Близо до разклона за село Осеновец \"Реното\" излязло от пътя и се забило в идващ отсреща микробус. В колата при Атче Салим пътувала приятелка, а на задната седалка - три деца, сред които и 2-месечното бебе на шофьорката. В колата имало и детско столче и бебешко кошче, но кошчето не било закрепено за седалката с колани, а го дали на най-голямото дете да го държи в скута си докато се возят. Според прокуратурата обвиняемата Атче Салим е допуснала нарушение на Закона за движение по пътищата като е навлязла в насрещната лента и като е превозвала дете под 3-годишна възраст в МПС, което е било без оборудване със система за обезопасяване.", "date": "2019.08.23", "title": "Майка-шофьор отива на съд за убийство на детето си"}
{"url": "https://www.monitor.bg:443/bg/a/view/minimum-1-000-lv-globa-za-zavedenieto-iskalo-taksa-toaletna-173645", "text": "Минимум 1 000 лв. глоба ще трябва да плати заведение по Черноморието, таксувало клиентите си за използване на тоалетната. Това обясни председателят на Комисията за защита на потребителите (КЗП) Димитър Маргаритов пред Нова телевизия. „Още вчера сме направили проверка, ще наложим санкции. Минимум 1000 лева ще е тя за това, че тоалетната не може да се ползва от клиентите безплатно”, заяви шефът на комисията. Таксата от 1 лв. за зареждане на телефон обаче е законна, защото е обявена като услуга и всеки може да отиде във въпросното заведение и само да си зареди телефона, като така вече се води клиент.  Преди години социалните мрежи гръмнаха със снимки на заведения, които искат по 1-2 лв. за използване на столовете им. Още по-скандален случаи беше, когато заведение в Созопол таксува 20-годишна студентка с 80 лв. за използване на 4 празни стола. Тогава управителят на заведението се оправда с това, че клиентката не е предупредила предварително, че бройката на гостите ще е по-малка от първоначално заявената. Експертите на КЗП напомнят, че начисляването на такси от типа „празен стол”, „празна чиния”, „желание на клиента” и пр. е допустимо, но само ако потребителят е бил предварително информиран колко ще му струва конкретната услуга. Това може да стане чрез ценоразпис, в менюто, на информационна табела в обекта или чрез друг подходящ способ. „Като цяло българският туристически продукт никак не е лош. Въпросът е, че понякога с инцидентни неща, които влизат в общественото внимание, създаваме впечатлението, че все нещо куца, нещо не е наред”, успокои Маргаритов. Той коментира и инцидента със скъсаното въже на парашут, при който майка и син 15 минути кръжаха във въздуха, а накрая се приземиха в дърво. „Имаме отношение дотолкова, доколкото всички условия по предоставянето на тази услуга трябва да са представени на вниманието на потребителите – цената, обезопасяването. Доколкото виждам в конкретния случай човекът, който трябвало да управлява лодката, не е преценил правилно условията”, коментира председателят на КЗП. Относно загиналият младеж в аквапарк в Приморско Маргаритов каза, че са направени проверки и най-вероятно ще се установи, че правилата не са спазени. За скандала с израелските туристки в хотел в „Слънчев бряг”, Маргаритов определи поведението на управителя като „некоректно”.", "date": "2019.08.23", "title": "Минимум 1 000 лв. глоба за заведението, искало такса „тоалетна“ (ОБНОВЕНА)"}
{"url": "https://www.monitor.bg:443/bg/a/view/mahat-karavanite-ot-bunata-na-bolata-173652", "text": "Махат караваните от буната на плаж Болата, намиращ се близо до нос Калиакра. Това стана ясно след проверка, в която участваха служители на туристическото министерство и РИОСВ - Варна. Инспекцията е установила паркирани каравани и кемпери върху изградените буни като брегоукрепителни съоръжения. На собствениците на превозните средства са съставени констативни протоколи за нарушения, а писането на актове е в правомощията на екоинспекцията. Постигнато е споразумение автомобилите да се махнат от брегоукрепителните съоръжения. „Трета година на Болата няма никакъв контрол. Заливът и плажът не са в наша юрисдикция и ние нищо не можем да направим. Непрекъснатите сигнали за щяло и нещяло водят всякакви проверяващи, които пък гонят туристите и провалиха сезона ни през август. Започна масово да се спекулира с Болата“, коментира кметът на село Българево, където се намира заливът, Георги Георгиев. Преди три дни на плажа цъфнали три жени, които се представили за икономическа полиция. Заплашили мъжа, който продава сладолед, че извършва незаконна търговия . След като той представил всички разрешителни и лицензи, някой се усъмнил в легитимността на служителките и се обадил на тел. 112. През това време фалшивите инспекторки изчезнали.", "date": "2019.08.23", "title": "Махат караваните от буната на Болата"}
{"url": "https://www.monitor.bg:443/bg/a/view/borisov-obsydi-moderniziraneto-na-stadiona-arda-arena-v-kyrdjali-173648", "text": "Премиерът Бойко Борисов се срещна с ръководството на професионален футболен клуб (ПФК) „Арда“. Срещата е по повод модернизирането на стадиона „Арена Арда“, като в нея участваха и проектантите, изготвили проекта за спортното съоръжение, съобщиха от правителствената информационна служба. Модернизирането се налага, за да може футболният клуб да провежда домакинските си мачове на собствен терен в Кърджали. По време на разговорите бяха обсъдени възможностите за справедливо решение за финансиране на клуба, каквото получават всички останали отбори от Първа професионална лига, като целта е разходите по реновирането да бъдат оптимизирани максимално. Борисов подчерта, че правителството изпълнява последователна политика за изграждане и реновиране на спортната база в цялата страна. Той коментира, че всички останали отбори в „А“ група са получили финансиране от държавата. „Помогнали сме на всички – или с тревно покритие, или с осветление. Надявам се следващата сряда да ми дадат точна сметка, за да помогнем и на „Арда“ да играят домакинските си мачове тук“, заяви Бойко Борисов. \"Очаквам следващата сряда точна сметка от \"Арда\" Кърджали, за да им помогнем да играят домакинските си мачове на собствения стадион. Помогнали сме на всички отбори в Първа професионална лига за осигуряването на нужното тревно покритие или осветление. Така и Кърджали ще привлече младите си хора към спорта\", написа Борисов след срещата в профила си във Фейсбук. От Кърджали Борисов се насочи към Ада тепе край Крумовград, където се открива мина за добив на злато. \"Когато има инвестиции, добра инфраструктура и работни места, в смесените райони има мир и разбирателство. Днес хората в Кърджалийско са доволни, защото пътят Момчилград - Крумовград - Ивайловград е в отлично състояние. Средства за дългочакания ремонт са осигурени и от държавния бюджет\", заяви пък Борисов докато пътуваше с джипа към мястото. Преди самата церемония на откриването, Борисов заяви: След това Борисов коментира пред медиите появилата се в \"Политико\" новина, че на Мария Габриел ще бъде даден ресор \"Земеделие\" в следващата еврокомисия. В момента тя е еврокомисар по цифровизацията. Това сме го заявили преди месец и половина в мое лице пред ЕК. Какво ще направиш с ресор земеделие - там парите са разпределени. Омръзнаха ми жълтите ви новини. Ясно и точно ви казвам - ресорът, който е сега, плюс разширение към него искаме, отсече премиерът\", каза още премиерът.", "date": "2019.08.23", "title": "Борисов: Когато има инвестиции и  работни места, в смесените райони има мир и разбирателство (ОБНОВЕНА)"}
{"url": "https://www.monitor.bg:443/bg/a/view/7000-fenove-tarashat-ofisite-na-sony-zaradi-spajdyrmen-173653", "text": "Приблизително 7000 фенове на „Отмъстителите“ ще превземат офисите на Sony в Калифорния, след като стана ясно, че компанията не постига споразумение с „Марвел“ относно следващите филми за Спайдърмен. Ден след като социалните мрежи бяха белязани от хаштага #SaveSpiderman („Спасете Спайдърмен“ – буквален превод) трима запалени почитатели на новата версия на Човека паяк, изиграна от Том Холанд, създадоха събитие във Фейсбук. Близо 7000 човека са потвърдили присъствието си на протестa, още 5000 проявяват интерес. Шествието, чрез което киноманите ще нахълтат в сградата на Sony, а всички присъстващи ще бъдат преоблечени като любимия си персонаж. Въпреки това изрично е отбелязано, че събитието не цели излишна агресия и няма да се толерира проява на такава. Междувременно Доминик Холанд – бащата на актьора, който изгря в образа на Спайдърмен за вселената на „Марвел“, отрече той и семейството му да имат официална информация относно бъдещето на героя. Въпреки това той заяви, че „шоуто ще продължи“, тъй като в договорите са замесени прекалено много пари. Самият актьор Том Холанд все още не е коментирал казуса. До поставянето на въпросителна върху бъдещото развитие на Спайдърмен на големия екран се стигна, след като от „Дисни“ (чиято собственост е „Марвел“) настояха със Sony да си поделят разходите и приходите от лентите за Човека паяк. Въпреки че е персонаж от комиксите на „Марвел“, през 90-те години Sony придоби правата за екранизирането на героя. Според източници договорните отношения предполагат Sony да получава всички приходи от боксофиса на самостоятелните ленти, които създава \"Марвел\". Шефът на супергеройската компания Кевин Фейдж и останалите печелят единствено „малък процент“ от приходите на заглавията от първия им уикенд на екран, а „Дисни“ - от мърчандайза. Въпреки разрива в отношенията преговори все още текат между двете компании. Sony са готови да приберат Спайдърмен обратно при себе си, като с евентуалното участие на Том Холанд отново в главната роля. Фенове залагат, че е вероятно така Човека паяк да се срещне лице в лице с Венъм на Том Харди (също собственост на Sony). Опцията, очаквано, не се нрави на феновете, защото в опита си да избягат от евентуални дела за нарушаване на интелектуална собственост следващите филми за Спайдърмен ще трябва да пренебрегнат цялата му история с Отмъстителите, и по-конкретно Железния човек. От друга страна, Питър Паркър беше спряган като водач на армията супергерои в новата фаза от филмовата вселена на „Марвел“. От там също ще трябва да престанат да се позовават на Спайдърмен с цел избягване на тягостни съдебни битки.", "date": "2019.08.23", "title": "7000 фенове тарашат офисите на Sony заради Спайдърмен"}
{"url": "https://www.monitor.bg:443/bg/a/view/nachaloto-na-sezona-v-italianskata-serija-a-po-max-sport-prez-uikenda-173647", "text": "Новият сезон в италианската Серия А започва този уикенд и спортните канали на А1 за втора поредна година ще направят феновете на Калчото съпричастни на всички емоции. Началото на битките за сезон 2019-2020 ще бъде поставено в събота от 19:00 часа с мача между \"Парма\" и настоящия шампион \"Ювентус\". След като миналата година Кристиано Роналдо и компания спечелиха осма порeдна титла, и през този сезон бианконерите са големите фаворити за Скудетото. \"Юве\" се раздели с треньора Масимилиано Алегри, като на негово място застана Маурицио Сари. Звездното попълнение за клуба от Торино през трансферното лято – холандският защитник Матайс де Лихт, се очаква да направи своя дебют. В късния съботен двубой от 21:45 часа основният съперник на \"Ювентус\" за титлата – \"Наполи\", има тежка задача да вземе трите точки в гостуването си във Флоренция на местния \"Фиорентина\". Двата дебютни мача за сезон 2019-2020 в Серия А можете да проследите пряко по MAX Sport 3. В неделния ден спортните канали на А1 ще излъчат пряко още четири мача. От 19:00 часа по MAX Sport 3 \"Удинезе\" приема \"Милан\". Цели три двубоя са с начален час 21:45 часа: СПАЛ посреща \"Аталанта\" по MAX Sport 1, \"Рома\" е домакин на \"Дженоа\" по MAX Sport 2, а по MAX Sport 3 ще се излъчи сблъсъкът от Генуа между местния \"Сампдория\" и \"Лацио\". През уикенда ще се изиграят и мачовете от втория кръг на испанската Ла Лига. В най-интересните двубои \"Реал\" (Мадрид) посреща \"Валядолид\" в събота от 20:00 часа, по MAX Sport 4, а \"Барселона\" ще търси първите си точки за сезона срещу \"Бетис\" на „Камп Ноу” в неделя от 22:00 часа в ефира на MAX Sport 4.", "date": "2019.08.23", "title": "Началото на сезона в италианската Серия \"А\" по MAX Sport през уикенда"}
{"url": "https://www.monitor.bg:443/bg/a/view/potrebitelskite-krediti-u-nas-s-nad-10-ryst-za-godina-173650", "text": "Потребителските кредити у нас са нараснали с 11.2% през юли 2019 г. в сравнение със същия период предходната година. Сегашният им размер е 9.783 млрд. лв. като е налице 10.6% годишно повишение през шестия месец на годината, показват данни на Българска народна банка (БНБ). Нетните вътрешни активи са 58.763 млрд. лв. в края на юли тази година, а ръстът на годишна база е 5.8%. Основният им компонент – вътрешният кредит, е 58.371 млрд. лв. и нараства спрямо юли 2018 г. с 3.4%. Кредитите за Домакинства и нетърговските организации, обслужващи домакинствата (НТООД) се равняват на 22.985 млрд. лв. (19.9% от БВП) в края на юли тази година. Спрямо същия месец на 2018 г. те се увеличават с 8.7%. като за юли месец техният размер е 11.275 млрд. лв. или с 12.3% нагоре за година. През юли 2019 г. вземанията от неправителствения сектор се увеличават с 6.5%, като достигат 61.492 млрд. лв. За същия период кредитите за неправителствения сектор са 59.860 млрд. лв. (51.7% от БВП) при 59.372 млрд. лв. към юни 2019 г. (51.3% от БВП). През юли 2019 г. те се увеличават на годишна база с 6.5%. „Изменението в размера е повлияно от нетните продажби на кредити от Други парично-финансови институции (Други ПФИ), чиито обем за последните дванадесет месеца е 403.6 млн. лв.“, поясняват експертите от БНБ в доклада. На годишна база продадените кредити от Други ПФИ са 419.3 млн. лв., а обратно изкупените кредити – 15.7 млн. лв. Кредитите за Нефинансови предприятия нарастват с 4.3% на годишна база пре зюли 2019 г. и в края на седмия месец достигат 33.757 млрд. лв. (29.2% отБВП). На годишна база другите кредити намаляват с 40.5% (38.5% годишно понижение през юни 2019 г.), като достигат 589.4 млн. лева. Кредитите, предоставени на финансови предприятия, са 3.118 млрд. лв. (2.7% от БВП) в края на юли като в сравнение със същия период предходната година са с 17.6% нагоре. В края на предишния месец депозитите на неправителствения сектор са 81.015 млрд. лв. (70% от БВП), като годишното им увеличение е 7.7%. Депозитите на Нефинансови предприятия са 24.144 млрд. лв. (20.9% от БВП) в края на юли 2019. В сравнение със същия месец на 2018 г. те се увеличават с 3.9%. Депозитите на финансовите предприятия нарастват с 35.1% на годишна база през юли 2019 година и в края на месеца достигат 3.500 млрд. лв. (3% от БВП). и се равняват на 53.371 млрд. лв. или 46.1% от БВП. За периода широките пари, включващи парите извън парично-финансовите институции, овърнайт-депозитите в лева и чужда валута, депозитите с матуритет 2 години и депозити, договорени за използване след предизвестие до 3 месеца, се увеличават с 7.9%. В края на седмия месец тази година техният размер е 97.570 млрд. лв. или 84.3% от БВП при прогнозен БВП 115.729 млрд. лв. за 2019 г. Най-бързо ликвидният им компонент, включващ парите извън парично-финансовите институции и овърнайт-депозитите в левове и чуждестранна валута, се увеличава през юли с 12.7% на годишна база (12.5% годишен ръст през юни 2019 г.). Нетните чуждестранни активи са 60.015 млрд. лв. в края на отчетния месец при 58.287 млрд. лв. в края на юни 2019 година, като нарастват с 11.5% в сравнение с юли 2018 г. През юли 2019 г. чуждестранните активи се увеличават с 9.5% (9.9% годишен ръст през юни 2019 г.), като достигат 69.403 млрд. лева. Чуждестранните пасиви са 9.388 млрд. лв. и на годишна база намаляват с1.6%.", "date": "2019.08.23", "title": "Потребителските кредити у нас с над 10% ръст за година"}
{"url": "https://www.monitor.bg:443/bg/a/view/lek-jrebij-za-vsichki-grandove-na-starta-za-kupata-na-bylgarija-173649", "text": "Днес бе изтеглен жребият за 1/16-финалите в турнира за Купата на България. Церемонията бе от 11:00 часа в Бояна, а своите евентуални първи съперници в надпреварата научиха и отборите от елита. Всички грандове обаче имат сравнително леки противници на старта във втория по сила турнир в България. Първо бяха изтеглени двойките за мачовете от втория квалификационен кръг, които ще се изиграят на датите 3 и 4 септември. По-късно станаха ясни и бъдещите съперници на елитните отбори, които бяха в компанията на загубилите баражите - Септември (София) и Монтана. Най-добрите 16 отбора за миналата година са гости в първите мачове, които ще се играят между на 24, 45 и 26 септември. Директно в първия кръг ще се включи и носителят на трофея на Аматьорската футболна лига - \"Балкан\" (Ботевград), който приема носителя на Купата на България \"Локомотив\" (Пловдив). Победителят от двойката \"Лато\" (Алеково) - \"Спартак\" (Варна) чака \"Левски\", докато този от \"Марица\" - \"Локомотив\"  (ГО) ще е домакин на ЦСКА. \"Севлиево\" или \"Нефтохимик\" ще са домакини на шампиона \"Лудогорец\", а миналогодишният финалист \"Ботев\" (Пловдив) ще има визита на победителя от двойката \"Миньор\" (Перник) - \"Струмска слава\". \"Берое\" ще гостува край морето, но трябва да разбере дали ще срещне \"Созопол\" или \"Поморие\", а \"Черно море\" е гост на \"Ботев\" (Ихтиман).  Лидерът във Втора лига ЦСКА 1948 първо гостува на \"Суворово\", а при успех ще приеме \"Дунав\". Двойките за 1/16-финалите за Купата на България: Миньор (Перник) - Струмска слава срещу Ботев (Пловдив) Суворово - ЦСКА 1948 срещу Дунав Светкавица - Спартак (Плевен) срещу Септември (София) Севлиево - Нефтохимик срещу Лудогорец Партизани (Червен бряг) - Хебър срещу Арда Балкан (Ботевград) - Локомотив (Пд) Хитрино - Кариана (Ерден) срещу Царско село Върбица (Бенковски) - Черноморец (Балчик) срещу Витоша (Бистрица) Лато Алеково - Спартак (Варна) срещу Левски Загорец (Нова Загора) - Пирин (Благоевград) срещу  Славия Добруджа (Добрич) - Локомотив (София) срещу Ботев (Враца) Вихрен Сандански - Ботев (Гълъбово) срещу Етър Марица - Локомотив  (ГО) срещу ЦСКА-София Созопол - Поморие срещу Берое Дреновец - Литекс срещу Монтана", "date": "2019.08.23", "title": "Лек жребий за всички грандове на старта за Купата на България"}
{"url": "https://www.monitor.bg:443/bg/a/view/es-spira-ot-1-septemvri-vnosa-na-plodove-ot-kanada-173651", "text": "ЕС ще спре вноса на канадски череши и на други пресни плодове, считано от 1 септември, тъй като въвежда нови изисквания за внос, свързани с вредителите, предаде „Ройтерс“, като се позова на документ на канадското правителство, разпратен до представители на бранша. Засега канадският министър на земеделието Мари-Клод Бибо и представителството на ЕС в Отава не са коментирал информацията. В документа на канадското правителство, видян от „Ройтерс“, Канадската агенция за инспекция на храните казва, че ограниченията ще се прилагат също за ябълки, круши, боровинки, червени боровинки, чушки, домати и картофи. Засега не е ясно дали други страни ще бъдат също засегнати. В документа се отбелязва, че канадската агенция работи с бизнеса, за да предложи мерки за намаляване на риска от вредители за въпросните стоки, което би позволило подновяване на износа за ЕС. Новите европейски правила не се прилагат за замразените и сушените плодове. Не се очаква да има проблеми и за стоките в контейнери, пристигнали по море в ЕС с експортни документи с дата преди 1 септември. През миналата година Канада достави череши на ЕС за около 2,33 млн. долара.", "date": "2019.08.23", "title": "ЕС спира от 1 септември вноса на плодове от Канада"}
{"url": "https://www.monitor.bg:443/bg/a/view/banskalijata-aleksandyr-dumanov-kojto-e-i-samouk-poet-kratko-i-v-rimi-razkazva-za-vcherashnata-razhodka-na-prezidenta-rumen-radev-iz-pirin-173636", "text": "От на Кончето по склоно, вървиме бодро към заслоно. Глеаме там пълно с туристи, репортере и журналисти. Баш планинар От на Кончето по склоно, вървиме бодро към заслоно. Глеаме там пълно с туристи, репортере и журналисти. Уцелили сме баш моменто, да видим горе президенто. Долу от Яворов се понесли, багаж и инвентар донесли. Сус директоро на парко, напинаа под сънцето жарко. Новия заслонь прегледуваа, в готовност го приведуваа. През Кончето тръгнаа, на хижа Вихрен д'идаа. Там тронка че отдъънаа и в Банско че се върнаа. Планинар е държавния глава, не мога да не река, евала! Почитаниата ми получава, баш човеко на таа държава! Александър Думанов", "date": "2019.08.23", "title": "Банскалия в рими разказва за разходката на президента Румен Радев из Пирин"}
{"url": "https://www.monitor.bg:443/bg/a/view/api-proverjava-gorelija-most-na-struma-173637", "text": "Движението по затворения след пожар мост от АМ „Струма” ще бъде в едното платно, докато приключи ремонтът. В петък и събота ще е отворена една лента в посока Гърция, а в неделя и понеделник - в посока София. В останалите дни от седмицата посоката ще зависи от трафика. Засега движението на тежкотоварните превозни средства остава изцяло по Е-79. Днес на моста край Дупница че платното за София, което е по-слабо засегнато от пожара, е изправно за движение на леки коли. 1,8 млн. лв. ще излезе ремонтът на опожарения мост на АМ „Струма“ край Дупница, съобщи председателят на УС на Агенция „Пътна инфраструктура“ (АПИ) Георги Терзийски, който вчера рано сутринта провери работата по разчистването на незаконно струпаните отпадъци под съоръжението на автомагистралата. Ремонтът ще бъде възложен чрез обществена поръчка, като срокът за изпълнение е 4 месеца. „В момента се напряга скелето, което поддържа конструкцията, след което ще бъдат направени изпитванията с товарни камиони в различни точки. Преди два дни са сложени датчици, които ще дадат информация за отклонението“, каза Терзийски. От терена, собственост на пътната агенция - проектното съоръжение плюс два метра встрани от него, са премахнати боклуците, натрупани неправомерно от собственика на цеха за преработка и изкупуване на вторични суровини, уточни още пътният шеф. натрупана на общински терен, който граничи с този на АПИ, а с това и опасността отново към обхвата на магистралата да се пренесат нерегламентирано боклуци. Терзийски посочи, че камионите на пътно-поддържащите фирми са натоварени, но все още компетентните институции – РИОСВ – Перник, и община Дупница, не са посочили къде може да се изхвърлят отпадъците. Вчера изтече и срокът, в който директорите на всичките 27 областни пътни управления в страната трябва да представят на УС на АПИ доклади за извършените от тях обходи на всички съоръжения за наличие на нерегламентирано използване на пространството под съоръженията и прилежащия сервитут. Обобщените резултати от проверките ще бъдат представени в началото на следващата седмица, обясни още Терзийски.", "date": "2019.08.23", "title": "Пуснаха едното платно на „Струма“ в посока София (ОБНОВЕНА)"}
{"url": "https://www.monitor.bg:443/bg/a/view/proshtavame-se-s-jorj-ganchev-173635", "text": "Днес се прощаваме с един от най-колоритните мъже в българската политика. Поклонението пред Жорж Ганчев е по обед в църквата „Света София“ в столицата. Жорж Ганчев почина в понеделник на 79-годишна възраст. Депутат и кандидат-президент, той се изявяваше още като актьор, музикант и писател. Емигрира през 60-те години в Англия и Щатите, след като се жени за британка. Връща се след промените и участва в създаването на СДС, а по-късно основава Български бизнес блок.", "date": "2019.08.23", "title": "Прощаваме се с Жорж Ганчев"}
{"url": "https://www.monitor.bg:443/bg/a/view/grafa-lubo-i-mihaela-fileva-davat-ton-za-praznik-na-rekata-173594", "text": "Марица дава терен за Празника на реката, който ще се проведе на 1 септември в Пловдив. Вечерта за доброто настроение на присъстващите ще се погрижат Влади Ампов-Графа, Любо Киров и Михаела Филева. Те ще застанат под прожекторите в 20 ч, а в 22, 30 ще започне пиротехническо и светлинно шоу, за което ще бъдат произведени 23 хиляди пиротехнически заряда на над половин километър височина в небето. Празникът започва още в 11 ч, когато огромна надуваема възглавница с размери 8 на 5,5 метра ще очаква всички желаещи да скочат върху нея от двуметрова височина. Специално за събитието фрий рънърът и каскадьор Златко Ганчев, заедно със свои колеги, ще демонстрира скок-каскади от 4-метрова височина. Програмата продължава с демонстрации по ходене върху 50-метрова лента над реката. Върху две опънати СлакЛайн ленти, професионални балансьори ще правят демонстрации на 10 метра височина. Атракцията ще може да се наблюдава през целия ден в различни часови интервали. Специално шоу в небето са подготвили професионалните пилоти Петьо Кюркчийски, Илия Танчев и Димитър Бояджиев, които от 11, 30 часа започват демонстрации с въздушна акробатика на три моторни парапланера. От 18 до 21 ч в небето над Пловдив ще лети балон, от който на привързан полет посетителите ще могат да наблюдават града и околностите от птичи поглед, на височина до 80 метра.", "date": "2019.08.23", "title": "Графа, Любо и Михаела Филева дават тон за Празник на реката "}
{"url": "https://www.monitor.bg:443/bg/a/view/magistralite-ne-sa-za-smet-173642", "text": "Има добра новина след пожара на складираните под моста на автомагистрала “Струма” опасни отпадъци. Тя е, че Пътната агенция разпореди да бъде проверено какво има в близост до цялата републиканска пътна мрежа. И без да се дават сливи за смет, както е в народната приказка, се вижда кой как си върши работата. Почти веднага бе установено, че под Аспаруховия мост има куп автомобилни гуми, както и че на други места има постройки, които сега ще са с неясно бъдеще.  Но нека други не се крият зад гърба на АПИ. Трябва да отбележим, че е меко казано странно в кметството в Дупница от години да знаят, че под моста се върши нещо нередно и да не предприемат нищо на практика, а само да пишат писма – т.е.да прехвърлят топката на отговорността. Това, което може да се направи, е незабавно държавните служби да изнесат всичко опасно, намиращо се близо до пътищата и след това да си търсят парите от виновниците. Процедурата с предписания е твърде бюрократична и създава възможности за нови нарушения. Прокуратурата правилно е повдигнала няколко обвинения срещу управителя на сметището. На него със сигурност и през ум не му е минавало, че не е трудно сред чувалите да се сложат и такива със взрив. Разследващите вече заявиха, че ще търсят и други виновници. А такива има, след като е допуснато под магистралата да има сметище. И без да има взрив, щетите никак не са малки. Най-вероятно ще трябва да се изграждат допълнителни носещи колони, тъй като арматурата на някои от сегашните е пострадала.  Ясно е, че за пореден път ставаме свидетели на нечие безхаберие. За късмет и този път няма жертви. Но късметът не е нещо, на което трябва да се уповаваме. Хубаво е, че се строят магистрали, но рязането на лентички при откриването на нови участъци е само началото на усърден труд по тяхното поддържане. Така че случилото се трябва да е обеца на ухото за всички, които имат претенциите да са добри стопани на държавата.", "date": "2019.08.23", "title": "Магистралите не са за смет"}
{"url": "https://www.monitor.bg:443/bg/a/view/narekoha-amerikanskija-dyrjaven-sekretar-pompeo-otrovnoto-rastenie-173639", "text": "Севернокорейският министър на външните работи И Йон-хо нарече американския държавен секретар Майк Помпео \"отровното растение на американската дипломация\", което вреди на усилията за рестартиране на двустранните разговори по севернокорейската ядрена програма, предаде АП. Министърът изрази това мнение като протест срещу наскорошно изявление на Помпео, че Вашингтон ще запази санкциите срещу Северна Корея, докато тя се денуклеаризира. Дипломат номер едно на Пхенян каза, че Северна Корея е готова да разбие на пух и прах абсурдната мечта на САЩ, че санкциите ще предизвикат промяна в страната. Министърът допълни, че Пхенян е готов едновременно и за диалог и за конфронтация със САЩ, предаде Ройтерс. \"Ако САЩ се опитат да се конфронтират с нас със санкции и не се откажат от тази конфронтационна позиция, това ще бъде погрешна преценка\", каза дипломатът. По адрес на Помпео той заяви, че той \"хвърлял тъмна сянка върху двустранните разговори и че бил по-заинтересован от собствените си политически амбиции, отколкото от настоящата американска външна политика\".", "date": "2019.08.23", "title": "Нарекоха американския държавен секретар Помпео \"отровното растение“"}
{"url": "https://www.monitor.bg:443/bg/a/view/nemski-grad-dava-milion-evro-za-dokazatelstvo-che-ne-syshtestvuva-173638", "text": "Властите на Билефелд в Германия дават един милион евро на онзи, който успее да докаже, че такъв град не съществува. Доказателствата трябва да са неоспорими и това трябва да се случи до 4 септември. Причината за това странно предложение е т. Нар. „Билефелдски заговор“ - един от най-известните образци на интернет фолклора. Става дума за хумористична теория, според която намиращият се в североизточната част на провинция Северен Рейн Вестфалия град не съществува. Публикувана е за първи път през 1994 г. в интернет от компютърния специалист Ахим Хелд от Кил, а по-късно плъзва и извън мрежата. Идеята е дошла по време на студентски купон, на който присъствали няколко върли привърженици на всевъзможни конспиративни теории и е замислена като шега. Според въпросната конспиративна теория всички данни, сочещи, че Билефелд съществува, са част от световен заговор, целящ да убеди човечеството, че такъв град има. Привържениците на теорията говорят за участниците в заговора като „Те“. Въпросните „Те“ (в различните варианти онези, които дърпат конците на заговора са агенти на ЦРУ, Мосад или дори извънземни, които са „паркирали“ кораба си там) се опитват да убедят населението, че градът съществува, за да скрият „нещо“ на това място. Една от версиите например стига дори по-далеч и твърди, че на „това“ място е входът към изчезналия континент Атлантида. Всички снимки от Билефелд, твърди теорията, са направени в други градове и са монтирани, за да се създаде измамен образ на въпросното населено място. Същото важи и за разписанията на влаковете, регистрационните табели на автомобилите (всички коли с номера BI просто обикалят някъде из Германия, без да има реален град, в който са регистрирани). Всички, които оспорват теорията са призовани да отговорят на следните въпроси: Познавате ли някого от Билефелд? Били ли сте някога в Билефелд? Познавате ли някого, който някога е бил в Билефелд? В случай, че човекът отговаря с „не“ и на трите въпроса, това се смята за доказателство, че теорията е истина. А ако събеседникът отвърне поне на един от въпросите с „да“, тогава той веднага се причислява към съучастниците в заговора. Шегичката става толкова популярна, че градските власти са били принудени дори да излизат със специални изявления по темата в местната преса, а студенти от университета в Билефелд снимат филм за цялата история. Относно съществуването на Билефелд се е шегувала дори Ангела Меркел – през 2012 г. на събитие в Академията на Изкуствата в Берлин, на което присъства, канцлерът си спомня, че веднъж е била в Билефелд и казва: „... значи все пак съществува. Имах чувството, че съм била там“, казва Меркел, предизвиквайки смях в залата.", "date": "2019.08.23", "title": "Немски град дава милион евро за доказателство, че не съществува"}
{"url": "https://www.monitor.bg:443/bg/a/view/hakeri-atakuvali-nad-40-amerikanski-grada-173640", "text": "Срещу над 40 американски града тази година са извършени кибератаки, при които е била използвана програма за криптиране на данните и после е искан откуп за тяхното декриптиране, пише в. \"Ню Йорк таймс\". Жертви на атаките са станали Балтимор, Олбани, Ларедо и др. Някои по-малки градове, като Лейк сити във Флорида, са предпочели да платят откупа за разшифроването на данните, защото самостоятелното възстановяване щяло да им излезе още по-скъпо. Така например властите на Лейк сити са платили откуп от 460 000 долара в биткойни. Властите на Балтимор обаче отказали да платят искания откуп от 76 000 долара и накрая похарчили 5,3 милиона, за да възстановят работата на поразената компютърна система. Властите на Атланта не платили откуп от 51 000 долара и после похарчили 17 милиона долара за възстановяване на данните. Значителна част от кибератаките се осъществявала от Източна Европа, от територията на Иран, но и от самите САЩ. Поразени били системи на полицията, градски съвети, съдилища, болници и библиотеки.", "date": "2019.08.23", "title": "Хакери атакували над 40 американски града"}
{"url": "https://www.monitor.bg:443/bg/a/view/brazilija-obvini-makron-v-kolonializym-173641", "text": "Бразилският президент Жаир Болсонаро обвини френския си колега Еманюел Макрон, че има колониален манталитет, след като Макрон призова лидерите на Г-7 да говорят на форума си на върха в Биариц през уикенда за спешната ситуация с пожарите в Амазония, предаде АФП. В два последователни туита Болсонаро обвини Макрон, че използва за лични политически цели вътрешен бразилски въпрос и допълни, че френският президент прибягва до предизвикващи сензация формулировки, които не допринасят по никакъв начин за разрешаване на проблема. Болсонаро допълни, че предложението на Макрон на срещата на Г-7 да се обсъждат амазонските дела, без да участват представители на региона, напомня за отживял колониален манталитет. Болсонаро освен това обвини Макрон, че в туита си, посветен на пожарите в Амазония, е добавил стари снимки на горяща гора, направени от фотограф, починал през 2003 г. Същевременно Чили предложи помощ на Бразилия в борбата с пожарите в Амазония. Според данни на бразилския Национален институт за космически изследвания за първите седем месеца на годината в резултат на пожари са унищожени над 1,86 милиона хектара екваториални гори в Амазония. А към 21 август има 85-процентно увеличаване на пожарите в Бразилия в сравнение със същия период на миналата година. Движението на младата шведска екоактивистка Грета Тунберг, наречено Петъци за бъдещето, призова пък за протести пред посолствата и консулствата на Бразилия по целия свят заради пожарите в Амазония, предаде АФП. Призивът бе подет от неправителствени организации и са предвидени и протести за днес в Рио де Жанейро и Сао Пауло. В същия този момент, пожарите се разпространяват много бързо и унищожават амазонската гора с обезпокояващо темпо. Нашата къща буквално гори и дробовете на нашата планета се превръщат в пепел. От идването на власт на Жаир Болсонаро горските пожари се умножиха, подхранени от сушата, но също и от ужасяващата екологична политика на бразилското правителство, което гледа на Амазония само като на дойна крава, се казва в изявление на движението на екоактивистката. С площ от 5,5 милиона квадратни километра Амазония е най-голямата тропическа гора на планетата. Съкровище на биоразнообразието, тя е заплашена от обезлесяване, дължащо се на земеделието, животновъдството и на минното дело. Сега Амазония е застрашена и от горските пожари.", "date": "2019.08.23", "title": "Бразилия обвини Макрон в колониализъм"}
{"url": "https://www.monitor.bg:443/bg/a/view/spasjavat-ukrainec-v-rajona-na-maliovica-173643", "text": "Планински спасители свалиха пострадал украинец в района на връх Мальовица, съобщиха от Планинската спасителна служба (ПСС) към Българския червен кръст. Туристът е с травма на крак и ръка. Към него тръгнаха екипи от Боровец. Сформира се и екип от София, за да може да бъде оказана нужната помощ на пострадалия. Акцията завърши успешно, украинският гражданин бе свален от планината и му бе оказана лекарска помощ.", "date": "2019.08.23", "title": "Спасиха украинец в района на Мальовица"}
{"url": "https://www.monitor.bg:443/bg/a/view/s-myje-na-pazar-173613", "text": "Замирисва на есен, свършва лятното безвремие и решихме да го ударим малко така, по-потребителски. Стереотипът е, че жените са луди фенки на шопинга и пробват до полуда рокли и обувки, които никога няма да купят, докато мъжете им отегчено пушат пред магазина. Това си е вярно, обаче го има и обратният вариант – мъжкото съсловие пазарува със светнал поглед, докато дамите си умират от скука. Мъжкият пазар обаче е малко по-различен и върви с бира и шкембе, а при невъзможност за шкембе, може и кебапчета с хлебче и шарена сол. Силният пол не се впечатлява от някакви си там молове, нито от балета на Нешка Робева. Силният пол силно люби онези провинциални пазарчета, които приличат на нещо средно между битака, Илиенци от началото на 90-те, животинския пазар в Подуене и неделния битпазар в Богров. Eй го този дядка продава гълъби в стари ламаринени касетки от кисело мляко. Може и да не си гълъбар, обаче как да не поспреш и да погледаш? И даже питаш за цената. До гълъбите – кокошки. До кокошките продават кон, а стар циганин джамбазин го зазъбва, за да познае по зъбите колко стар е конят. Обаче това не е животински пазар, току до коня мустаклия търговец продава VHS касети. Пиратски версии на „Рамбо“ и „Хищникът“, порно с български дублаж и абсолютно оригинална версия на „Цар лъв“ в отлично състояние. Сещам се, че видеото ми отдавна прашасва на тавана и продължавам по-нататък. Инструменти! Кой мъж не обича инструменти, а тук изглежда е раят на инструментите. Френски ключове, гедоре, флекси, зъбчати колелета, клещи, гайки и бурмички. Стар „Веф“ в изправност (тъй казва продавачът), а до него като изнасилена лежи стара руска кукла от 1982 г. Куклата казва „Мама“, ама няма батерия, вика търговецът. Порцеланов клоун. Той не казва „мама“, но леле майко, главата му е пукната. Обаче щерката отдавна порасна и продължавам по-нататък. Часовници. Олд скул от соца. Е те тука вече ще се пазарува! Стари съветски механични часовници в насипно състояние: „Слава“, „Заря“, „Амфибия“, „Молния“, “Победа“, „Луч“. Всичките оригинални и работещи. А също и някои марки „швейцарски“ часовници, обаче ментета. Има и стенни екземпляри. С кукувичка, с кълвач, с момиченце, с танцьори. А също и голям един човешки бой часовник, за който ще ти трябва комбито, за да го пренесеш. Поглеждам стария си „Суоч“ и продължавам. Тука пък продават стари черно-бели снимки. Няк'ва сватба. Усмихната булка, притеснен младоженец с роза в джобчето на елегантното сако. Кой продава старите си сватбени снимки? А кой ги купува, питам се аз. Отговорът не закъснява. Индивид с анцуг купува десетина снимки. По 50 стотинки парчето. До снимките – грамофонни плочи. Арета Франклин, Васко Кеца и „Телефонна любов“, югодинозаврите от „Srebrna krila”, аудиоверсия на „Червената шапчица“. Ехааа! Стар плакат от „Междузвездни войни“! И му търсят само десет кинта! Как ще върви да си го сложа в гаража... Обаче в гаража съм гарирал стара таратайка. Що не взема да ида до автокъщите на Горубляне? Ще гледам с жадни очи „новите“ 9-10 годишни автомобили. Цял ден мога да гледам коли, без да ги купувам. Менюто е безплатно, нали?", "date": "2019.08.23", "title": "С мъже на пазар "}
{"url": "https://www.monitor.bg:443/bg/a/view/davat-djobni-na-decata-v-internatite-173623", "text": "Децата в интернатите у нас ще получават месечни средства за лични нужди. Това става ясно от предвидените промени в Правилника за дейността на социално-педагогическите интернати, както и на училищата интернати, публикувани за обществено обсъждане. До момента настанените в този вид социални домове имаха право на средства за създаване на условия за възпитание и обучение, изразяващи се в безплатна храна, облекло, обувки и други неща от първа необходимост, а парите за лекарства и хигиенни нужди се на интернати, като учениците нямаха достъп до тези средства. Промените в Правилника за устройство и дейност на възпитателните училища предвиждат възпитаниците им вече да получават джобни пари и сами да ги разпределят според собствените си нужди. Предвижда се и друга промяна, чрез която работилниците, които се разкриват, и помощните стопанства да имат право да продават произведените в тях неща и по този начин Предвидена е и специална забрана учениците да извършват дейности, свързани с налагането на религиозни убеждения. Мотивите за тази промяна в правилника са свързани с преодоляването на причините, довели до противообществени прояви на деца, както и за подкрепа за тяхното развитие в правилна посока. Предложеният проект за изменение и допълнение на Правилника за устройството и дейността на възпитателните училища интернати и социално-педагогическите интернати е в контекста на Закона за предучилищното и училищното образование и ще допринесе за пълноценното функциониране на тези специални училища, пише в мотивите за промените. Дейностите на възпитателните училища интернати ще бъдат регулирани в полза на образованието, възпитанието и социализацията на учениците. всяко дете ще минава оценка на потребностите си и ще получава педагогическа подкрепа. Към настоящия момент е създадена междуведомствена работна група от правосъдното министерство, която подготвя нов закон за децата с девиантно поведение, който има за цел да замени сега действащия закон и да отмени настаняването на ученици в изправителни учреждения. Проектът на закона е на етап междуведомствено съгласуване и предстои да бъде внесен за разглеждане в Народното събрание.", "date": "2019.08.23", "title": " Дават джобни на  децата в интернатите"}
{"url": "https://www.monitor.bg:443/bg/a/view/irini-jambonas-naj-dobra-aktrisa-na-kinofestivala-v-saraevo-173629", "text": "Ирини Жамбонас получи наградата \"Сърцето на Сараево\" за най-добра женска роля от 25-ото издание на Международния кинофестивал в Сараево за изпълнението си в новия филм на Стефан Командарев \"В кръг\" (копродукция със Сърбия). Финансовата равностойност на наградата е 2500 евро. Самият филм, чиято световна премиера бе на форума в столицата на Босна и Херцеговина, пък бе отличен с приза CinEuropa за изключително постижение в европейската аудиовизуална култура. \"В кръг\" разказва за три двойки патрулиращи полицаи в нощна София, а героинята на Ирини е част от една от двойките. Българската премиера на творбата е планирана за 8 ноември. Жамбонас участваше и в предишния режисьорски проект на Командарев - \"Посоки\", който преди 2 години в Кан направи фурор с изключителния си актьорски екип. Отличието за най-добра мъжка роля в Сараево получи Леван Гелбакиани за играта си във филма And then we danced, копродукция между Грузия, Швеция и Франция. Голямата награда „Сърцето на Сараево“ за най-добър филм от 25-ото издание на фестивала бе присъдена на Take Me Somewhere Nice, копродукция на Босна и Херцеговина и Нидерландия, с режисьор Ена Сендиаревич. Финансовото изражение на отличието е в размер на 16 000 евро.", "date": "2019.08.23", "title": "Ирини Жамбонас - най-добра актриса на кинофестивала в Сараево "}
{"url": "https://www.monitor.bg:443/bg/a/view/trimetrovi-vylni-i-dynni-jami-prez-sledvashtite-dni-173633", "text": "Черно море ще се разбунтува през следващите дни. Очаква се вълните да стигат до три метра, съобщават от групата за морски прогнози към НИМХ. Вълнението се определя основно от посоката на вятъра, който днес ще е североизточен и ще вдигне вълна по брега. Плажуващите ще трябва да внимават много и за мъртвото вълнение, което по това време на годината се появява на почти всички место по нашето крайбрежие. Местните го наричат сулоган. Ако при между високите вълни се появи място със спокойна вода, точно там не бива да се влиза, защото течението дърпа навътре в морето. То действа около стотина метра и след това действието му намалява. При силно вълнение се появяват и дънни ями, за които също трябва внимава и да се изпълняват указанията на спасителите, тъй като те забелязват проблемните места по брега.", "date": "2019.08.23", "title": "Триметрови вълни и дънни ями през следващите дни"}
{"url": "https://www.monitor.bg:443/bg/a/view/ot-pentagona-syobshtiha-che-sinyt-na-osama-e-ubit-173631", "text": "Пентагона потвърди смъртта на един от синовете на Осама бин Ладен - Хамза бин Ладен, предаде АП.   Агенцията се позовава на интервю за телевизия \"Фокс\" на американския министър на отбраната Марк Еспър. Хамза бин Ладен е смятан за приемник на Осама бин Ладен начело на \"Ал Кайда\". Американското правителство обяви Хамза бин Ладен за терорист през 2017 г. Държавният департамент на САЩ дори обяви награда от 1 милион долара за информация за местонахождението на Хамза бин Ладен. Марк Еспър не разкри информация за акцията, при която е убит издирвания терорист.", "date": "2019.08.23", "title": "От Пентагона съобщиха, че синът на Осама е убит "}
{"url": "https://www.monitor.bg:443/bg/a/view/slynchevo-i-goreshto-173630", "text": "Днес ще е слънчево. След обяд, главно над планинските райони с незначителна облачност. Ще духа слаб, в източната половина от страната и в Дунавската равнина до умерен североизточен вятър. Горещо време с максимални температури между 32° и 37°, съобщиха от НИМХ за \"Фокус”.  По морето ще е слънчево. Ще духа умерен, временно и силен север-североизточен вятър. Максимални температури на въздуха: 29°-33°. Температурата на морската вода е 26°-27°. Вълнението на морето ще бъде 3-4 бала. Над планините ще е слънчево, след обяд с незначителна купеста облачност. Ще духа слаб до умерен североизточен вятър. Максимална температура на височина 1200 метра около 26°, на 2000 метра – около 16°. През следващите дни ще остане предимно слънчево, около и след пладне в низините - горещо. Преобладаващите максимални температури ще са между 32° и 37°. Ще духа слаб, в Северна и Източна България умерен вятър от изток-североизток. В следобедните часове през почивните дни и в понеделник над планините и планинските райони ще има временни увеличения на облачността, но вероятността за валежи е много малка.", "date": "2019.08.23", "title": "Слънчево и горещо"}
{"url": "https://www.monitor.bg:443/bg/a/view/zatvoriha-most-zaradi-bomba-v-nu-jork-173632", "text": "Мостът „Джордж Вашингтон“ над река Хъдсън, свързващ Манхатън в Ню Йорк сити и Форт Лий в Ню Джърси, беше затворен в четвъртък през нощта заради заплаха за бомба, съобщиха американските власти.   Подозрителното устройство било поставено от страната на Ню Джърси, съобщи „Ню Йорк Поуст“ като цитира полицията. Кметът на мегаполиса Бил де Бласио съобщи в Туитър, че всички ленти за движение на моста са затворени в 9 часа вечерта местно време заради подозрителен пакет.", "date": "2019.08.23", "title": "Затвориха мост заради бомба в Ню Йорк "}
{"url": "https://www.monitor.bg:443/bg/a/view/lekari-masovo-darjavali-sperma-za-zachevane-173634", "text": "Десетки хора, родени чрез изкуствено осеменяване, научават, че биологичните им бащи са лекарите, извършили процедурата, пише New York Times. Изненадващите разкрития са плод на все по-разпространените в Съединените щати потребителски ДНК тестове. Когато отвориш указанията на ДНК текста си, виждаш предупреждение, че резултатът може да поднесе неочаквана информация за роднински връзки. Това се случва с родената и израснала в Тексас Иви Уили. Когато е на 16 години, тя научава, че заради репродуктивни проблеми родителите ѝ са използвали за зачеването ѝ изкуствено оплождане със сперма от анонимен донор. По-късно тя си прави потребителски ДНК тест и на бял свят излиза истината, че семенната течност всъщност е била на лекаря, направил оплождането: „Бях свързана с мой първи братовчед. Той ми каза кой е чичо му. Успях да направя родово дърво с всички останали връзки с втори и трети братовчеди. Стана ясно, че един единствен човек може да е моят биологичен баща и това е докторът на майка ми“, обяснява Иви. Случаят ѝ не е единствен. Все по-достъпните и широко разпространени потребителски ДНК тестове разкриват десетки такива истории. Нещо, което т.нар. лекари татковци не са предвидили. Преподавателят по право в Университета на Индиана Джоди Мадейра изследва 20 такива случая. През 70-те и 80-те години д-р Доналд Клайн пък използва собствената си сперма, за да направи изкуствено оплождане на 36 жени, като на базата на ДНК тестове 61 души твърдят, че е биологичният им баща. Наскоро в канадската провинция Отарио беше отнет лиценза на Норман Болдуин, който е използвал неоторизирана семенна течност, включително собствената си, в продължение на десетилетия. В Нидерландия ДНК тестове потвърдиха, че д-р Ян Карбаат е баща на 56 деца, родени от жени, посетили клиниката му за репродуктивна медицина до Ротердам. Редица щати, сред които Калифорния и Индиана, приемат закони, криминализиращи деянието. През юни такъв закон прие и щата Тексас, като отиде по-далече, определяйки използването на семенна течност, яйцеклетки или ембрион от неоторизиран донор и като сексуално посегателство. За приемането на закона важна роля има самата Иви Уили. Когато разбира шокиращата истина, тя проверява какви са законите и се оказва, че такива няма и това не е престъпление. „Това беше нещо, което исках да променя. Асистираните репродуктивни технологии стават все по-популярни“, посочва тя. Изправен пред откритието на Уили лекарят на майка ѝ признава, че е смесил семенната си течност с тази на донора, за да увеличи шансовете за зачеване. А до този момент Иви Уили е вярвала, че е открила донора, помогнал да се роди – Стив Шол - писател и издател от Лос Анджелис. С него тя изгражда близка връзка и той дори води сватбената ѝ церемония. Това прави разкритието още по-драматично, но в крайна сметка двамата решават, че нищо няма да се промени и Иви продължава да го нарича „татко“.", "date": "2019.08.23", "title": "Лекари масово дарявали сперма за зачеване "}
