{"url": "https://www.monitor.bg/bg/a/view/djeni-sushi-shte-sydi-kubrat-pulev-nae-topadvokatka-161036", "text": "Репортерката на Vegas Sports Daily Джени Суши ще съди Кубрат Пулев за целувката след боксовата гала в Коста Меса. Тя е наела известната адвокатка Глория Олред, съобщи TMZ. Кобрата целуна \"Кралицата на голото суши\", както е известна атрактивната брюнетка, в края на интервю след победата му над румънеца Богдан Дину. Тя иска отнемане лиценза на Кубрат Пулев. Първоначално Джени Суши сама качи видеото от целувката в профила си в една от социалните мрежи. Впоследствие го свали. Малко след това стана ясно, че дамата възнамерява да търси правата си в съда. „В средата на интервюто той сграбчи лицето ми и ме целуна. Аз бях шокирана и засрамена и не знаех как да отговоря. След това отидох да си прибера нещата в чантата. Той ме сграбчи за задните части с двете си ръце и отмина, без да каже нищо. Почувствах се неудобно и разстроена от това, че Кубрат Пулев се отнася с мен по този непрофесионален начин. Не съм го окуражавала, нито съгласявала Кубрат Пулев да ме сграбчва за лицето, целува или опипва отзад”, заяви Джени Суши. „По-късно на партито Кубрат Пулев ме помоли да отрежа целувката от интервюто. Вместо това аз го публикувах. Исках хората да видят какво ми причини той. Искам той да бъде отговорен. Не искам да се измъкне. Това, което той направи с мен, е отвратително. Почувствах се унизена. Нито една жена не трябва да се чувства така. С г-н Пулев не сме приятели, не сме в интимна връзка. Той няма право да ме целуне”, заяви Суши. „Такова нещо не ми се е случвало преди и не искам да ми се случва отново”. Интересите на Джени Суши ще защитава 77-годишната Глория Олред. Тя  е една от лидерките на движението за равноправие на жените в САЩ. Олред има богат опит в областта, като от години се занимава с дела за защита правата на жените. „Ние искаме боксовият лиценз на г-н Пулев да бъде прекратен. Също така искаме спортната комисия да постави този инцидент и поведението на Пулев в дневния ред на следващото си заседание на 14 май и г-жа Равало и аз да може да свидетелстваме”, заяви Глория Олред. При прибирането си в България Кубрат Пулев заяви, че „репортерката е искала много повече от целувка“. Междувременно брат му Тервел обясни, че по време на партито в хотела им след боксовата галавечер Джени се е целувала с още двама души. \"Целувката – направи го, не мисля, че е толкова виновен, няма да се фокусирам в действието му. Само ще кажа, че на партито в хотела ни въпросната журналистка дойде и се целува с още двама души. Видях ѝ поведението. Ако искат, да заведат иск. Има достатъчно свидетели, 14-15 бяхме там, свидетели. Абсолютно, беше си по-близка с някои, но какво е ставало, не знам. Легнах си. Аз не видях суши“, коментира новината по-малкият брат на Кобрата Тервел Пулев, цитиран от gong.bg. Глория Олред е най-известната адвокатка в САЩ, когато става дума за дела за сексуален тормоз. През годините тя е била адвокат на жени, съдили звезди като Арнолд Шварценегер, Саша Барън Коен и Доди ал Файед. Тя е била адвокат и на едно от момчетата, обвинило Майкъл Джексън в изнасилване. В голямото дело срещу Бил Козби, обвинен в изнасилване от 60 жени, Глория Олред представляваше 33 от тях. В САЩ тя е известна като безпощаден адвокат, която предпочита скандални дела, в които са замесени известни личности.", "date": "2019.03.28", "title": "Кобрата на съд заради целувката, искат да му отнемат лиценза (ОБНОВЕНА)"}
{"url": "https://www.monitor.bg/bg/a/view/globiha-112-roditeli-za-propusnati-vaksini-na-decata-161033", "text": "Регионалните здравни инспекции са издали 112 акта на родители, които не са завели децата си на задължителни имунизации. Това е резултат от общо 16 000 проверки в цялата страна, съобщиха за „Монитор“ от Министерството на здравеопазването.  Санкциите са общо 5600 лева, уточниха от ведомството и конкретизираха, че за такова нарушение предвидената глоба е в размер на 50 лева. От там съобщиха, че има санкционирани и лични лекари, които са пропуснали да сложат ваксини на пациентите си, но не пожелаха да съобщят точния им брой. Един от малкото санкционирани лекари е джипи от Шумен. Той е получил наказателно постановление за 100 лева, защото не е представил отчет за проведените имунизации. Според общопрактикуващи лекари, въпреки активността на т.нар. антиваксъри в социалните мрежи и ожесточените дискусии за или против ваксините, родителите масово водят децата за имунизации. Главният секретар на Регионалната здравна инспекция в Шумен д-р Илияна Лозанова съобщи, че за периода 2013-2018 година са съставени 6 акта на родители, които не са осигурили провеждането на задължителни имунизации на децата си. И по шестте са издадени наказателни постановления на обща стойност 300 лева. Четири от случаите са от миналата година. Един болен от инфекциозно заболяване може да зарази и разболее 95% от хората наоколо, ако те не са ваксинирани, коментира необходимостта от ваксините главният държавен инспектор доц. Ангел Кунчев. Той посочи, че по последни данни на МЗ има 51 случая на морбили. Те са в областите Благоевград – 40 човека, София-град – 7, София-област – 3, и Варна – 1 случай. По думите му най-много, 24 на брой, са децата между една и четири години. Други десет са бебета под една година, които все още не са навършили необходимите 13 месеца, за да бъдат ваксинирани. Шест от заболелите са деца между пет и девет години, две са между десет и четиринадесет, има и трима тийнейджъри. С морбили са се инфектирали двама на възраст между тридесет и пет и тридесет и девет години и един над 40 години. Главният здравен инспектор доц. Ангел Кунчев определи като спекулация информациите, че ваксините често дават нежелани странични резултати. Показателно е, че при 2 млн. и 200 хил. ваксинации през 2018 г. са съобщени едва 108 нежелани реакции. Повечето от тях са преходни – леко повишаване на температурата, зачервяване и подуване около мястото на убождането с иглата, уточни той. По думите му спирането на детските помощи при липса на имунизации не работи добре. Ефектът от него бил само година-две. Причината е, че бележка за ваксина се изисква веднъж годишно. Ако детето е във възрастта 1-2 години, когато се правят най-много имунизации, то може да не ги изпълни и въпреки това да има бележката. „Нашето предложение ще бъде срокът да е 3 или 6 месеца. Втората причина е, че законът се заобикаля, като се издават фалшиви бележки, макар и тези случаи да са изолирани“, посочи доц. Кунчев.", "date": "2019.03.28", "title": "Глобиха 112 родители за пропуснати ваксини на децата (ТЕМАТА)"}
{"url": "https://www.monitor.bg/bg/a/view/plamnaha-2-tir-a-s-razrediteli-kraj-grobishtata-v-pazardjik-161035", "text": "Огнена стихия се разрази преди час на километър от гробищния парк в Пазарджик, където по предварителна информация са се запалили два ТИР-а, натоварени с разредители.  Според очевидци, които по това време са пътували от общинския център към село Добровница, пожарът е избухнал на метри от бензиностанция в кв. \"Азмъка\" недалеч от стопански постройки на бившето АПК “Север“. По чудо няма жертви, а на мястото са пристигнали да гасят 4 противопожарни автомобила на Районната служба „ Пожарна и аварийна безопасност“ в града. Жители на кв. „ Ябълките“, първи са забелязали пламъците, които достигали до височина 5 метра. Чуваха се силни тътени-някъде към 20,30 ч., споделяха разтревожени граждани в социалните мрежи. Щетите са материални, тепърва ще се изяснява причината за пожара, засегната е и сграда, която е била в близост до камионите. Те са частна собственост, каза говорителят на ОДМВР – Мирослав Стоянов. Изгорели са ТИР „Рено“ с пазарджишка регистрация и втори камион, паркиран до него. В камионите е имало разредители. Пожарникарите вече са потушили пламъците и няма човешки жертви, каза шефът на Регионалната дирекция „ ПАБ“ в Пазарджик комисар Иван Панайотов.", "date": "2019.03.28", "title": "Пламнаха два ТИР-а с разредители край гробищата в Пазарджик"}
{"url": "https://www.monitor.bg/bg/a/view/viki-ot-mastilo-chaka-vtoro-dete-161034", "text": "Виктория Терзийска е бременна с второто си дете. Новината за новото попълнение в семейството на певицата с бизнесмена Петър Величков дойде в навечерието на третата годишнина от сватбата им. Бебето се очаква да проплаче още през лятото, а вокалистката на \"Мастило\" не крие щастието си, че отново ще прегърне момиченце. написа Терзийска в социалните мрежи в четвъртък вечерта. Припомняме, че изпълнителката на \"В ръцете ти е най-добре\" и Величков отглеждат 3-годишна дъщеря Маргарита, която гордо носи името на своята баба, майката на Вики.", "date": "2019.03.28", "title": "Вики от \"Мастило\" чака второ дете"}
{"url": "https://www.monitor.bg:443/bg/a/view/dyrjavata-plashta-sanatorium-na-45-000-bylgari-161032", "text": "Държавата ще плати санаториума на 45 000 българи, съобщиха от Националния осигурителен институт. По разчети на института поне толкова нашенци ще могат да се възползват от програмата за профилактика и рехабилитация през 2019 г., която вече стартира. За сравнение през 2018 г. от нея са се възползвали 44 653 българи. Предвидените средства за програмата са малко над 20 млн. лв. Само 5 години по-рано от възможността да отидат на безплатен санаториум са се възползвали с 5800 души по-малко, но тогава и отпуснатите средства са били с 4.7 млн. лв. по-малко. Програмата е с продължителност 10 дни, като цената на нощувките и частична помощ за храна в размер на 7 лв. за всеки ден от престоя се поема от средствата на държавното обществено осигуряване (ДОО). При отпуснати малко над 20 млн. лв. за настоящата година и планираните за рехабилитация 45 000 души сметките показват, че ако всеки пребивава по 10 дни в санаториум, държавата плаща за всеки ползвател по 447 лв. 70 лв. от тях отиват за спане и храна, а останалите 377 лв. за заплащане на процедурите. Пациентите на лечебните центрове имат право да ползват до четири основни диагностични и терапевтични процедури дневно. Терапиите се провеждат в 51 заведения в страната, които са разположени в планински и морски курорти. Част от тях се намират в Банкя, Боровец, Велинград, Хисаря, Бургас, Павел баня. Право на профилактика имат осигурените лица за общо заболяване, майчинство или трудова злополука и професионална болест. За тях трябва да са внесени или дължими осигурителни вноски за период от шест последователни календарни месеца, предхождащи месеца, през който се провежда рехабилитацията. Заболяването им трябва да е диагностицирано и лекуващият им лекар да е установил необходимост от провеждане на рехабилитация. Програмата може да бъде ползвана и от тези, които получават пенсия за инвалидност. Те обаче не трябва да са навършили възраст за право на придобиване на пенсия за осигурителен стаж и възраст. Освен това срокът на инвалидността в експертното решение не трябва да е изтекъл, а лекуващият лекар да е установил необходимост от терапия.", "date": "2019.03.28", "title": "Държавата плаща санаториум на 45000 българи "}
{"url": "https://www.monitor.bg:443/bg/a/view/kostov-si-prizna-che-e-vzimal-pari-to-ktb-161023", "text": "Бившият премиер Иван Костов, който е сочен за баща на българската олигархия, си призна, че е получавал сериозни суми от фалираната КТБ. Банката беше буквално оглозгана от едно от любимите отрочета на Командира – Цветан Василев, който в момента се крие от родното правосъдие в Сърбия. По време на съдебното дело, което тече у нас за източването на трезора, миналата седмица бившата дясна ръка на банкера беглец Бисер Лазов заяви, че Командира е бил на хранилка в банката. Според него става дума за около 25 000 лева на месец, които са превеждани на фирма, управлявана от дъщерята на Костов – Мина. Няколко дни след скандалните разкрития Командира изплува от дълбоките сенки на задкулисието, в което се крие от години, за да даде програмно интервю в своя защита. Интересни са два факта с медийната изява на Костов. Първо – за трибуна е избран сайтът „Оффнюз“, гравитиращ около кръга „Капитал“ на подсъдимия олигарх Иво Прокопиев (друг от верните синове на Командира, захранен през бандитската приватизация с предприятия за милиони като „Каолин“ и „Дамяница“, дадени му за жълти стотинки – б.р.). Вторият интересен факт е, че в опит да замаже ситуацията, Командира всъщност си признава, че е вземал пари от КТБ, при това не за наем, а за „бизнес мониторинг на дейностите на Цветан Василев“. Според твърденията на Костов той бил „основен участник на договор за анализ, оценка и мониторинг на рискове за неговия бизнес, като стойността на този договор не се различава от обичайната на пазара“. Освен това със спечелените пари станало възможно „създаването и развитието на експертния потенциал на Лабораторията за управление на рискове“, твърди още Костов. Какво куца в обяснението на Командира? Много неща – като се започне от твърденията му от преди няколко години, че нямал нищо общо с КТБ, само жена му имала карта от банката, на която получавала пенсията си. Освен това едва ли много хора биха се похвалили, че са правили „бизнес мониторинг“ на Цветан Василев за такива сериозни суми предвид начина, по който рухна пирамидата КТБ (за която анализаторите твърдят, че е била замислена като куха финансова структура още в началото на управлението на Василев – б.р.).", "date": "2019.03.28", "title": "Костов си призна, че е взимал пари от КТБ"}
{"url": "https://www.monitor.bg:443/bg/a/view/chastni-oryjejnici-iztochili-milioni-v-afera-s-kinteks-obzor-161025", "text": "Специализираната акция на прокуратурата в офисите на „Кинтекс“ е проведена след сигнал по извършена ревизия от Агенцията за държавна финансова инспекция (АДФИ). Става въпрос за договори за продажба на оръжие от предприятието към Индия и други държави. Това заяви зам.- главният прокурор Иван Гешев. Още рано сутринта маскирани ченгета и спецпрокурори влязоха в сградата на „Кинтекс“ на ул. „Джеймс Баучер“66 в столицата. До нея беше паркиран микробус на обвинението, а поне пет патрулки стояха в локалното платно. До ранния следобед никой не напусна сградата, а от обвинението заявиха, че се изземат документи. „Схемата, по която са източени милиони левове от държавата, е била следната. „Кинтекс“ е сключила договори за продажба и доставка на оръжия с Индия и още няколко държави. Отделни Продукцията, която е реализирана, обаче се оказала некачествена и съответно от индийска страна са поискали неустойки. Неустойките са били платени от „Кинтекс“ с държавни пари. Но след това от държавното предприятие не са направили абсолютно нищо, за да си потърсят тези пари от въпросните три частни български дружества, изготвили некачествената продукция“, разясни Иван Гешев. Зам.-главният прокурор не пожела да навлиза в конкретика кои са тези три компании, но единствено спомена, че едната от тях е ВМЗ-Сопот. Гешев уточни още, че нарушенията са извършени от предишното ръководство на „Кинтекс“, като „Това най-вероятно ще стане днес“, допусна той. Зам.-главният прокурор коментира и делото „КТБ“, като заяви, че вече не се вълнува от екстрадирането на банкера Цветан Василев. Причината била, че разбрал, че юридическите възможности са изчерпани и са останали само политическите и финансовите.", "date": "2019.03.28", "title": "Частни оръжейници източили милиони в афера с „Кинтекс“ (ОБЗОР)"}
{"url": "https://www.monitor.bg:443/bg/a/view/shefyt-na-zaharnija-zavod-s-250-bona-garancija-161026", "text": "Шефът на Захарния завод в Пловдив е обвинен за участие в престъпната група на Ветко и Маринела Арабаджиеви и му е определена гаранция от 250 000 лв. Служителка на една от фирмите на Арабаджиеви също е привлечена като обвиняема и е с гаранция от 75 000 лв. Това съобщи зам.-главният прокурор Иван Гешев. При акцията в Пловдив са извършени претърсвания и изземания на 7 адреса. Гешев разясни, че те са на лица и фирми от периферията на престъпната група на Арабаджиеви. Иззети са и множество документи за свързани с тях офшорни компании, през които са осъществявали прането на пари. Междувременно от Испания са пристигнали веществените доказателства, които местните власти са иззели от имението на Георги Семерджиев-Шопа, където Арабаджиеви се укриваха. Освен множество документи, испанските разследващи са конфискували и 26 мобилни телефона, както и суми от порядъка на 50-60 000 евро. „Това са джобни пари за тях, но по-интересното е какво са правили с тези 26 телефона и как са успявали да запомнят номерата им“, коментира Гешев. Той уточни, че процедурата е същата като при Баневи – чака се разрешение от испанския съд да бъдат екстрадирани, както и за това на Шопа, който вече има обвинение за укривателство.", "date": "2019.03.28", "title": "Шефът на Захарния завод  с 250 бона гаранция "}
{"url": "https://www.monitor.bg:443/bg/a/view/nvo-puska-dokumentalen-film-za-igra-na-tronove-160986", "text": "Телевизия HBO ще зарадва феновете с документален филм за заснемането на „Игра на тронове“. Лентата, която носи името „Игра на тронове: The Last Watch“, ще бъде излъчена на 26 май - една седмица след големия финал на кървавата сага. Продуцентите дават заявка, че това ще е „много повече от обикновен документален филм“. за сладко-горчивия вкус от това да създадеш цял свят и после да се сбогуваш с него“, се казва в изявлението за лентата. Припомняме, че „Игра на тронове“ ще се сбогува с многомилионната си армия от последователи пред малкия екран с шест епизода, първият от които ще бъде достъпен за родните телеманиаци на 15 април.", "date": "2019.03.28", "title": "НВО пуска документален филм за „Игра на тронове“"}
{"url": "https://www.monitor.bg:443/bg/a/view/zajavlenijata-za-lechenie-v-chujbina-shte-se-sledjat-v-sajta-na-nzok-161021", "text": "Всеки, който е подал заявление за лечение в чужбина ще може да го проследи на сайта на Националната здравноосигурителна каса. Това съобщи заместник-министърът на здравеопазването и председател на Надзорния съвет на касата Жени Начева по време на заседанието на Комисията по здравеопазване и Комисията по жалбите на гражданите в Народното събрание. Изказването й бе по повод готовността на касата за работа със заявленията на пациентите и осъществяване дейностите на Център „Фонд за лечение на деца“ и Комисията за лечение в чужбина към Министерството на здравеопазването от 1 април 2019 г., когато те ще преминат към нея и няма да са самостоятелни структури. „Работата на комисията в НЗОК ще бъде контролирана, оповестявана, наблюдавана на сайта на касата. Допълнително сме създали и обособили конкретни срокове за отговор на всяка една преписка и подадено заявление“, допълни Начева. Тя обясни, че периодично ще се дава отчетност и информация на обществеността и на пациентските организации за извършената работа. Периодично ще се контролира и разпределението и разходването на средствата от органите, които са отговорни за това, като напрпимет Сметната палата и инспекторатите към Министерство на здравеопазването.", "date": "2019.03.28", "title": "Заявленията за лечение в чужбина ще се следят в сайта на НЗОК"}
{"url": "https://www.monitor.bg:443/bg/a/view/karadjich-objalva-dojivotnata-si-prisyda-161028", "text": "Бившият президент на босненската Република Сръбска по време на войната от 1992-1995 г. Радован Караджич обжалва доживотната си присъда за геноцид и престъпления срещу човечеството, произнесена на 20 март, предадоха информационните агенции. В жалбата, подписана от адвоката Питър Робинсън, са посочени 8 основания, сред които нарушаване на правата на подсъдимия Караджич, липса на мотивирано заключение на Апелативната камара и нарушение на практиката за определяне на срока за наказание за военните престъпления в бивша Югославия. В документа защитата предлага доживотната присъда да бъде отменена, а делото да бъде върнато за преразглеждане. Караджич, който се укрива 13 години от правосъдието, беше арестуван в Сърбия през юли 2008 г. Процесът срещу него в Международния трибунал за военните престъпления в бивша Югославия започна на 26 октомври 2009 г. и продължи до март 2016 г., когато Караджич бе осъден на 40 години затвор за геноцид в Сребреница, военни престъпления и престъпления срещу човечеството за 44-месечната обсада на Сараево, държане на заложници от мироопазващите сили на ООН и етническо прочистване, целящо прогонване на хървати и мюсюлмани от редица райони на Босна. Присъдата бе обжалвана в Международния остатъчен механизъм, създаден на довърши делата на трибунала след изтичане на мандата му. На 20 март Апелативната камара на механизма увеличи присъдата от 40 години на доживотен затвор.", "date": "2019.03.28", "title": "Караджич обжалва доживотната си присъда"}
{"url": "https://www.monitor.bg:443/bg/a/view/borisov-pristigna-v-bukuresht-161031", "text": "Премиерът Бойко Борисов пристигна в румънската столица Букурещ. В петък той ще има среща на четири очи с румънския си колега Виорика Данчила, а след това и съвместно заседание на двете правителства. Ще бъдат подписани и няколко споразумения за сътрудничество. На заседанието ще бъде обсъдено интензивното партньорство с цел укрепването на сигурността, икономическото развитие и свързаността на региона. При последните си срещи Борисов и Данчила обсъждаха необходимостта от още 2-3 моста над река Дунав. По-късно през деня в петък има пък среща на т.нар. Варненска четворка между Борисов, Данчила, гръцкия премиер Алексис Ципрас и сръбския президент Александър Вучич. Сред темите, които трябва да се обсъдят са пътните и инфраструктурните проекти, както и тези в енергетиката и евентуално провеждането на общи спортни мероприятия, каквато идея възникна на предишната среща в Белград през декември. Фокус на срещата между държавните и правителствени ръководители ще бъде и задълбочаването на регионалното сътрудничество и развитието на добросъседските отношения. Заедно с Борисов в Букурещ са вицепремиерът Марияна Николова и още девет министри.", "date": "2019.03.28", "title": "Борисов пристигна в Букурещ"}
{"url": "https://www.monitor.bg:443/bg/a/view/marian-vylev-povejda-svoeto-losho-momiche-na-nacionalno-turne-161029", "text": "Зрителите в 10 града от страната ще имат шанса да се запознаят лично с „Лошо момиче“ на Мариан Вълев още преди официалната премиера на лентата. Реверанс към родното си място режисьорът на новия български филм ще излъчи кинорожбата си първо във Варна, като това ще се случи още следващия петък (5 април). Откриващата прожекция на турнето ще е и първа за ФКЦ-Варна, реализирана на новата лазерна кинопрожекционна система, която към момента е единствена по рода си в Източна Европа. Следват прожекции с участието на творческия екип и актьорския състав в: Търговище (6 април), Велико Търново (9 април), Пловдив (10 април), Враца (13 април), Видин (13 април), Габрово (14 април), Карлово (14 април), Благоевград (15 април) и Ловеч (16 април). Гала премиерата на продукцията в София ще бъде на 11 април (четвъртък), ден преди старта на широкото разпространение. За първи път около пилона актрисата Любомира Башена се завъртя на голям екран в рамките на фестивала София Филм Фест. Продукцията на БНТ беше едно от 10-те заглавия в специалната секция на фестивала „Ново българско игрално кино“. Изпълнителен продуцент на „Лошо момиче“ е Нина Алтъпармакова, а разпространител на филма е „А Плюс Филмс“.", "date": "2019.03.28", "title": "Мариан Вълев повежда своето „Лошо момиче“ на национално турне"}
{"url": "https://www.monitor.bg:443/bg/a/view/fenomenalnijat-havashi-s-pyrvi-grandiozen-spektakyl-u-nas-video-161009", "text": "Съвсем логично е, когато човек чуе за концерт на пианист, да си представи гола сцена с огромен роял (най-много да има някоя филхармония около него), на който сяда прилежно зализан инструменталист в безупречно опънат фрак. Нищо от това няма да се случи на, може би, един от най-нестандартните спектакли гостували на нашата географска ширина. И за всичко това е виновен напълно откаченият пианист Хаваши, който пристига с уникалния си спектакъл HAVASI Concert Show на 27 ноевмри в НДК. Зад гърба на виртуоза стои наобиколен е от изключителни вокалисти, често доста известни певци като Леона Люис и Hooligans, например. Пред него се вихрят уникални танцьори, възможно е през редовете да преминат една дузина барабнчици и какво ли още не. Но не се учудвайте. Все пак зад спектакъла (умишлено не го наричаме концерт, защото не е) стои мозъкът на ласвегаския спектакъл на Селин Дион „Новият ден“, Il Divo и „Америка търси талант“. А именно За Хаваши той работи в колаборация с френския визуален дизайнер Жил Папайн. Неизменна част от шоуто на виртуоза е с Хаваши на пианото и рок барабанистът Енди. Тяхното изпълнение е едновременно и сътрудничество, и дуел - омагьосващ сблъсък, който създава музикални искри. Това изпълнение прави неочаквано откритие - барабаните могат да са нежни, а пианото - ударна сила. И всичко това се случва на специални платформи, които във всеки следващ спектакъл стават все по-сюрреалистични. Всичко е гарнирано с най-новите технологии в озвучаването и осветлението, както и в сценографията и видеопроекциите. Целият репертоар на Хаваши е от като самият той е признат за един от най-разнообразните и добри млади композитори с дълбока закалка в класическата музика (завършил е Музикалната академия „Ференц Лист“) и вдъхновение от модерната поп и рок сцена. А харизмата и поведението му е на класическа рок звезда. Може би затова без проблем успя да напълни Арената в Будапеща четири пъти за един уикенд с по 46 хиляди зрители. Именно тази му поредица от спектакли през 2015-та му носи второто място в класацията Боксскор на сп. „Билборд“ за най-високи продажби на билети в световен мащаб. Наистина уникално постижение за един класически музикант. Разпродавал е и престижни зали като „Карнеги“ и операта в Сидни. Шоуто е организиран от Бг Саунд Стейдж, които дебело подчертават, че точно този спектакъл е За разлика от редовите концерти за пиано, където малчуганите са длъжни да седят мирно и тихо, с музиката на Хаваши спокойно могат да пеят и танцуват. Родителите са абсолютно насърчавани да заведат децата си на възраст над 3 години и нагоре. Билети за HAVASI Concert Show са вече в продажба на цени между 50 и 200 лв.", "date": "2019.03.28", "title": "Феноменалният Хаваши с първи грандиозен спектакъл у нас (ВИДЕО)"}
{"url": "https://www.monitor.bg:443/bg/a/view/osydiha-obshtina-ruse-da-plati-2500-leva-zaradi-dupka-na-pytja-161008", "text": "Община Русе е осъдена да плати 2546 лева заради дупка на пътя. Сумата се дължи на „ДЗИ –общо застраховане“ и включва заплатеното обезщетение по застраховка „Каско“, лихвите и разноските по делото. Това съобщиха от Окръжния съд в крайдунавския град. На 14 ноември 2016 г. лек автомобил „Мерцедес“, управляван от Н.И., попаднал в дупка на ул. „Обзор“, при което били нанесени щети на предната дясна гума и предното и дясното окачване. Дружеството „ДЗИ – общо застраховане“ изплатило обезщетението на водача, след което предявило иск срещу общината като отговорна за поддържането на пътя. Експертиза показала, че шофьорът не е имал техническа възможност да заобиколи пътната неравност. Районният съд в Русе изцяло уважил иска и осъдил общината. Решението обаче било обжалвано пред Окръжния съд с мотива, че не е взето под внимание наличието на съпричиняване. Магистратите са потвърдили решението на първоинстанционния съд. При друг случай заради паднал върху микробус клон от дърво на 24 септември м.г. Община Русе бе осъдена да плати 2444 лева обезщетение за имуществени вреди и 500 лева за неимуществени. Това решение на Районния съд не е окончателно и може да се обжалва.", "date": "2019.03.28", "title": "Община Русе плаща 2500 лева заради дупка на пътя"}
{"url": "https://www.monitor.bg:443/bg/a/view/kola-vlachi-kuche-iz-ulicite-na-montana-161015", "text": "Ужасяващи кадри на куче, влачено от кола из улиците на Монтана, взриви социалните мрежи. Стотици жители на града изразиха възмущението си от поредната жестокост към животно. Кучето било вързано за теглича на червен автомобил и влачено из целия град в следобедните часове на Благовец - 25 март. Криминалисти от районното полицейско управление са се самосезирали от клипа в социалните мрежи и са започнали незабавно разследване. Униформените открили животното мъртво в гараж на 27 март. То било до предната лява гума на лек автомобил \"Фолксваген Джета\" с монтанска регистрация. Автомобилът и гаражът са собственост на 76-годишен местен жител. Дядото отрича да е влачил кучето умишлено. „Въобще не съм усетил нищо. Това е куче, какво ще го усетиш. Няма да тропа, няма да вика“, разказа Дончо Томов, цитиран от Нова телевизия. Пенсионерът бил на вилата си край града. Разказва, че изминал няколко километра преди да разбере, че има закачено животно на колата му. „По мен свиркаха на светофарите като спирах. Един човек с джип ме гони и ми сочи нещо, но аз не го разбирам, какво ми казва. Гледам светлините съм си пуснал, всичко ми е нормално“, каза още Дончо. Той се кълне, че чак когато паркирал в гаража си, видял кучето. По думите му то било умряло преди да го влачи с автомобила си. На място е направен оглед от дежурна полицейска група на районното управление, ветеринарни лекари и представители на агенцията по храните в Монтана, съобщиха от областната дирекция на МВР. По случая е образувано досъдебно производство.", "date": "2019.03.28", "title": "Кола влачи куче из улиците на Монтана"}
{"url": "https://www.monitor.bg:443/bg/a/view/shefyt-na-kpkonpi-vsichko-mi-e-zakonno-atakuvat-me-medijni-krygove-na-podsydimi-161030", "text": "И председателят на КПКОНПИ Пламен Георгиев излезе с изявление заради медийните спекулации, че има нередности в имуществените му декларации. Според него няма нищо незаконно в сделките, които е извършил, дори напротив – цялата информация за тях е извадена публично, така че да се разсее и най-малкото съмнение за злоупотреба или нарушение. „Напълно съм наясно, както с причините, така и с истинските автори на това активно мероприятие. През последните години ръководената от мен Комисия постигна съществени резултати в противодействието на корупцията и отнемане на незаконно придобито имущество. Бяха отнети и запорирани имоти с недоказан произход за милиарди лева, което неминуемо засегна интересите на много хора. И ответната реакция на засегнатите не закъсня. Извършената срещу мен медийна манипулация е част от тази ответна реакция, организирана от обвиняеми и подсъдими лица, чието имущество е блокирано от Комисията, но които продължават да имат силно влияние и възможности за въздействие в телевизионните медии и да контролират неправителствени организации. Тези лица водят целенасочена компроматна кампания срещу мен, използваща всякакви средства. Те няма да ме уплашат и няма да ме отклонят от пътя, по който съм поел“, пише още Георгиев. По повод на запитване за Пламен Георгиев дали прокуратурата ще го проверява за апартамента – зам.-главният прокурор Иван Гешев заяви: „В момента има една кална кампания преди идващите избори. Политици започнаха да вкарват обвинения към магистрати. Това което се случва е част от политическата система у нас. Хора, които са се провалили и са извън парламента, а и нямат шанс да влязат в него, се опитват да съсипват добрите процеси, които протичат в специализираните структури. Нормално е политиците да се страхуват от специализираното правосъдие“.", "date": "2019.03.28", "title": "Шефът на КПКОНПИ: Всичко ми е законно, атакуват ме медийни кръгове на подсъдими"}
{"url": "https://www.monitor.bg:443/bg/a/view/okonchatelno-razsrochiha-dylgovete-na-veroizpovedanijata-s-10-godini-161020", "text": "Народното събрание разсрочи с 10 години дълговете на вероизповеданията, натрупани до края на 2018 г. Това стана с гласуваните на второ четене поправки в Закона за вероизповеданията, които минаха със 111 гласа „за“, 5 „против“ и 6 „въздържали се“. Най-големи задължения има Главното мюфтийство – над 8 млн. лв., а другите религии почти нямат дългове. Първоначално депутатите решиха да има цялостно опрощаване на борчовете, но след остра реакция от страна на обществото, се стигна до поправки между първо и второ четене на закона. Сега в закона се предвижда вероизповеданията да получат отсрочка до 10 г. за погасяване на задълженията, като в този период те ще дължат основния лихвен процент. Отсрочката може да се даде за натрупани задължения за данъци и задължителни осигуровки, както и за други публични задължения. Освен това в закона вече е записано, че държавната субсидия ще се дава на Главното мюфтийство. Причината за това бе, че досега се предвиждаше тя да е за “мюсюлманското вероизповедание”, но написан така законът обхващаше регистрираното мюсюлманско-сунитско вероизповедание на бившия главен мюфтия Недим Генджев. Предложението на \"Обединени патриоти\" за абсолютна забрана на финансиране на вероизповеданията отвън при наличие на държавна субсидия не бе прието. Пленарното заседание дори бе прекъснато за 15 минути от председателят на НС Цвета Караянчева, за да бъде обсъден въпросът на Председателски съвет, но и така не бе постигнат консенсус.", "date": "2019.03.28", "title": "Окончателно: Разсрочиха дълговете на вероизповеданията с 10 години"}
{"url": "https://www.monitor.bg:443/bg/a/view/spored-premiera-bylgarija-s-pokana-za-chakalnjata-na-evrozonata-prez-uli-161019", "text": "България ще получи през юли покана за влизане в чакалнята на Еврозоната. Увереност в това изрази премиерът Бойко Борисов, който участва в българо-германски икономически форум. \"Страната ни има огромен фискален резерв, гарантирано, чрез валутния борд, съотношение евро-лев. Имаме прекрасна среда за инвеститорите и инфраструктура, която се гради. Изпълнили сме абсолютно ангажиментите си към ЕС, стриктно ги спазваме, опазваме границите на Съюза\", отчете премиерът. По думите му България е една от трите страни в Европа с най-нисък външен дълг, което се дължи на поддържаната с години наред на изключителна финансова дисциплина. „От 2009 година икономиката ни започва да бълва, да работи и износът за Германия става по-голям. Всяка година се отчита спад на сивата икономика, изсветляване, което пряко касае и немските инвеститори“, отбеляза Борисов. Премиерът сподели, че му е приятно да вижда как България вече изнася изделия от машиностроенето и електрониката и развива реалните индустрии, което държало ръста на икономиката. Според него за бизнеса е важно да има стабилни данъци и икономическа среда. „С общи усилия, на първо и единствено място са доходите“, подчерта министър-председателят. Той прогнозира, че външният ни дълг ще продължава да пада. \"Зависи кога сключим сделките за военните проекти, но резервът така или иначе е голям и няма да предизвика трус, а и сме поели ангажимент в НАТО да направим до 2 на сто разходите за отбрана\", изтъкна Борисов. Той увери, че управляващите полагат много усилия и за да не растат цените на тока. „Не в моите правителства са подписвани договори и за \"Белене\", и за „Мариците“ и сега плащаме повече поради тази причина“, коментира Борисов. Той обаче даде да се разбере обаче, че ситуацията с евентуалното ни приемане в Шенген не е същата като с Еврозоната. \"За Шенген не съм сигурен, защото има една или две държави, които са егоисти. Чисто егоистично те пазят интереса на своите народи, затова и ние го отнасяме, в случая България и Румъния. По море няма да са прави, ако не ни пуснат\", коментира премиерът. Министър-председателят коментира и темата за Брекзит, като не скри притесненията си, че евентуалното излизане на Великобритания от ЕС без сделка може да има сериозни последствия за всички. Кабинетът обаче вече се подготвял за такъв вариант.", "date": "2019.03.28", "title": "Премиерът уверен: България с покана за чакалнята на Еврозоната през юли"}
{"url": "https://www.monitor.bg:443/bg/a/view/despodov-gotov-za-kievo-161006", "text": "Българският национал Кирил Десподов вече се готви на високи обороти, след като преди два дни поднови тренировки с клубния си отбор „Каляри“. Футболистът дори се похвали със снимка от тренировъчното занимание на отбора в социалните мрежи, а специалистите в Италия прогнозират, че се очаква той да попадне в състава на своя тим за предстоящия им мач с „Киево“ от Серия „А“ утре. Футболист №1 на България за 2018 година пропусна мачовете на „трикольорите“ от европейските квалификации с Черна гора (1:1) и Косово (1:1) заради контузия, но се възстанови бързо и вече е на разположение на своя треньор. До този момент Десподов има 4 мача с екипа на „Каляри“, като последното му появяване беше на 10 март срещу състава на „Болоня“ като гост. Тимът на българина заема 14-ото място в класирането с актив от 30 точки, а днешният съперник „Киево“ е на последната позиция с 11 пункта.", "date": "2019.03.28", "title": "Десподов готов за „Киево“"}
{"url": "https://www.monitor.bg:443/bg/a/view/rozmari-ot-vip-bradyr-svalja-mile-kitich-161013", "text": "Моделът Розмари Тишер, която се прочу покрай сексскандала с фитнес инструктора Ричард Величков в последния сезон на „ВИП Брадър“, е хвърлила око на Миле Китич. Искрата между красавицата и сръбската звезда е на чисто професионално ниво, тъй като Рози ще се разпише с участие в клипа към дуетното парче на Китич и поп-фолк дивата Галена. Изпълнителят на Kilo gore kilo dole сам сподели в социалните мрежи кратко видео, на което се вижда как шофира, а до него Тишер се опитва да го съблазни. За колаборация между Китич и Галена се говори, откакто той лично я избра за гост-звезда а своя спектакъл “35 години на сцена” в София преди няколко месеца. Очаква се песента скоро да е готова.", "date": "2019.03.28", "title": "Розмари от „ВИП Брадър“ сваля Миле Китич"}
{"url": "https://www.monitor.bg:443/bg/a/view/bobi-mihajlov-s-izjavlenie-za-hubchev-161012", "text": "Президентът на БФС Борислав Михайлов, чрез официалния сайт на футболния съюз, излезе с позиция относно информациите, че националният селекционер Петър Хубчев може да поеме \"Левски\".  Ето какво пише в нея: \"Във връзка с тиражираните информации от последните няколко дни, поставящи под съмнение бъдещето на националния селекционер на България, държа да подчертая следното: Българският национален отбор има старши треньор и неговото име е Петър Хубчев. Оставането на селекционера на поста никога не е било поставяно под съмнение нито от страна на ръководството на Българския футболен съюз, нито лично от негова – а всички публикации, твърдящи обратното, бих окачествил като спекулативни. Българският национален отбор върви по правилен, макар и труден за извървяване път, и призовавам всички представители на медиите, всички привърженици и спортната общественост като цяло, да му бъде осигурено нужното спокойствие и да му бъде гласувано необходимото доверие, за да продължи да се развива в положителна посока. Борислав Михайлов Президент на БФС\"", "date": "2019.03.28", "title": "Борислав Михайлов с изявление за Хубчев  "}
{"url": "https://www.monitor.bg:443/bg/a/view/niskotarifna-samoletna-kompanija-prekratjava-dejnost-160996", "text": "Исландската нискотарифна компания УАУ еър (WOW air), която има сериозни финансови трудности, съобщи днес,че прекратява дейност и анулира всичките си полети, предадоха международните агенции. \"УАУ еър прекрати дейността си, всички полети са анулирани. Засегнатите пътници трябва да проверят наличните полети на други авиокомпании\", се посочва в комюнике на авиопревозвача. Това решение ще засегне хиляди пътници. УАУ еър, която превозва над една трета от пътниците в Исландия, вече няма никакъв инвеститор, за да се надява на оздравяване, след като сънародниците й от Айслъндеър (Icelandair) се оттеглиха от преговорите за възстановяване на изпадналата в затруднение авиокомпания. Исландският нискотарифен превозвач обяви, че е водил преговори с кредиторите, за да постигне общо споразумение за доброволно преструктуриране, а част от него е и преобразуването на текущия дълг в капитал. В понеделник кредиторите одобриха преобразуването на облигациите им в капитал - до 49 процента от дълга на компанията. УАУ еър обаче трябваше да намери купувачи за останалите 51 процента, за да избегне фалит. През първите 9 месеца на 2018 година компанията обяви загуба преди облагане с данъци от близо 37 млн. евро. Фалитът на авиопоревозвача, който е основан през 2011 година, ще доведе до спад на брутния вътрешен продукт на Исландия с 3%, обезценяване на кроната и ускоряване на инфлацията, според правителството.", "date": "2019.03.28", "title": "Нискотарифна самолетна компания прекратява дейност"}
{"url": "https://www.monitor.bg:443/bg/a/view/stoltenberg-shte-e-glaven-sekretar-na-nato-do-2022-g-161017", "text": "Посланиците на държавите от НАТО са удължили днес за втори път мандата на генералния секретар на пакта Йенс Столтенберг с две години, до 30 септември 2022 година. Това съобщи пресслужбата на алианса. Генералните секретари разполагат с първоначален мандат от четири години. Столтенберг встъпи в длъжност през 2014 г., а през 2017 г. мандатът му бе удължен до 2020 година. В съобщението се посочва, че всички съюзници изразяват подкрепа за работата на Столтенберг. Съюзниците отбелязват неговите усилия за обновяването на пакта и подготовката му за бъдещето.", "date": "2019.03.28", "title": "Столтенберг ще е главен секретар на НАТО до 2022 г."}
{"url": "https://www.monitor.bg:443/bg/a/view/vlakovete-spirat-za-chas-zaradi-smjanata-kym-zimno-chasovo-vreme-161001", "text": "Преминаването от зимно към лятно часово време ще засегне разписанията на 29 влака в нощта срещу неделя. При преминаването от зимно към лятно часово време всички влакове, които се движат след 03:00 ч., ще генерират виртуално 60 минути закъснение в нощта между 30.03.2019 г. и 31.03.2019 г., съобщиха от държавните железници Смяната на часовото време тази година ще засегне 11 бързи влака, един международен влак, 9 пътнически влака, както и 8 крайградски влака. Тези композиции ще се движат с коригирани разписания, тъй като при разминаването с други влакове в еднопътни участъци, се предизвикват промени и в техните разписания от порядъка на 10-15 мин. Поради тази причина няма да бъдат осъществени връзките на общо 8 влака, основно на пътуващите с нощните композиции, във възелни гари с влакове по други направления, които се движат в сутрешните часове в интервала между 05:00 ч.- 07:00 ч. Влаковете, които ще се движат с коригирани разписания, пътуват по направленията основно на нощните влакове: София-Варна /през Горна Оряховица и Карлово/, Пловдив-Варна, София-Пловдив-Бургас, Повеляново-Добрич-Кардам, както и единични влакове Мездра-Видин, Самуил-Силистра, Самуил-Русе.", "date": "2019.03.28", "title": "Влаковете спират за час заради смяната към лятно часово време"}
{"url": "https://www.monitor.bg:443/bg/a/view/golomeev-ot-20-g-ni-njama-na-basketbolnata-karta-160997", "text": "Атанас Голомеев, който в края на август на специална церемония в Пекин ще бъде приет официално в баскетболната \"Зала на славата\" на ФИБА, заяви, че това е признание не само за него, но и за цели две поколения български играчи. 71-годишният Голомеев, който е десеткратен шампион на България с отборите на „Академик“, „Левски Спартак“ и „ЦСКА Червено знаме“ и двукратен реализатор номер 1 на европейски първенства, става третият българин в \"Залата на славата\" на ФИБА след дългогодишната националка от „Славия“ Ваня Войнова и съдията Артеник Арабаджиян. „Да бъда сред 11-те избрани от общо 150 номинирани е голямо признание,, каза Голомеев, който призна, че новината го е заварила на ски с внуците му в Италия. - \"За съжаление България вече повече от 20 години я няма на баскетболната карта. Когато станахме шести на европейското от 12 отбора, се крихме два месеца, защото хората ни питаха как можело да сме толкова назад. Сега сме на такова ниво, че играем квалификации на квалификациите за европейско с 24 отбора\", добави още бившият център.", "date": "2019.03.28", "title": "Голомеев: От 20 г. ни няма на баскетболната карта"}
{"url": "https://www.monitor.bg:443/bg/a/view/kapitalci-s-nov-fejk-za-peevski-161018", "text": "Не минава и ден, в който медиите на олигархията да не намесят с и без повод името на депутата и издател на „Телеграф медиа“ Делян Пеевски в поредната фалшива новина.   За да спази дневният си норматив от фейкове, флагманът на Фабриката за фалшиви новини „Капитал“ на подсъдимия олигарх Иво Прокопиев, използва основния инструмент на машината за манипулации и хвана поредната новина от деня, като лепна името на нашия издател към нея. Става въпрос за решението на Министерски съвет от сряда, с което Матей Матев бе назначен за председател на управителния съвет на Фонда за гарантиране на влоговете в банките (ФГВБ). Като по чудо но за сметка на това то присъства често в текста, като се правят безумните внушения, че Матев е обслужвал интересите на нашия издател и „оказва сериозно влияние върху действията на синдиците на КТБ и прокарва интересите на депутата от ДПС Делян Пеевски при техните дела“. Това твърдение е поредната лъжа, която медиите на Прокопиев фабрикуват, с цел да отвлекат вниманието от две неща. Първо от факта, че съпругата на най-важният човек на олигархията в Темида – шефът на ВКС Лозан Панов Елисавета се е сдобила с луксозен апартамент от 211,2 кв.м. в един от най-елитните столични квартали за скромните 93 000 лв. И второ от това, че делото за КТБ върви и съвсем скоро финансовите инжекции към Фабриката и присъдружните й сайтове, идващи щедро от укриващия се в Белград Цветан Василев ще секнат. Намесването на Пеевски с КТБ е крайно несериозно, тъй като всеизвестен факт, който многократно медиите от нашата група сме разкривали е, както и никога не е заемал ръководни постове в неговите надзорни или управителни съвети. Хранениците на Прокопиев продължават с манипулациите като се позовават на незнайни адвокати, които твърдели, че „специалните поправки в Закона за банковата несъстоятелност, формално внасяни от Пеевски и колегите му Йордан Цонев и Хамид Хамид, реално са писани от Матев“. Воят им срещу закона всъщност е заради факта, че поправките, които бяха приети от парламента, целят да спрат вторичното разграбване на КТБ и да върнат в масата по несъстоятелност на банката активите, които Василев и компания се опитаха да заграбят. За да е пълна картината на фейка с всички възможни опорки „Капитал“ приписват и интереси на Пеевски към \"Петрол\" и \"Дунарит\". Още през 2017 г. в своя официална позиция Пеевски категорично заяви, че такива интереси няма и никога не е имал. „Нямам, никога не съм имал и Никога не съм посещавал оръжейни изложения в Индия, Судан, Катар, Дубай или където и да е другаде и не съм предлагал „автомати или снаряди“ или каквато и да е друга военна продукция. Тенденциозните и крайно недобросъвестни инсинуации, както и опитите за създаване на изцяло фалшиви новини, свързани с името ми, предварително са обречени на пълен неуспех“, написа тогава той. Фейкът на „Капитал“ без изненада веднага бе препечатан и в друга от медиите на олигархията - „Медиапул“, собственост на говорителката на Костов Стояна Георгиева. Явно обаче хората й са се усетили, че Пеевски няма нито интереси, нито нещо общо с „Дунарит“ и за разлика от капиталци, са изтрили това изречение. Остава обаче ясен фактът, че Фабриката за фалшиви новини бълва непрестанно манипулации по адрес на Пеевски, за да прикрие аферите на собствените си господари.", "date": "2019.03.28", "title": "Капиталци с нов фейк за Пеевски"}
{"url": "https://www.monitor.bg:443/bg/a/view/nov-kinokompleks-otvarja-vrati-vyv-varna-161003", "text": "Кинокомплекс за 5 млн. евро ще бъде официално открит във Варна на 29 март. Мултиплексът е с 13 оборудвани зали и е първият на европейската верига Cinema City в морската столица. Зрителите ще могат да се насладят на най-новото в кино индустрията – 4DX. Технологията позволява включване на петте сетива на зрителя в преживяването на филма от екрана и стимулацията им с движения, вибрации, водни, въздушни, светлинни ефекти и миризми. Една от залите е озвучена с последно поколение система Dolby Atmos. С най-новото попълнение в портфолиото на Cinema City броят на мултиплексите, които киноизложителят управлява в България, са 7 в 6 града, а киносалоните с 4DX® са 3. Най-новият във Варна е единствен за българското Черноморие и се намира в Delta Planet Mall.", "date": "2019.03.28", "title": "Нов кинокомплекс отваря врати във Варна"}
{"url": "https://www.monitor.bg:443/bg/a/view/ed-shijryn-pritejava-imoti-za-42-miliona-paunda-161007", "text": "Британският хитмейкър Ед Шийрън е горд собственик на множество имоти, оценени на обща стойност от 42 милиона паунда. Всички те са закупени в рамките на изминалите седем години. Певецът разполага с четири къщи в роден Съфолк за 2, 8 милиона паунда и14 апартамента в Лондон, които дава под наем. Изпълнителят, чието последно турне му донесе 3422 милиона паунда, има и собствен ресторант в британската столица – Galicia. И фокусирайки се върху Лондон, където пазарът се разраства, може да изисква много висока сума от наемателите си.“, заяви финансов експерт пред в. The Sun. Той допълни, че по всяка вероятност наемателите в жилищата на Шийрън дори не знаят, че плащат на него. Интересен факт е, че в периода 2008-10 г. музикантът е бездомен и се налага да спи в метрото или на диваните в домовете на свои приятели.  ", "date": "2019.03.28", "title": "Ед Шийрън притежава имоти за 42 милиона паунда"}
{"url": "https://www.monitor.bg:443/bg/a/view/za-poreden-pyt-nagradiha-jurnalisti-v-pamet-na-ubitata-ot-narkomafijata-veronika-gerin-160999", "text": "За пореден път в Благоевград бяха отличени журналисти в националния конкурс „Сърце и слово срещу наркотиците“, в памет на убитата от наркомафията ирландска журналистка Вероника Герин. Наградите са инициирани и организирани от Общинския съвет за наркотични вещества и Община Благоевград.   Отличията връчиха посланикът на република Ирландия Н.Пр. Майкъл Форбс и кметът на община Благоевград д-р Атанас Камбитов. Вероника Герин е герой и е вдъхновила още много други хора. Вие, журналистите в тази зала, сте сред вдъхновените от нея. Поздравявам Ви за това което правите“, каза в част от приветствието си Н. Пр. Майкъл Форбс.“ „Джовани Фалконе и Вероника Герин – това са имена икони, знамена, символи в борбата срещу наркотрафика и корупцията във всичките й форми. Има журналисти, които не казват цялата истина – тях никой няма да ги помни. Има обаче, такива, които са честни – те имат уважението, респекта, доверието на хората. А има и такива, които заради това, че са казали истината са изгубили живота си. Те стават пример, стават лидери след смъртта си. Журналистиката се оказва много опасна професия – да си спомним Анна Политковская, Ян Куциак, Дафне  Галисия, Джамал Хашоги – все хора, убити заради професията си,“ наблегна в словото си кметът на Благоевград д-р Камбитов.  На официалната церемония в зала „22 септември“ присъстваха още зам.-областният управител  Иван Стоянов, Румен Бояджев, изпълнителен директор на Международната асоциация за борба с наркоманиите, общественият посредник доц. д-р Валентин Василев, представител на Почетното консулство на Р Казахстан, заместник-кметове на Община Благоевград. В церемонията по награждаване в конкурса бяха връчени три грамоти от името на Почетния Консул на Република Казахстан в Република България г-н Митко Солаков. Наградените бяха разделени в категориите „Електронни медии“, „Печатни издания“, „Документално  кино“. Извънредна награда за изразена гражданска позиция и подпомагане дейността на ОбСНВ Благоевград получи г-жа Елка Миленкова.   “…В Ирландия ние пишем оковани от невероятно ограничителни закони. Това е прекрасна страна, страхотно място, което да посетите, но за нещастие на журналистите, ние трябва да работим под най-силно ограничените закони против публична клевета. Трудно е и за издателите, защото те са хората, които трябва да плащат ежедневно на адвокатите в съдилищата огромни суми пари. Това са проблемите, които смятам, че трябва да подчертая тук. Не заради факта, че журналист може да бъде застрелян, а за законните ограничения, от които сме ограничени в работата си!” Из благодарственото слово на Вероника Герин след връчването на Световната журналистическа награда за Свобода на печата CPJ, декември 1995 година.   Колко много сходни неща има между Ирландия и България сега?! Малки европейски страни като територия, но с будни и революционно настроени народи. С корупция и престъпност по всички етажи на обществото. Убийството на журналистката Вероника Герин от ирландската наркомафия през 1996 година изправи на нокти цялата държавна и правоохранителна машина на Ирландия и в кратки срокове беше прекършена връзката мафия-власт.  По зла ирония на съдбата най-известната криминална репортерка в страната си, Вероника Герин е поръчана и разстреляна от наркомафията на 26 юни, Световния ден за борба с наркоразпространението. Самозабравилият се поръчител, наркобарона Джон Гълиган, може би е искал да подчертае своята недосегаемост и да се подиграе за пореден път с правоохранителните органи на малката британска страна.   Вероника пише за престъпността, за корупцията, за злоупотребите в църквата. На страниците на най-тиражния вестник в Ирландия  «Sunday Independent», неделно издание на «Irish Indipendan”  тя разкрива на хората неща, за които те нямат никаква представа. Материалите й разказват с имена и факти, че в Ирландия има цяла класа от хора, които си изкарват прехраната от наркотици и други престъпления. Че тези хора са натрупали огромни богатства, за които не са плащали никакви данъци. Хора без явен източник на доходи, които обаче живеят в лукс и се смятат за недосегаеми и, че никой, включително и властите по онова време, не осъзнават колко опасни са станали тези хора. В продължение на две години Вероника е разследвала престъпниците, като в процеса се натъква на Джон Гилиган, който е изградил много солидна наркоимперия. За 2 години Гилиган е изкарал около 25 милиона английски лири от трафик на канабис. Това е един от най-големите престъпници в държавата. Оглавявал е най-сериозната престъпна групировка по онова време. И в същото време никой не е знаел кой е той. Неговите съседи за него знаят, че той е един почтен собственик на школа по езда в провинцията. Смелата репортерка достига до жилището в имението му и когато той се появява на вратата го «обстрелва» от упор с куп въпроси за произхода на натрупаните му богатства. «Потресен» от «нахалството й» мафиотския бос не сдържа нервите си и я пребива с юмруци и ритници. Вероника се възстановява в болницата, когато Джон Гълиган й звъни по телефона и в прав текст я заплашва, че ако не престане да се занимава с него ще отвлече 6-годишния й син Кахл и ще го изнасили. Същото ще направи и с нея, като накрая ще я застреля. Едва свалила патериците смелата репортерка продължава своите разследвания. Подава жалба в съда и за побоя над нея. Междувременно получава и  други предупредителни знаци – истрел в прозореца, когато тя, съпругът й Греъм и синът им Кахл са в стаята. После я издебват на входа на жилището и я прострелват в крака. За да дойде и убийството й на 26 юни 1996 година около обед. Вероника е застигната от двама мотористи на червен светофар в Дъблин. В този момент тя разговаря с майка си по телефона и в мига , в който й казва «Мамо, обичам те», прозорецът до нея се чупи и возещият се на задната седалка на мотора маскиран килър я застрелва с 6 куршума...На другия ден е трябвало да стартира делото за побоя, който й нанесе Гълиган Цяла Ирландия е потресена от наглата екзекуция на смелата журналистка. Започват протестни демонстрации.  Месец след убийството й властта е още в шок, наистина не знае какво да се прави.  После политиците се взимат в ръце и гласуват Закон за облагите от престъпления, веднага след него създават «Бюрото за активи, придобити от престъпления». След това за 10 години от престъпниците в Ирландия, от основни фигури, замесени в организираната престъпност, са събрани над 80 милиона евро дължими от данъци, такси, налози – това са пари, които директно са влезли в държавната хазна. Освен това, по процедурите за налагане на обезпечителни мерки, предвидени в Закона за облагите от престъпления, са блокирани активи на стойност над 50 милиона евро. Допълнително в хазната са постъпили 7 милиона от дължими социални осигуровки. Приетият след смъртта на Вероника Герин Закон за облагите от престъпления гарантира анонимността на всички служители на Бюрото, а те имат право да разследват и атакуват в съда всеки, за когото има основателно подозрение, че се занимава с престъпна дейност. И това “основателно подозрение” е достатъчно основание, за да бъде запорирано, а впоследствие и отнето имуществото или конфискувани парите. Всеки старши полицейски служител формира убеденост, основана на разумно предположение, че дадена жилище или пък офис сграда е добита в резултат на престъпление. Тази убеденост се изгражда въз основа на разследване, което бюрото за активите, придобити от престъпления провежда. Бюрото има достъп, както до цялата публична информация, така и до поверителна информация. Там работят полицаи, митничари, данъчни служители, представители на социалните служби, така че те имат достъп до всякакъв тип секретна информация. Бюрото се занимава с разследване финансовите дела на престъпника, който притежава съответния имот – проверка на банковите му сметки, ако има такива. Възможно е той да има сметки на името на други лица, да използва свои роднини, за да прикрие парите си. Проучва се и криминалното му минало. И тогава се атакуват активите му. Когато съдията е убеден, че предположението е основателно, той издава определение за блокиране на имуществото за 7 години. Наркобаронът Джон Гълиган и физическите екзекутори на Вероника са заловени и осъдени. Изтърпяват доживотните си присъди в ирландски затвори.     Филма «Вероника Герин»    Историята на Вероника Герин не убягна и от вниманието на Холивуд. През 2003 година е завършен трилъра  “VЕRONIKA GUERIN”  с Cate Blanchett в главната роля. Сценарият е на Carol Doyle, а режисьор е Joel Schumacher. Ролята на наркобарона Джо Гълиган играе Gepard McSorley. На “Златен глобус” през 2004 година Кейт Бланшет е номинирана за най-добра женска роля.", "date": "2019.03.28", "title": "В Благоевград: Наградиха журналисти в памет на убитата от наркомафията Вероника Герин"}
{"url": "https://www.monitor.bg:443/bg/a/view/kitajci-s-interes-kym-akciite-na-cska-161000", "text": "Мощна китайска фирма може да закупи част от акциите на ЦСКА. Според информация на blitz.bg начело на компанията стоят двама богаташи, които са постигнали споразумение с настоящата управа на „червените”. Много е вероятно те да вземат дяла на Юлиан Инджов, който обяви, че се оттегля от „армейския” клуб. Китайците планирали да участват в строежа на новия стадион на „червените”, с който България ще кандидатства за домакин на европейското първенство по футбол през 2028 година, както и на Мондиала през 2030 година. От ЦСКА обаче определиха като „фалшиви” новините за сътресение във собствеността на клуба, визирайки появилите се информации, които гласят за разногласия между Гриша Ганчев, Юлиян Инджов и Христо Стоичков. От „Армията“ потвърдиха, че на дневен ред са важните спортни битки, а всичко останало в клуба е наред. „Подобни спекулации няма да ни спрат да постигнем целите си и да се върнем на върха“, коментираха „червените“, след като един от собствениците на ЦСКА Юлиян Инджов призна, че ще прехвърли акциите си на Гриша Ганчев. В понеделник Инджов е прехвърлил и дружеството „Арена ЦСКА“ на Ганчев.", "date": "2019.03.28", "title": "Китайци с интерес към акциите на ЦСКА  "}
{"url": "https://www.monitor.bg:443/bg/a/view/opit-za-glasuvane-na-brekzit-utre-161004", "text": "Британското правителство ще внесе утре за гласуване в парламента за трети път споразумението с ЕС за Брекзит, обяви лидерът на Камарата на общините и министър за връзките с парламента Андреа Ледсъм, цитирана от Франс прес. Не е ясно обаче дали ще има официално трето гласуване по предложената от правителството сделка за Брекзит, посочва Ройтерс. Опитите за убеждаване на британските депутати да подкрепят договорената от Тереза Мей сделка за Брекзит продължават и днес - ден след като министър-председателката обеща да подаде оставка, ако документът бъде одобрен. Предизвикателствата пред нея обаче остават големи, след като поддръжникът на консервативното правителство на малцинството, северноирландската Демократична юнионистка партия (ДЮП), каза, че няма да подкрепи сделката заради предпазния механизъм за ирландката граница.", "date": "2019.03.28", "title": "Опит за гласуване на Брекзит утре "}
{"url": "https://www.monitor.bg:443/bg/a/view/rodilnoto-v-jambol-zatvarja-neonatologyt-zaminaval-v-chujbina-161002", "text": "От 1 април временно ще бъде преустановено приемането на родилки в Акушеро-гинекологичното отделение на ямболската болница \"Св. Пантелеймон\", заради липса на неонатолог, съобщи директорът на болничното заведение д-р Панайот Диманов. Единственият неонатолог в болницата заминава за чужбина. Отделението разполага с кувьози, но няма специалисти, които да работят с тях. За да се възобновят ражданията, трябва да бъде назначен нов неонатолог, но на този етап няма желаещи. В отделението, в което се раждат годишно около 400 бебета, има недостиг и на акушер-гинеколози. Останали са само двама, предаде БТА. Най-близката болница, в която ще могат да се раждат ямболските бебета, е в Сливен.", "date": "2019.03.28", "title": "Родилното в Ямбол затваря, неонатологът заминавал в чужбина "}
{"url": "https://www.monitor.bg:443/bg/a/view/4000-firmi-si-priznaha-za-neplaten-danyk-pechalba-i-dds-160985", "text": "4000 компании са коригирали материалните си запаси, като са съставили протоколи за корекции в последния месец и половина в отговор на изпратени от НАП писма и течащите инвентаризации и проверки. По време на контролните действия на НАП, инспекторите често откриват липсваща стока, което потвърждава съмнението на данъчните, че част от нея е отдавна продадена без документи, като не са платени дължимите корпоративен данък и ДДС. Припомняме, че в края на миналата година на 13000 фирми с нелогично високи материални запаси спрямо продажбите им, бяха изпратени предупредителни писма, в които бе даден едномесечен срок за доброволна корекция. Към момента приблизително 30 % от рисковите търговци са направили корекции, като в оставащите дни до 1 април, компаниите все още имат възможност доброволно да направят промени, допълват от НАП. Паралелно текат и проверки и инвентаризации в складовете на различни дружества, като предстои нова съпоставка между материалните запаси и продажбите да бъде извършена от НАП след подаване на годишните финансови отчети в средата на годината. Продължава и контролната кампания на НАП спрямо фирми с голяма касова наличност. Година след началото на проверките сумата, налична в касите на дружествата намаля с 5 млрд. лв., като беше отчетено увеличение на данъка върху дивидентите с над 130 млн. лв.", "date": "2019.03.28", "title": "4000 фирми си признаха за неплатен данък печалба и ДДС"}
{"url": "https://www.monitor.bg:443/bg/a/view/rodopite-v-top-5-na-destinaciite-za-eko-turizym-160980", "text": "Гъсти гори, красиви хълмове, чисти небеса и огромни водопади – това е само част от причините родните Родопи да са в топ 5 на дестинациите, подходящи за еко туризъм през този сезон. През пролетта млади и стари планинари се наслаждават на свежия въздух, а през зимата площите са перфектни за търсещите тръпка скиори, пишат от сайта euronews.com. Екотуризмът е подходящ за тези, които търсят недокоснати от човечеството местности, буйни и девствени гори, запазили своята дивота. Той често се практикува от хората, които желаят да избягат от шума на цивилизацията и забързаното ежедневие. Други пък просто искат да дишат въздух, който не е натоварен с изпарения от коли. Заради това Родопите са част от топ дестинациите, които предлагат добри условия за еко туризъм. „Туристите могат да се насладят на музикален фестивал в Полковник Серафимово и могат да спят при местните, но пишат от сайта на euronews. Освен България, в класацията е и Словения, където туристите могат да се любуват на множество езера и национални паркове. Сред планинарите са популярни Юлианските Алпи. В списъка попадат Франция, Черна гора и Норвегия, чиято столица е Европейската зелена столица за тази година. „Посетителите могат да разгледат градските паркове, реки, езера, включително фермите“, пишат от сайта. Франция и Черна гора пък са препоръчани заради своите еко маратони и фестивали, в които се очаква да вземат участие над 2 000 бегачи тази година.", "date": "2019.03.28", "title": "Родопите в топ 5 на дестинациите за еко туризъм"}
{"url": "https://www.monitor.bg:443/bg/a/view/zidan-pryska-nad-500-mln-za-selekcija-161005", "text": "Зинедин Зидан ще разполага с колосална сума за селекция през идното лято. Испанският Marca, както и френският L’Equipe твърдят, че Зизу ще има насреща си поне 500 милиона евро за подсилване на редиците на „Реал“ (Мадрид). Имената, които биха акостирали в испанската столица пък не са едно и две, но все пак френската медия потвърди, че Килиан Мбапе, Пол Погба и Еден Азар са първи избор в листата за летните планове на новия проект. Изданието се застрахова, потвърждавайки, че Погба и Азар не крият желанието си да бъдат ръководени от Зинедин Зидан, докато Мбапе е просто избор №1 на Зизу за оформлението на офанзивната постройка на „лос меренгес”. Все пак Marca твърди, че пристигането на младия стрелец на ПСЖ би било най-трудно през лятото, тъй като френският хегемон няма никакво желание да се разделя с футболиста. Испанската медия доверява също, че Флорентино Перес е обещал на треньорското ръководство, че ще разполагат с достатъчно голям бюджет, за да се поправят щетите, нанесени през тази кампания.", "date": "2019.03.28", "title": "Зидан пръска над € 500 млн. за селекция"}
{"url": "https://www.monitor.bg:443/bg/a/view/hubchev-njama-da-pozvolja-da-se-napadat-futbolistite-160998", "text": "Националният селекционер Петър Хубчев защити своите футболисти след първите два евроквалификационни мача на България, в които страната ни записа две равенства по 1:1. „Няма да позволя на никого да напада футболистите. Това се отнася и за вицепрезидента на БФС Йордан Лечков. Той може да недоволства от мен, от екипа ми и ако се вземе такова решение, да се разделим. Но да говори, че момчетата не са се раздали, това не мога да го допусна. Нека не звучи като оправдание, но ние не разчитахме на цели петима футболисти в двата мача. Не може да си представите лекарския щаб колко работа свърши. Хората работеха много часове, за да възстановят някои от футболистите”, заяви Хубчев, като за пореден път не пожела да коментира информациите, че се е срещнал с финансовия благодетел на „Левски“ и е близо до подпис със „сините“. „По този въпрос не коментирам. Мога да говоря единствено и само за мястото, където в момента съм на работа”, лаконичен бе селекционерът на националния ни отбор. Следващият съперник на „трикольорите“ ще е Чехия. „Лъвовете“ гостуват в Прага на 7 юни, а на 10-ти са домакини на Косово.", "date": "2019.03.28", "title": "Хубчев: Няма да позволя да се нападат футболистите "}
{"url": "https://www.monitor.bg:443/bg/a/view/leti-leti-dymbo-kym-rodnite-kinosaloni-160987", "text": "Разказ в огледало – от едната страна стои новороденото слонче с извънредно големи уши, от другата – млад, самотен татко, ветеран от Първата световна война, трагично загубил едната си ръка. Това е накратко игралният римейк на „Дъмбо“ - анимационната класика на „Дисни“, която накара милиони деца да заобичат цирка от 1941 г. досега. Премиерата на новия, режисиран от Тим Бъртън, филм бе предшестван от немалко притеснения, породени предимно от лавината преработени рисувани ленти, които продуцентският гигант пуска към големия екран през тази и следващата година. Римейкове на конвейер ще опитат да вдъхнат нов живот на обичаните анимации, а дали ще вдъхновят със същия успех най-малките любители на седмото изкуство тепърва предстои да разберем. Залагам обаче на „не“. Тим Бъртън е особено любопитен режисьор – филмите му, често особено в първата половина от професионалния му път, са пропити от гротескови образи и са точно на границата на абсурдността. Самият той неведнъж е заявявал любовта си към рисуваното кино, но въпреки това желанието му да се захване точно с „Дъмбо“ е по-скоро изненадващо, предвид признанието му, че никога не е харесвал цирковото изкуство. И това си личи на големия екран. Рядко ще видите акробатичен номер, например, ако се разходите от утре до най-близкия киносалон за премиерното заглавие. Има няколко добре разучени хореографии, където можем да се гордеем и с българско участие (като грацията Радина Филипова, позната като една от най-ярките индивидуални състезателки по художествена гимнастика през последните години). В по-голямата част от времето обаче хората стоят статично пред камерата. Човешките персонажи изобилстват в новата версия на „Дъмбо“. Мишокът Тимъти, който изигра огромна роля в анимацията от първата половина на миналия век, тук е заместен от двете дечица на едноръкия Холт (Колин Фарел). Те също виждат свой огледален образ в Дъмбо, след като мама слоница е затворена за непристойно поведение. Особен гъдел на екрана пък предизвикват Дани де Вито и Майкъл Кийтън, които играят собственици на циркове (тематични паркове), но се ситуират на двата различни полюса на моралния компас. Интересно, впрочем е и решението на режисьора да пародира в известен смисъл „Дисниленд“. Важно е да отбележим, че Бъртън не следва дословно историята и структурата на оригиналния филм. Вече отбелязахме, че хората са поставени в светлината на прожекторите. Животните пък почти ги няма. Предвид опитите за внедряване на законова забрана цирковете да експлоатират диви животни, единствените такива, които виждаме и тук са слоновете. Финалът на лентата също се движи в тази посока, като в него се усеща и силния натиск от страна на неправителвената организация Peta. Заведете все пак малчуганите си на игралния „Дъмбо“ (макар че се пригответе за поне двойно по-дълъг филм от оригинала). Резултатът от римейка определено не доближава стойността на анимацията, но малките със сигурност ще се забавляват с летящото слонче, компютърните ефекти и цветния пир на екрана.", "date": "2019.03.28", "title": "Лети, лети „Дъмбо“ към родните киносалони"}
{"url": "https://www.monitor.bg:443/bg/a/view/federer-i-mladok-prodyljavat-napred-v-majami-160984", "text": "Роже Федерер се класира без проблеми за 1/4-финалите на силния турнир от сериите „Мастърс 1000“ в Маями, след като победи руснака Данийл Медведев с 6:4, 6:2. Двубоят се изигра с ден закъснение заради дъжд, но швейцарецът стигна уверено до успеха след малко над час игра. Следващият съперник на 37-годишния Маестро ще е Кевин Андерсън (РЮА). Защитаващият титлата си и №7 в схемата Джон Иснър (САЩ) вече намери място на полуфиналите. Американецът наниза 24 аса при победата си над Роберто Баутиста-Агут (Исп) със 7:6(1), 7:6(5). В спор за място на финала той ще се изправи срещу канадския младок Феликс Оже-Алиасим, който изненада Борна Чорич (Хър) след 7:6(3), 6:2. Така 18-годишният Оже стана най-младият полуфиналист в Маями от 35 сезона насам и първият, роден в третото хилядолетие, стигнал до най-добрите четири в турнири от „Мастърс 1000“. Канадският тийнейджър е добър приятел с нашия Адриан Андреев и чест опонент в миналото на Александър Донски. При жените румънката Симона Халеп победи Цян Ван (Кит) с 6:4, 7:5 и се класира за полуфиналите. Там тя ще срещне чехкинята Каролина Плишкова, отстранила сънародничката си Маркета Вондроушова след 6:3, 6:4. При нов успех, Халеп ще се върне на първото място в световната ранглиста, където в момента е Наоми Осака (Яп).", "date": "2019.03.28", "title": "Федерер и младок продължават напред в Маями"}
{"url": "https://www.monitor.bg:443/bg/a/view/razsledvat-4-taksimetrovi-firmi-ot-plovdiv-za-ukriti-5-miliona-danyci-v-aresta-6-ma-160988", "text": "Четири таксиметрови фирми в Пловдив застанаха на мушката на прокуратурата по разследване за данъчни престъпления. За 24 часа били арестувани шестима от шефовете им, съобщи окръжният прокурор на Пловдив Румен Попов. Сигналът в прокуратурата е бил подаден от ДАИ – Пловдив. В него от инспекцията твърдели, че таксиметровите фирми не отчитали всичките си приходи и се ползвали от фалшиви документи, а така също и че не знаели къде се намират собствениците и управителите им. „Парадоксалното е, че две от разследваните дружества се намират точно в сградата, в която е и ДАИ. Ще бъде разширен със сигурност обхватът на разследването, така както стана преди 4 години и половина, когато имаше осъдителна присъда, която пък доведе до законодателни промени и въвеждането на патента. От 1500 таксита в Пловдив, 1000 коли са подопечни на фирмите, които ние разследваме”, каза Попов. До момента са били разпитани около 100 таксиметрови шофьори и е иззета документация. На база това от прокуратурата твърдят, че не са внасяни данъци и осигуровки за две години – 2017 и 2018-та. Предварителните сметки сочат, че бюджетът на държавата  бил ощетен с около 5 милиона лева. „За да си свършим работата до край, ние трябва да разпитаме около 2000 шофьори. Те не са предмет на разследване. Те са свидетели и ще продължат да работят. Първоначално с оглед на нуждите на разследването бяха приобщени на 30 човека документите, но до ден ще им бъдат върнати”, каза още окръжният прокурор. Арестуваните шестима са били упълномощени от собствениците на дружествата. Част от собствениците пък са или в затвора, или са скитници и идея си нямали, че притежават таксиметрови фирми с 1500 коли.  ", "date": "2019.03.28", "title": "Разследват 4 таксиметрови фирми от Пловдив, арестуваха 6-ма"}
{"url": "https://www.monitor.bg:443/bg/a/view/mateo-salvini-napravi-italiancheta-decata-geroi-ot-otvlechenija-avtbus-160993", "text": "Вицепремиерът на Италия и министър на вътрешните работи Матео Салвини подписа заповед за предоставянето на италианско гражданство на египтянчето Рами и на мароканчето Адам. Двете тринaйсетгодишни момчета от близкия до Милано град Крема станаха герои миналата сряда, когато автобус с още петдесетима техни съученици бе отвлечен от неговия шофьор - сенегалеца Усейну Сий. Той завързал с кабел ръцете на връщащите се от спортни занимания тийнейджъри, прибрал телефоните им и обявил, че ще ги убие до един като вреже превозното средство в сградата на миланското летище „Линате“. Преди обаче да стигне до аерогарата автобусът е спрян от погналите го полицейски патрулки и провалилият се атентатор успява само да залее превозното средство с бензин и да го подпали. Благодарение на бързата намеса на силите на реда инцидентът приключва без жертви, като само десетина деца и двама преподаватели са откарани в болница с леки натравяне от изгорели газове. В последствие се оказва, че заслугата за това автобусът да не се превърне в ковчег за петдесетината момчета и техните даскали е най-вече на Рами и Адам. Защото двамата успяват не само да скрият телефоните си от шофьора – похитител, но и го заблуждават, че ръцете им са яко заврзани. Това не е така – възелът е хлабав и момчетата успяват бързо да се освободят, като Рами звъни на майка си, която веднага се обажда в полицията, а Адам набира направо казармата на карабинерите, чиито телефонен номер е записан в рубриката му. Получените от органите на реда две обаждания за едно и също престъпно деяние ги вдигат моментално под тревога и само след броени минути три патрулки настигат насочилия се към летище „Линате“ автобус. На влизане в Милано полицейските автомобили успяват да го избутат в преградната стена на аутобана и той спира. После превозното средство лумва като факел, но пасажерите му вече са изведени на безопасно място, тъй като на помощ на екипите на патрулките са дошли още много карабинери, пожарникари и лекари. Още същия ден привечер се разбира, че готвената от Усейну Сий касапница е предотвратена благодарение не на италианчетата в автобуса, а на египтянина Рами и на мароканеца Адам. Чиито родители са имигранти с временно разрешително за престой в Италия, тоест не са нейни граждани и група известни телевизионни журнаалисти отправят призив към Матео Салвини да го предостави поне на децата. Министърът на вътрешните работи се колебае известно време, но после подписва заповедта, още повече, че както Рами, така и Адам, заявяват в интервюта, че когато пораснат ще работят като... карабинери! Иначе освен, че връчи вчера на Рами и Адам документите за гражданство, силният човек на правителството в Рим награди с почетни грамоти и участвалите в акцията служители на силите на реда.", "date": "2019.03.28", "title": "Матео Салвини направи италианчета децата–герои от отвлечения автбус"}
{"url": "https://www.monitor.bg:443/bg/a/view/potvyrdeno-8-godini-zatvor-za-ivan-kojto-zakla-malkata-nikol-160991", "text": "Втора съдебна инстанция призна 16-годишния Иван за виновен и потвърди присъдата. Той ще лежи 8 години в затвора заради убийството на 11-годишната Никол. Присъдата бе издадена от окръжен съд Бургас на 20-ти септември, точно 13 месеца след кървавата касапница, която се разигра в асансьора на блок 108 в бургаския ж.к. „Меден рудник“. Апелативния съд потвърди присъдата изцяло. Единственият подсъдим за жестоката екзекуция, получи по-леко наказание, заради крехката си възраст. Убийството е извършено когато той е бил непълнолетен, поради което закона предвижда и по-малки присъди. Съдебният състав определи наказанието да бъде изтърпяно при първоначален общ режим. Освен това Иван ще трябва да заплати и 150 000 лв. кръвнина на майката на Никол, Мими Ставрева.  Съдът призна Иван за виновен и уточни, че  макар и с лека умствена изостаналост, той е разбирал и можел да ръководи постъпките си. Според магистратите, събраните по делото доказателства сочат категорично, че именно непълнолетния Иван е заклал с нож в асансьора момиченцето. Присъдата подлежи на обжалване и протест в 15 дневен срок пред ВКС. По време на процеса, единствената теза на защитата на подсъдимия бе, че той е невменяем. Вещите лица обаче бяха категорични, че Иван няма психическо заболяване и е абсолютно вменяем. В подкрепа на това заключение бе посочено, че Иван е с коефициент на интелигентност - 82. По време на делото стана ясно, че тийнейджърът е заклал 11-годишното момиче, защото поискал да я целуне, а тя го отблъснала. Подробностите обаче бяха спестени, тъй като поради възрастта на жертва и убиец, делото се гледа изцяло при закрити врати.", "date": "2019.03.28", "title": "Потвърдено: 8 години затвор за Иван, който закла малката Никол"}
{"url": "https://www.monitor.bg:443/bg/a/view/zadyrjaha-dvama-prestypnici-v-uchilishte-160994", "text": "Униформени разиграха пред ученици от пазарджишко училище как се задържат извършители на престъпления. Демонстрацията беше направена от служители от полицейския участък от квартал „Изток“, които се срещнаха с децата от Начално училище „Васил Левски“ в града. Тази среща е традиционна и е по покана на ръководството на учебното заведение, поради големия интерес на децата към полицейската дейност. Пред малчуганите униформените показаха своето въоръжение и помощни средства, получиха съвети как да търсят съдействието на полицията при нужда. Не след дълго дежурният в районното управление им подаде сигнал, че в сградата на училището се укриват двама извършители на престъпление. След зрелищното им задържане под аплодисментите на децата „апашите“ бяха откарани към ареста. С най-голямо внимание и нескрита радост присъстващите наблюдаваха демонстрацията на служебното куче Пират и неговия водач. На изпроводяк деца, преподаватели и полицаи направиха десетки снимки с уговорка за най-скорошно гостуване на служителите.      ", "date": "2019.03.28", "title": "„Задържаха“ двама престъпници в училище"}
{"url": "https://www.monitor.bg:443/bg/a/view/evrostat-bylgarija-e-v-zlatnata-sreda-po-fizicheska-aktivnost-v-es-160992", "text": "Повече от една четвърт от европейците не практикуват никакви упражнения извън работното време, показват последните данни на Евростат. Според тях, 28% от европейците не са извършвали никакви упражнения в свободното си време през 2017 г. Данните обаче показват, че голяма част от тях са извършвали такива, като 27% са практикували някаква форма на спорт, фитнес или физически активности за по-малко от 3 часа на седмица, а други 17% са правили това до 5 часа и още 28% – повече от 5 часа седмично. Тази тенденция беше потвърдена във всички, с изключение на две страни – Португалия и Хърватия, където съответно само 45% и 36% от населението извършват физическа дейност извън работното време. Най-активните страни са Румъния (96%), Дания (93%) и Холандия (91%). България се нарежда в групата на „по-мързеливите“, на 15-о място, с 57% дял на населението, което се занимава с физическа активност при средно 72 на сто за Европейския съюз. Евробарометър публикува през март 2018 г., че 15% от европейците изобщо не ходят пеш дори по 10 минути на седмица, а 12% седят повече от 8,5 часа на ден. Извън таблицата за физическа активност остават четири страни заради прекалено ниски резултати. Държавите, в които населението е скарано със спорт или движение въобще са: Естония, Литва, Словакия и… Великобритания. Основната пречка за спортна или физическа активност е липсата на време, според 40% от респондентите. Като цяло беше установено, че нивата на спортна или физическата активност са занижени от 2013 г. насам, въпреки предприетите мерки за ръст на обратното. Докладът също така разкрива, че мъжете се занимават с физическа активност повече от жените, като сред по-младите хора дялът им е по-голям. Установено е, че по-ниските нива на образование и финансовите затруднения също оказват влияние.", "date": "2019.03.28", "title": "Евростат: България е в златната среда по физическа активност в ЕС"}
{"url": "https://www.monitor.bg:443/bg/a/view/razbiha-grupa-dilyri-zarejdala-s-narkotici-maksuda-vyv-varna-160971", "text": "Служители на ГД БОП, под наблюдението на Специализираната прокуратура разбиха при операция, проведена на 25 март, група за разпространение на наркотици на територията на ромското гето „Максуда“, съобщават от ОД на МВР-Варна. В хода на полицейските действия, трима мъже, сред които и доставчикът на дрога на едро за групата, са задържани по време на сделка с 1,116 кг. амфетамини на междуселски път край Карнобат. За количеството синтетичен наркотик доставчикът трябвало да получи 29 000 лева, които са иззети при обиск по време на операцията. Според събраните досега доказателства, групата от общо 9 души е разпространявала от началото на 2018 г. наркотици във Варна. Нейна територия на разпространение е бил и квартал „Максуда“. Данните сочат, че диларите пласирали на черния пазар по килограм амфетамини за 2 седмици, като е получавала за това около 60 000 лева. При извършените претърсвания на 39 жилища, офиси и автомобили, ползвани от участниците в групата, са намерени и иззети различни количества наркотици, предимно кокаин и амфетамини. Специализираната прокуратура привлече като обвиняеми девет лица за участие в организирана престъпна група за държане и разпространение на наркотици във Варна. Днес в Специализирания наказателен съд внасят искания за „Задържане под стража“ на шестима от обвинените. На другите трима са наложени мерки за неотклонение „Парична гаранция“.", "date": "2019.03.28", "title": "Разбиха група дилъри, зареждала с наркотици варненския „Максуда“"}
{"url": "https://www.monitor.bg:443/bg/a/view/shofioryt-ubil-4-ma-kraj-plovdiv-s-kipyrska-knijka-160982", "text": "Оцелелият при мелето край Пловдив шофьор, който блъсна челно и уби на място четирима, е навършил 20 години преди седмица, съобщи окръжният прокурор на Пловдив Румен Попов.  Младият мъж е бил с кипърска шофьорска книжка, но е българин, а не чужденец. Кръвната му проба за алкохол и наркотици е отрицателна. Загиналите на място са баща и син, като е шофирал синът на 31 години. Другите двама мъртви са техни спътници.  \"Става дума за навлизане в насрещното платно от водача на бмв-то и опит от страна на починалите за избягване на челния удар. Водачът, който е на 20 години, е настанен в болница и както обикновено се случва, той е само със счупен крак\", каза окръжният прокурор Румен Попов.  Кървавото меле станало около 21 часа снощи на надлеза към селата Калековец и Скутаре. БМВ с 20-годишен шофьор навлязло в платното за насрещно движение, където челно се ударило в Сеат с кърджалийска регистрация. На място загинали четиримата във втората кола. Водачът на бмв-то и неговият спътник на 17 години оцелели.  Снимки: авторът", "date": "2019.03.28", "title": "Шофьорът, убил 4-ма край Пловдив, с кипърска книжка"}
{"url": "https://www.monitor.bg:443/bg/a/view/mahat-vodnata-stena-ot-garibaldi-160976", "text": "Водната стена, която беше поставена на площад „Гарибалди“ на столичната улица „Граф Игнатиев“, ще бъде премахната. Това съобщи кметът на София Йорданка Фандъкова в общинския съвет. Съоръжението беше открито във вторник след като бяха премахнати преградите по площада. Водната стена е поредният детайл от ремонта на „Графа“, който срещна неодобрение от обществото. “Бях на място и видях за какво става дума. Категорично тази така наречене водна стена не се вписва там, защото площадът е малък. Разпоредила съм водната стена да бъде премахната. Какъв е бил замисълът на проектанта - аз не мога да гадая“, каза Фандъкова. Тя обясни, че решението за поставянето на стената е на проектантите от студио „А.Д.А.“, които през 2013г. спечелиха конкурс на общината за проект за обновяване на тази част от центъра. „Проектантът не обясни идеята си. Явно няма и да разберем каква е“, заяви градоначалникът. Фандъкова ще разговаря с ректора на УАСГ стената да бъде сложена в университета, за да напомня на бъдещите архитекти за отговорността, която носят. „На картинка е едно, а на живо - друго. Проектантите трябва да мислят за това как ще изглеждат идеите им, когато се реализират“, категорична бе тя. В началото на следващата седмица трябва да стане ясно и какви нови ограничители ще бъдат поставени между пешеходците и трамвая на централната улица. Смяната на гранитните ограничители, които бяха оприличени на перки на акула, се наложи заради спъващи се пешеходци в тях. Това ще е втората смяна на ограничителите по улицата. Първите съоръжения бяха подменени през декември миналата година, заради големината им. От общината тогава се мотивираха, че заради размера им много хора ги използват за сядане. Ремонтът на “Графа” започна миналата година през май. Срокът за обновяването е 300 дни, а строителят към момента е получил 86 дни компенсация, заради лоши метеорологични условия. В момента строителите работят по кръстовищата на „Дякон Игнатий“, „Шишман“ и „Любен Каравелов“. Ремонтни дейности текат и по ул. „Шести септември“.", "date": "2019.03.28", "title": "Махат водната стена от “Гарибалди” (ОБНОВЕНА)"}
{"url": "https://www.monitor.bg:443/bg/a/view/starejshini-otkriha-frapantni-narushenija-za-obshtinski-jilishta-160973", "text": "Да бъдат образувани дисциплинарни  производства срещу общински служители ангажирани с управлението на жилищния фонд, настояват членовете на временната комисия при старозагорския парламент, която близо година ревизира състоянието на апартаментите и къщите, собственост на общината. Нередности са били открити в почти 100 % от проверените преписки, оказало се, че задължителните според наредбата декларации по член 23 на наемателите не са били въвеждани в деловодната система на администрацията, липсвали дори входящи номера, а подписите под тях не били заверени от нотариус или от упълномощен чиновник. В хода на ревизията седемте старейшини, подпомагани от двама юрисконсулти  са открили данни за 708 жилища, собственост на общината, а според разпределението , направено през м.г. те се оказвали с 19 по-малко. По думите на председателя на временната комисия Янко Янков поне 120 от общинските жилища трябвало да бъдат освободени веднага от наемателите си. Хаос царял и в документацията по освобождаване, почти във всички заповеди за прекратяване на наемните отношения имало допуснати пропуски, които чисто формално давали възможност да бъдат обжалвани пред административния съд и съответно отменяни от него. За близо 4 на сто от настанените се оказало, че доходите им надвишават минимално определения от наредбата размер, а в 40 на сто от проверените случаи не са били представени данни за доходите на останалите членове на семействата.На около 15 000 лв възлизат неразплатените суми за ползване на ВиК – услуга. В хода на проверката, която е продължила близо 15 месеца са установени случаи за настанени в имотите кметове на населени места, хора с високи доходи, включително и магистрати, имало и случаи при които уж живеещите в апартаментите изпращали документите си от …чужбина. Докладът от близо 160 страница с препоръките бе приет единодушно от участвалите в редовното заседание на местният парламент съветници, на ход е администрацията. ", "date": "2019.03.28", "title": "Старейшини откриха фрапантни нарушения за общински жилища"}
{"url": "https://www.monitor.bg:443/bg/a/view/nezakonen-sklad-za-petrol-razbiha-v-unacite-160977", "text": "Действащо съоръжение за преработка на отпадъчни петролни продукти е било открито при акция на полицията и митничари в пазарджишкото село Юнаците. Освен него е открит и резервоар с около 1300 литра преработен енергиен продукт. Екипите посетили площадка за третиране на опасни отпадъци, която била обособена в бившия стопански двор в селото.Собствениците на площадката не представили никакви документи за неговата наличност и съхранение съгласно Закона за акцизите и данъчните складове. Количеството е обезпечено от митническите инспектори. Взети са проби за лабораторен анализ, в резултат на което ще се установи с точност неговия вид и качество. От пазарджишката Областна дирекция коментират, че служители от сектор „Противодействие на икономическата престъпност“ продължават активните си действия по контрола над съхранението и търговията с горива в областта. В проверките задължително са включени и представители на Агенция „Митници“. Вчера е осъществена една подобна съвместна инспекция от икономически полицаи и митнически инспектори от Агенция „Митници“ – София.", "date": "2019.03.28", "title": "Незаконен склад за петрол разбиха в Юнаците"}
{"url": "https://www.monitor.bg:443/bg/a/view/razuznavach-veteran-imahme-chovek-v-blizost-do-ajatolah-homejni-160972", "text": "Българското разузнаване разполагаше със свой агент – информатор в най-близкото обкръжение на аятолах  Хомейни, когато той взе властта след падането на шаха в Иран. Сводките, които получавахме споделяхме и с колегите си от КГБ, което си беше съвсем нормална практика в онези времена. Когато започна съветската инвазия в Афганистан след броени дни разполагахме с данни за становищата, споделени от посланиците на  страните – членски на НАТО в арабския свят, те бяха единодушни, че това е началото на края на СССР. Информацията ни подаде посланик, който работеше с нашите разузнавачи на терена при това без никакво заплащане. Известно време се колебаехме дали да изпратим грама до Центъра с тези донесения, не за друго, а защото там не обичаха подобни неща…“, разказа в Стара Загора ветеранът от външнополитическото разузнаване на България, о.з полковник Гьончо Гьоков, който  от 1969-а до 1997-а е работил на различни позиции в българските посолства в Сирия и Алжир и е бил резидент на разузнаването ни там. Ветеранът, който вече 12 години се занимава с фермерство в родното си село Малко Тръново, Чирпанско представи своята книга „Летопис по избрания път“, в която проследява живота си през годините от детството до най-ново време и разказва неизвестни до сега подробности за начина, по който България се е сдобивала с изключително конфиденциална информация основно за страните от НАТО. Полк. Гьоков е категоричен, че в повечето от случаите информаторите на нашето разузнаване са работили по идейни съображения и в резултат на доброто сътрудничество държавата ни е получила възможност за изключително изгодни сделки. Извършените след 10 ноември 1989 година промени, включително и в специалните служби, където са били уволнени или набързо пенсионирани по политически причини кадрите „на терен“ е довело до оголване на цели региони, а от там и до невъзможност да се анализират събитията, включително и т.нар. „Арабска пролет“. „Късият хоризонт на някои наши висши държавници е основната причина да загубим позициите си в Арабския свят, където имахме много верни приятели. Те не вярваха на очите си когато министър-председателят Филип Димитров посети ни в клин ни в ръкав Голанските възвишения. Аз пък бях уволнен в момент, когато водехме и бяхме пред финала на преговори за връщане на многомилионна сума в зелено, която тогавашната Либийска джамахирия дължеше на българско външнотърговско дружество.Но това са вече минали работи. Написах тази книга, за да знаят внуците ни какво сме правили ние, техните дядовци.За съжаление ние загубихме възможността да влияем с примери на синовете си, нека поне внуците научат истината.“, сподели на финала на представянето на книгата си 76-годишният ветеран Гьончо Гьоков. Богато илюстрираният с документални снимки том „Летопис по избрания път“ е подготвен за печат от издателска къща „Лаген“ на бившия депутат Трифон Митев.", "date": "2019.03.28", "title": "Разузнавач – ветеран: Имахме човек в близост до аятолах Хомейни"}
{"url": "https://www.monitor.bg:443/bg/a/view/djystin-bijbyr-obicham-selena-gomes-tja-vinagi-shte-ima-mjasto-v-syrceto-mi-160975", "text": "Канадската звезда Джъстин Бийбър призна, че винаги ще обича бившата си муза Селена Гомес, но тя не е жената за него. Той си позволи да направи забележка на своите фенове, които постоянно заливат съпругата му Хейли Болдуин с коментари за колежката му. Мнозина обвиниха певеца, че е започнал връзка с Хейли само за да нарани Селена и затова е чакал само четири месеца, преди да вдигне сватба.", "date": "2019.03.28", "title": "Джъстин Бийбър: Обичам Селена Гомес, тя винаги ще има място в сърцето ми"}
{"url": "https://www.monitor.bg:443/bg/a/view/imotite-na-vlastta-160983", "text": "Две събития заслужават отбелязване и анализ през последните дни. Първото е международно и с дълготрайни опасни последствия. И то е признаването от страна на президента на САЩ Доналд Тръмп на израелския суверенитет върху доскорошните сирийски Голански възвишения, анексирани през 1981 година. Освен изостряне на отношенията с мюсюлманския свят и с редица други държави (ЕС вече тотално отхвърли признаването), това действие има и един малко неочакван ефект, а именно затвърждаване на властта на Русия над Крим в обозримото бъдеще. Защото към аналогията „Косово-Крим“ вече се наслагва и не по-малко убедителната връзка на тема анексия от типа „Крим-Голански възвишения“. Така пада и мотивацията за американските санкции срещу Русия и търгуващите с нея трети страни. Освен, разбира се, основната мотивация за санкциите, а именно правото на силата. Което трайно замества демодираната вече сила на правото. С чисто вътрешен ефект е второто събитие, получило светкавично наименованието „Апартаментгейт“. И ако за някои то беше изненада, то по-задълбочените български анализатори веднага му намериха мястото в дългата българска сага на тема имоти и жилища на властта. Тази сага започва веднага след Освобождението през 1878 година, когато много турци изоставят имотите си на територията на Княжество България, или ги разпродават на безценица. На свой ред много българи, живеещи извън границите на България, губят имотите си и приемат тежката съдба на бежанци. За които бедна България все пак успява да се погрижи. Още в края на 19-ти и началото на 20-ти век българската политическа класа вече е неприлично богата и в допълнение към това нагло демонстрира богатството си, а народът цъка с език и псува. Бурята около имотите български продължава и по време на войните от 1912-1918 година. Когато демобилизираните български войници се връщат в родните си места, те с изненада и ярост откриват, че други българи са се възползвали от войните, за да натрупат жилища и имоти, понякога след откровена спекула с храни и даже с оръжията, които българската армия закупува през този период. Израз на този гняв е Войнишкото въстание през 1918 година, когато забравили клетвата си войници се разбунтуват и правят опит да свалят властта в София. Дезертьорството не може да бъде оправдано, но може да бъде обяснено. И обяснението е в наглостта и крадливостта на част от българската политическа класа от онези времена. Кражбите и злоупотребите с имоти у нас продължават с пълна сила. След преврата от 9 септември 1944 година са конфискувани имотите и жилищата на стотици хиляди българи, много от които закупени и изградени с честен и упорит труд. Защото от много отдавна се знаят двата основни приоритета на българина: да вдигне къща и да изучи децата си. През периода 1944-1989 година кражбите и злоупотребите са извършвани, или поне толерирани, от представителите на управляващите по онова време Българска комунистическа партия и Български земеделски народен съюз. Престъпленията на управляващите тогава са описани накратко в Закона за обявяване на комунистическия режим за престъпен, който е в сила от 5 май 2000 година. Интересно е, че дори при управлението на Тройната коалиция начело с БСП през 2005-2009 година, упоменатият закон не беше нито отменен, нито дори смекчен. Изглежда, че тогава преименуваните комунисти все още осъзнаваха вината си пред българския народ. Един от главните герои в извършване на деянията, описани в упоменатия закон, е управлявалият 33 години (през 1956-1989 година) комунистически диктатор Тодор Живков. През 90-те години на миналия век срещу него се водиха няколко беззъби съдебни дела, които бяха прекъснати със смъртта му през 1998 година. По едно от делата той беше осъден на 7 години затвор и на 7 милиона лева глоба от два състава на Върховния съд. Третият състав беше обединена колегия на Върховния съд, който оправда подсъдимия Живков по това дело през 1996 година, две години преди смъртта му. А делото беше повече от любопитно на фона на приписваните на Живков други престъпления, включително убийства и изтезания на задържани в първите месеци след преврата на 9 септември 1944 година. Вероятно мнозина по-възрастни читатели още помнят, че това знаменито дело, по което Живков беше оправдан, се отнасяше за … раздадени апартаменти на хора, близки до властта! Тогава защитниците на Живков се опитаха да изкарат, че облагодетелстваните с жилища били видни спортисти и хора на изкуството, прославили България. Това, обаче, беше вярно само отчасти. Повечето облажени с апартаменти (вкл. с немислимите тогава 150 кв. м.) се оказаха деца или близки на тогавашната номенклатура. Читателят сам може да намери в Мрежата списъка с над 115 получатели на безплатни жилища с разпореждане на Живков, някои от които даже с по 2-3 апартамента! Сега подобни действия изглеждат едва ли не кокошкарски, но тогава те силно потресоха обществеността. Която даде властта на БСП през 1994 година, а последната веднага побърза да освободи Живков малко преди смъртта му. Друг вид кражби се случиха (и продължават да се случват) след избухването на демокрацията в периода от 1990 година до днес. Тогава, на фона на общо взето справедливото връщане на имотите, ограбени от хората след 9 септември 1944 година, се случиха и ред груби злоупотреби. По системата, че клин клин избива, но последният остава. С фалшиви декларации и продажни поземлени комисии и местни съдилища бяха „върнати“ имоти на хора, претендиращи, че те са им наследство от бащи, деди и прадеди. И днес например виждаме горди собственици на дюни, били уж частни ливади за паша на овцете на дядовците им. Подобни фалшиви „собственици“ виждаме и на места в Софийското поле, където има масови претенции да се строи в междублоковите пространства. И не само има претенции, но и яко се строи. На фона на тази родна имотна сага днешният „Апартаментгейт“ изглежда дреболия, но не е. По много причини не е. За някои от тях се писа, за други тепърва ще се. Без съмнение имотите и в частност апартаментите на част от властимащите и на опозицията са придобити по законен, но неморален начин. И за това съответните политически сили ще понесат наказание от гласуващите на избори. Или пък няма, защото до изборите на 26 май много неща ще се забравят и много още фалове ще се случат. Друг е въпросът, дали и как гейтът с имотите ще се отрази върху реденето на листите, което от 1990 година до днес е най-сакралното партийно действие. Така например, за пръв път в историята българска политическа партия ще изпрати такъв свой представител в Европейския парламент, срещу когото има досъдебно производство и съответно парламентарният му имунитет е свален. Естествено, това ще повлече сваляне и на европарламентарния му имунитет също тоже. Във всеки случай пак ще ги шашнем европейците, не че ще ни е за сефте. Остава и най-важният въпрос, а именно как скандалите с имотите на властта, на опозицията (а и на магистратите) ще се отразят на българския политически живот и в частност на резултатите от изборите за български представители в Европейския парламент на 26 май. Засега социологията дава монотонно еднакви резултати от типа 7:6 евродепутати в дербито ГЕРБ-СДС срещу БСП и приятели. Разбира се, в българския дебат за изборите европейската тематика отсъства напълно, а всички са се съсредоточили в крайния резултат поради погрешната убеденост, че само от него зависи произвеждането на предсрочни парламентарни избори. Европейските избори обаче са само един от факторите, които ще определят, дали ще има (или по-скоро няма да има) избори за 45-то Народно събрание след предсрочно разпускане на 44-тото и назначаване на служебен кабинет. Друг, не по-малко важен фактор, е процедурата по избор на главен прокурор през втората половина на 2019 година. ГЕРБ просто няма как да сдаде властта по конюнктурни съображения преди този избор да стане ясен. И също така преди да минат много важните национални местни избори в края на месец октомври. Друга причина да се държи властта до редовните избори през месец март 2021 година е, че ако изборите са предсрочни, на власт три месеца ще бъде служебен кабинет, назначен от президента Радев. Който, за разлика от предишния служебен кабинет, ще е доста по-реваншистки настроен. В заключение, добре е всички в България да разберат, че предсрочни избори ще има единствено и само тогава, когато суверенът на държавата, българският народ, реши. Не по-рано.", "date": "2019.03.28", "title": "Имотите на властта"}
{"url": "https://www.monitor.bg:443/bg/a/view/skitnik-shizofrenik-se-podpali-v-psihoto-v-plovdiv-oshte-dvama-izgorjaha-jivi-160981", "text": "Скитник, болен от параноидна шизофрения се подпали в Центъра за психично здраве в Пловдив. Той най-вероятно е внесъл в отделението забранени запалка или кибрит, като се предполага, че е заспал с димяща цигара. Заедно с него починали още двама пациенти със същата диагноза, като аутопсията им ще покаже дали са загинали от вдишаните пушеци или са изгорели живи. Институциите в момента издирват близките на починалия скитник, за да ги уведомят за смъртта му. Двама от мъртвите са на по 58 години, а третият загинал е роден през 1967-ма година. В ранния следобед на деня след пожара самоличността им е била установена, но тъй като телата били силно обгорели, ще бъдат назначени ДНК експертизи. От мястото на пожара са били иззети и видеозаписи, които ще дадат яснота какво точно се е случило. Това съобщи окръжният прокурор на Пловдив Румен Попов на извънреден брифинг в четвъртък. „Образувано е досъдебно производство за умишлено причинен пожар и при непредпазливост е била допусната смъртта на три лица. Защо е умишлен по първоначални данни, защото в отделението за лежащо болни е било недопустимо внасянето на запалителни средства. Болните не са били приковани с медицински средства към леглата. Те са можели да се движат в коридора и да влизат от една стая в друга”, каза той. По думите му ако в хода на разследването се съберат доказателства, че става дума за непредпазливост, ще има преквалификация на деянието. Той уточни, че пожарът е възникнал минути след 12 часа през нощта в стая № 17 в мъжкото отделение на Центъра за психично здраве. Благодарение на бързите реакции на два екипа от Пожарната в Пловдив огънят не се е разпространил към съседните помещения. Стая № 17, както и останалите помещения с пациенти в така нареченото „Остро мъжко отделение”, са с решетки на прозорците. Изгорялата стая с тримата шизофреници била разположена в коридор с още няколко помещения с настанени в тях психично болни. Стаите били в общ коридор, чиято врата също се заключвала. В нощта срещу 28 март, когато възникнал пожарът, дежурни в мъжкото отделение били лекар, фелдшер и санитар. Лекарят първи усетил пушека и когато видял пламъците от стая 17, се обадил на 112. В това време фелдшерът отключил вратата към коридора и евакуирал 20 пациенти от съседните стаи. Заради това, че се опитал и да гаси, бил обгазен, каза още Румен Попов. Той уточни, че се разследват всякакви версии, но основната е, че в стая № 17 най-вероятно са внесени забранените запалка или кибрит. Болните в острото мъжко отделение страдат от Параноидна шизофрения. Те са на строг охранителен режим с разходки в стационара за 2 часа на ден. Това означавало, че могат да излизат от стаите си и да се разхождат в коридора. Забранено им било внасянето на вещи, от които могат да се самонаранят или да наранят други, включително запалки, кибрити и др. В стаите им има само луминисцентни лампи, като са забранени ел. отоплителните уреди и контактите. Целта е да се сведе до минимум рискът от самонараняване или да посегнат на околните. „Според първоначалните версии е изключено пожарът да е причинен от неизрядни електрически уреди, защото те не съществуват. Изключена е възможността ел. инсталацията да е дала на късо, защото това е невъзможно в стая 17. Допълнителният оглед показа, че пожарът е бил обхванал цялата стая, бързоразвил се и с много висока температура. Говорим за запалване. Степента на изгаряне на телата е много голяма”, каза още окръжният прокурор на Пловдив. По думите му как и по какъв начин е бил причинен, ще бъде изяснено от пожаро-техническите експертизи. Причината огънят да развие висока температура и да се разгори бързо е фактът, че дюшеците на шизофрениците са били от дунапрен, който бил леснозапалим. Загиналите трима шизофреници са били настанени в Центъра по психично здраве през различен период от време. Те са от различни населени места от пловдивска област. И тримата са били настанени принудително в центъра от полицията, тъй като са проявявали агресия. Следи от бензин и други запалими вещества в стаята не са били открити. „Със сигурност там някой е запалил нещо. Дали е запалил цигара, дали е запалил хартия, ще се изяснява допълнително. Може и да е бил внесен кибрит”, заяви Румен Попов. По думите му дежурният доктор е разпитан, но е казал пред разследващите, че само е видял дима, след което и пожарът, и се е обадил на 112.  ", "date": "2019.03.28", "title": "Скитник шизофреник се подпали в Психото в Пловдив, още двама изгоряха заключени (ОБЗОР, ВИДЕО)"}
{"url": "https://www.monitor.bg:443/bg/a/view/po-skyp-gaz-prez-vtoroto-trimesechie-160979", "text": "Комисията за енергийно и водно регулиране прие решение във връзка с подаденото от „Булгаргаз” ЕАД заявление за утвърждаване на цена за IІ-ро тримесечие на 2019 г., по която общественият доставчик продава природен газ на крайните снабдители на природен газ и на клиенти, присъединени към газопреносната мрежа. Това съобщиха от пресслужбата на КЕВР. Утвърдената от Комисията цена на природния газ за второто тримесечие е в размер на 45,17 лв./мвтч (без акциз и ДДС). Тя е с 0,83 % по-висока от цената за І-то тримесечие на 2019 г. В утвърдената цена на природния газ от 45,17 лв./мвтч (без акциз и ДДС) са включени компонента „цена на природния газ на входа на газопреносните мрежи“ в размер на 44,35 лв./мвтч, компонента за дейността „обществена доставка“ по чл. 17, ал. 6 от НРЦПГ в размер на 0,69 лв./мвтч и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ в размер на 0,13 лв./мвтч, покриваща разходите на „Булгаргаз“ ЕАД за съхранение на количества в подземното газово хранилище „Чирен“ в изпълнение на задължения по Плана за действие при извънредни ситуации, съгласно Регламент на ЕС № 994/2010. В цената на природния газ не са включени цени за достъп и пренос през газопреносната мрежа, определени по реда на Методиката за определяне на цени за достъп и пренос на природен газ през газопреносните мрежи, собственост на „Булгартрансгаз“ ЕАД, които клиентите следва да заплащат на крайните снабдители. При утвърждаването на цената на природния газ КЕВР се съобразява с условията, залегнали в действащия договор между „Булгаргаз“ ЕАД и ООО „Газпром экспорт“. В ценообразуващата формула по договора се отчита движението на цените на алтернативните на природния газ горива - мазут със съдържание на сяра 1% и газьол със съдържание на сяра 0,1%, на световните пазари за последните 9 месеца. При определяне на цената се отразяват и промените в курса на щатския долар спрямо лева, калоричността и количествата природен газ за съответното тримесечие. В правомощията на КЕВР е да установи единствено дали заявлението на обществения доставчик „Булгаргаз“ ЕАД отговаря на изискванията на Наредба № 2 за регулиране на цените на природния газ и на договора за доставка между между „Булгаргаз“ ЕАД и ООО „Газпром Експорт“. Независимо от повишението с 0,83%, за битовите и за стопанските потребители, ползващи природен газ, реалното увеличение ще бъде около 0,5%, тъй като останалите компоненти, формиращи цената на услугата - цена за достъп, пренос, разпределение и снабдяване, не се променят. Промяната на цената на природния газ няма да се отрази на цените на топлинната енергия. На същото ниво остават и цените на електрическата енергия за битовите и небитовите потребители на регулиран пазар.", "date": "2019.03.28", "title": "По-скъп газ през второто тримесечие"}
{"url": "https://www.monitor.bg:443/bg/a/view/v-stara-zagora-uchenici-napraviha-karta-s-mesta-za-ekstremni-selfita-160970", "text": "Карта, на която са посочени любимите на старозагорските тийнейджъри места, където могат да се направят екстремни селфита създадоха десетокласници от старозагорската гимназия с преподаване на чужди езици „Ромен Ролан“. В картата са включени 13 обекта, като сред най-атрактивните са 4-те 40-метрови стоманени кули за осветлението на стадиона под парк „Митрополит Методи Кусев“. Обектите са посочени от участвалите в нарочна анкета ученици, работата е отнела около месец, коментира ръководителят на проекта FuturEYEzing по програма Eразъм + К 2 Таня Маджарова. Сред опасните селфи-дестинации са езерото Загорка , когато водата му е замръзнала; намиращия се в близост водопад; покривът  на някогашния Дом на строителя в центъра на града и разбира се жп линията , преминаваща през няколко квартала. Фигурират още напорният  тръбопровод за ВЕЦ – Стара Загора; изоставена детска градина край квартал Дъбрава; покривната конструкция на жк „Стрела“ в съседство с Второ ОУ „П.Р. Славейков“ и стоманобетонният  пилон на мемориала „Бранителите на Стара Загора“, където има нарочна наблюдателна площадка. Списъкът далеч не е изчерпателен, коментират потребителите в социалните мрежи и подсказват нови и нови места, откъдето се откриват възможности за вдигане на адреналина и последващо лайкване под снимките. Картата и списъкът са предоставени на зам. кмета на община Стара Загора Иванка Сотирова с настояване администрацията да предприеме адекватни мерки както за обезопасяване на местата така и за изработката на подходящи предупредителни надписи. Те не трябва да бъдат от сорта на стандартното : „Опасно за живота, не се качвай!“, а достатъчно интригуващи и провокиращи мисленето и съответната реакция, настояват авторите. Три случая на пострадали деца има на територията на община Стара Загора за последните 6-7 месеца, при два хлапетата станаха жертва на волтова дъга при качване върху вагони по трасето на жп линията в града. Последният засега е с възпитаника на музикалното училище „Христина Морфова“  Божидар Тодоров. Осмокласникът почина след инцидент на 12 януари , при който получи близо 60-процентово обгаряне по цялото тяло на гарата в село Калитиново.", "date": "2019.03.28", "title": "В Стара Загора ученици направиха карта с места за екстремни селфита"}
{"url": "https://www.monitor.bg:443/bg/a/view/jakutija-naloji-trudovo-veto-vyrhu-migrantite-160963", "text": "Властите на Якутия наложи трудово вето върху мигрантите, живеещи на територията на руската република. Губернаторът й Айсен Николаев подписа указ, с който забранява в 33 области на икономиката работодателите да наемат чужденци. Трудовото вето е в сила до края на 2019 г. и ще важи за селското стопанство, търговията, транспорта, хотелиерския бизнес, архитектурата, инженерно-техническото проектиране и др.    На фона на въвеждането на ограничителните марки, местната полиция се отчете за резултатите от първия етап от акцията „Нелегален мигрант“. В рамките на акцията са проверени около 2000 чужди граждани, като са били установени 230 административни правонарушения и са екстрадирани 20 лица. Формалният мотив на губернатора за налагане на ветото е „необходимостта приоритетно да бъдат наемани руски граждани“, но всъщност крайната мярка дойде след дръзко престъпление, извършено от трудов мигрант. На 17 март т.г. 23-годишен гражданин на Киргизия брутално изнасили жителка на Якутия, с което предизвика гнева на местните жители. Междувременно руските власти взеха решение да отпуснат безвъзмездна помощ на Киргизия в размер на 30 млн. долара. Преди това Москва опрости държавния дълг на Бишкек, равняващ се на 240 млн. долара.", "date": "2019.03.28", "title": "Якутия наложи трудово вето върху мигрантите "}
{"url": "https://www.monitor.bg:443/bg/a/view/na-parcel-daren-ot-obshtina-varna-strojat-hram-sveti-joan-rilski-160961", "text": "Строителство на нова църква започва във Варна, съобщиха от инициативния комитет. Храмът ще бъде в чест на небесния покровител на българския народ - Свети Йоан Рилски. Строителството ще стане с благословията на Варненския и Великопреславски митрополит Йоан. Идеята за съграждането му се е родила преди десетина години и вече е на фаза започване на строежа. Община Варна е дарила безвъзмездно парцел за изграждане на църквата в близост до Двореца на културата и спорта.  Проектът предвижда строителство на традиционно - православна еднокорабна куполна църква с площ от 150 кв.м. Проектът за новия храм във Варна е одобрен от главния архитект на общината, а през 2016 г. е издадено и разрешението за строеж. За него ще са необходими около 250 000 лева. Средствата за храма се събират по банков път, чрез кутии за дарение и чрез предоставяне на материални средства  (арматурно желязо, бетон, тухли) и други. Откритата банкова сметка в лева е в Обединена Българска банка с IBAN: BG57UBBS 80021 0746 39340 BIC: UBBS BGSF  Дарителите ще се вписват в дарителската книга на храма, уточняват още от нициативния комитет.  ", "date": "2019.03.28", "title": "На парцел, дарен от община Варна строят храм „Свети Йоан Рилски“"}
{"url": "https://www.monitor.bg:443/bg/a/view/mc-donald-s-kupuva-za-300-mln-kompanija-za-izkustven-intelekt-160969", "text": "Американската верига за бързо хранене McDonald's купува за 300 млн. долара стартъп за изкуствен интелект, за да може да предлага на клиентите си менюта, изготвени на базата на данни, предаде BBC. Технологията, разработена от израелската Dynamic Yield може автоматично да промени менютата в зависимост от това какви са атмосферните условия, коя част от деня е и какъв е трафика. Опция за разпознаване на номера на автомобила ще позволи на веригата за бързо хранене да предлага на клиентите си предпочитаните от тях храни, посочи Макдоналдс пред Уайърд. Технологията на Dynamic Yield дава възможност изкуствен интелект да определи какви продукти да бъдат рекламирани, например автоматично да се предлага сладолед в горещите дни или пък да се казва на клиентите кои продукти са най-популярни в определен ресторант точно в този ден.", "date": "2019.03.28", "title": "McDonald's купува за $300 млн. компания за изкуствен интелект"}
{"url": "https://www.monitor.bg:443/bg/a/view/finalistite-vyv-go-fly-prize-160957", "text": "Надпреварата GoFly Prize на Boeing, която има за цел създаването на безопасно, компактно, тихо, персонално устройство за летене с вертикално излитане (VTOL), е свела претендентите до пет отбора, всеки от които е ще бъде подпомогнат с $ 50.000 за развиването на своя прототипи. Отборът Aeroxo разполага с офиси в Москва, Русия и Рига, Латвия, като е придобил много опит в изграждането на многороторни платформи от комерсиален клас. Концепцията на отбора представлява летящ мотоциклет с накланящи се ротори, използващ 16 канални вентилатора, подредени по четири в променящи ъгъла си модули. Вертикалното излитане и кацане (VTOL) и поведението при полет с бавна скорост ще наподобяват дрон, но при по-висока скорост, Eva развива подемна сила от двойните криле разположени отпред и отзад, като при определена скорост всички ротори се насочват напред за ефективен полет с крилете. Отборът има летящ прототип на това нереално изглеждащо летящо устройство.   Отборът Dragonair, от Панама Сити Бийч, Флорида, е изградил въздушна платформа, приличаща на летяща тротинетка. Dragonair използва осем ротора, разположени под Н – образна платформа, на която пилотът стъпва и хваща две ръкохватки, с които да контролира и балансира летателното устройство. Airboard 2.0 вече лети, пилотиран от смел член на отбора. Във видеото устройството изглежда леко, стабилно, привидно лесно за управление, но и доста опасно.   Концепцията на Dragonair не изглежда толкова опасна, колкото тази на отбора  Silverwing. Творение на екип от Технологичния университет в Делфт (Delft University of Technology) в Холандия, S1 предлага друг дизайн на летящ мотоциклет, който вместо да използва накланящи се ротори, пилотът сяда на опашката. Пилотът сяда преди опашката на  подобното на самолет устройство, което е насочено право нагоре, като S1 се издига вертикално, посредством два големи канални вентилатора. Контролът се осъществява чрез елерони на голямото задно крило, като летателното средство трябва да може да премине към по-ефективен полет с криле, при по-висока скорост. Навярно, бъдещите пилоти няма да са доволни от идеята за кацане на задните им части, без възможност да видят какво се случва под тях. Впечатление прави и мястото за сядане на пилота, което от изключително неудобно при излитане, ще премине в различен вид неудобно, по време на полет. Също така, пилотът ще бъде най-тежката част на това въздухоплавателно средство, като това тегло ще бъде разположено на много неподходящо място, когато S1 премине в хоризонтален полет. Не ясно, как отборът планира да разреши тези въпроси, но видео показва, че S1 вече лети с манекен на борда. Отборът Harmony, от Тексаския A&M университет (Texas A&M University) участва с концепцията си за летяща машина Aria. Подобно на Airboard, пилота на Aria се намира върху платформа, но седнал в яйцевидна капсула, разположена над две големи перки, въртящи се в противоположни посоки. С широките подпори за баланс, от четирите си страни, Aria изглежда доста стабилно във въздуха, поне при вътрешните тестови полети, но по-добре пилотите да внимават да не падне от джоба им телефонът и да повреди перките, докато са във въздуха. От всички останали отбори, калифорнийския Trek Aerospace трябва да получи награда за концепция с най-впечатляващ дизайн. Flykart2 изглежда точно като би се очаквало да изглежда летящ картинг. Въздухоплавателното средство представлява, седалка за състезателен автомобил заобиколена от 10 електрически канални вентилатора, всичките покрити с предпазни аеродинамични решетки. Всъщност, Flykart2 само изглежда атрактивно, но използва сравнително стандартен многороторен дизайн, който означава, че  не предлага възможност за полет с криле Flykart2 ще трябва да носи много енергия, за да постигне продължителност на полета. Отборите, сега ще трябва да се потрудят, за да се подготвят за финала в началото на 2020 г., където ще трябва да демонстрират, че въздухоплавателните им средства могат да прелетят 32 километра, пилотирани от човек. Финалистите ще бъдат оценявани според представянето, скоростта, издръжливостта, VTOL възможности, ниво на шум, компактност и цялостните летателни качества опит, който предлагат. Победителят ще спечели $ 1 милион, докато по $ 250.000 ще получат най-тихия и най-малкия летателен апарат, а $ 100.000 за „пробивен напредък в съвременните технологии”.  ", "date": "2019.03.28", "title": "Финалистите в GoFly Prize"}
{"url": "https://www.monitor.bg:443/bg/a/view/monsanto-osyden-da-plati-80-mln-zaradi-herbicida-roundup-160965", "text": "Американски федерален съд разпореди агрохимическият гигант Monsanto да плати над 80 млн. долара за нанесени щети на калифорниец, според когото, раковото му заболяване частично се дължи на използването на популярния хербицид Roundup, предадоха световните агенции. Шестчленният съдебен състав установи, че Monsanto носи отговорност за заболяването на мъжа, тъй като компанията не е включила етикет на продукта си, който предупреждава, че хебицидът може да причини рак, уточнява в. \"Ню Йорк таймс\". Съдебното решение, взето в районния съд на Сан Франциско, е ключово в продължаващия обществен дебат за последиците за здравето от използването на Roundup и активната му съставка глифозат, най-използвания в света хербицид. Ищецът, 70-годишният Едуин Хардмън, е използвал Раундъп срещу плевели в продължение на 26 години. През 2015 г. научава, че има неходжкинов лимфом. На следващата година, след като Международната агенция за изследване на рака към Световната здравна организация обяви, че глифозатът е потенциален канцероген, Хардмън започва дело срещу Monsanto. Според американския производител на семена и хербициди обаче проучвания са установили, че глифозатът е безопасен. Компанията обяви, че ще обжалва, допълва Асошиейтед прес. През август друг съд постанови Monsanto да плати на друг мъж 289 млн. долара, но по-късно съдия намали сумата до 78 млн. долара.", "date": "2019.03.28", "title": "Monsanto осъден да плати $80 млн. заради хербицида Roundup"}
{"url": "https://www.monitor.bg:443/bg/a/view/anonimna-grupa-pomaga-na-jeni-podlojeni-na-domashno-nasilie-160966", "text": "Варненка създаде анонимна група в помощ на жени, жертви на домашно насилие. Помощ в групата оказват адвокат, психолог, специалисти от фондация „Асоциация Анимус“ в София и Кризисния център във Варна. „Групата ще е анонимна, за да няма злоупотреби с нея. За мое най-голямо съжаление ми пишат страшно много момичета, които ме намериха още в първите дни от създаването й. През първата седмица са ми писали повече от 100 жени, но до групата бяха допуснати едва 14. Одобрението става от мен и за да влезеш в групата трябва наистина да си преживял психически или физически тормоз. Има много хора, които искат да влязат, за да дават съвети и да успокояват жертвите, но това сме го оставили на специалистите, а и няма как някой, който не е преживял подобно нещо, да ги разбере напълно. До момента вече имаме два случая, завършили с успех“, разказва пред petel.bg основателят на групата Гергана Мукова. Тя споделя, че много често жените, преживели някакъв тип насилие, се срамуват да потърсят помощ. „Освен срамът от преживяното, в много от случаите решаваща роля играе и страхът особено, ако в семейството има дете. Ако жената няма при кого да отиде, тя стои и търпи. Често не споделя пред близките си, за да не ги притеснява или да не бъде укорявана. Тези жени рядко подават сигнал в полицията, защото ги е страх от реакцията на насилника, и дали това няма да доведе до още по-голяма агресия. Затова е много важно жените-жертви на насилие, да получават съвет от специалисти как да постъпят при тяхната индивидуална ситуация“, коментира още тя. Гергана Мукова, апелира към всички жени, подложени на насилие, както и близките им, да се свържат с нея, независимо в коя част на България се намират. Тя им гарантира абсолютна анонимност и безопасност. Обявеният телефон за връзка е 0876 303 083.", "date": "2019.03.28", "title": "Aнонимна група помага на жени, подложени на домашно насилие"}
{"url": "https://www.monitor.bg:443/bg/a/view/sofi-i-gringo-poluchiha-dobityk-za-svatbata-snimki-160968", "text": "С необичаен подарък за сватбата се сдобиха Софи Маринова и Тодор Давидов – Гринго. Младоженците получиха като изненада жив добитък. \"Вижте какви красиви, живи подаръци получихме от страната на кумовете. Теленце, агънце и яренце.\", похвали се Гринго. Една от шаферките на ромската перла – Мис Баба Дони Чачова сподели, че е убедила булката да не коли животинките. След 30 минутни уговорки, тя се предаде. Решихме - няма да ги заколят, ще си ги отглеждат! Браво Софче и Гринго!“, написа тя и уточни, че в разни сайтове се спекулира, че животинките са подарък лично от кумонете поп-фолк дивата Преслава и половинката й Павел. Това обаче не е така. Добитъкът е дарен от хора, близки до тях. Припомняме, че втората сватба на ромската перла и избраника й се състоя на 24 март. В списъка с гости на най-щурия купон на годината фигурираха добре познати имена от поп-фолка, сред които Глория, Тони Дачева, Тони Стораро, Константин, Роксаа и Бони. Те не пропуснаха да отправят музикален поздрав към присъстващите. Народната певица Славка Калчева, яката дупара на БГ попа Гери-Никол и диджей Теди Джорджо също вдигаха наздравици за новото семейство. На терен присъстваха още тв продуцентът Маги Халваджиян, водещите на „Като две капки вода“ Димитър Рачков и Васил Василев-Зуека, както и режисьорът Люси Иларионов.", "date": "2019.03.28", "title": "Софи и Гринго получиха добитък за сватбата (СНИМКИ)"}
{"url": "https://www.monitor.bg:443/bg/a/view/siderov-ne-ochakvam-trusove-sled-napuskaneto-na-cvetanov-160964", "text": "Не очаквам трусове след напускането на парламента от Цветан Цветанов, няма притеснения за кворума. Това каза лидерът на \"Атака\" Волен Сидеров пред журналисти в НС във връзка с информацията, че Даниела Дариткова оглавява ПГ на ГЕРБ и за оставката на Цветан Цветанов. Дариткова е един комуникативен човек, спокоен и не виждам проблеми по отношение на комуникацията с нея, допълни той. Сидеров заяви, че ще работят с нея и не вижда проблем в замяната на председателя на ПГ на ГЕРБ. На противоположното мнение е лидерът на НФСБ Валери Симеонов. Имам притеснения, че ще има определени проблеми с работата в парламента и парламентарните групи, заяви той. Притесненията се основават на това, че Цветанов извършвал много сериозна координационна работа между групите, изясни Симеонов. Ще я подкрепяме когато има за какво, съобщи лидера на НФСБ. Цветя и рози по пътя й прашен и карамфили за нашата любов, завърши той. Ние не се мешаме в решенията на другите парламентарни групи. Това заяви председателят на ДПС Мустафа Карадайъ, по темата за оставката на Цветан Цветанов и Даниела Дариткова, която оглавява ПГ на ГЕРБ. Ще подкрепим оставката на Цветан Цветанов, тя е въпрос на лична воля, съобщи той. Г-жа Дариткова е един от най-старите и високопоставени кадри в ГЕРБ, коментира лидерът на „Воля“ Веселин Марешки. Той допълни, че решението да оглави парламентарната група е вътрешнополитически избор. Ние ще работим с този, който си избере от партия ГЕРБ, заяви лидера на Воля. Диалога между ГЕРБ и Воля ще върви конструктивно, завърши Марешки.", "date": "2019.03.28", "title": "Сидеров: Не очаквам трусове след напускането на Цветанов "}
{"url": "https://www.monitor.bg:443/bg/a/view/telefon-112-veche-e-dostypen-za-hora-s-uvrejdanija-160949", "text": "Незрящи и хора с увреден слух вече има улеснен достъп до телефона за спешни повиквания 112, съобщиха от Министерството на вътрешните работи. Услугата е в изпълнение на транспонираната в българското от европейското законодателство и изискването достъпът до единния европейски номер за спешни случаи. Тя може да се ползва през Интернет чрез мобилно приложение за телефони с мобилни платформи Android, iOS и Windows Mobile, както и стационарни и преносими компютри чрез уеб базирано приложение, достъпно през уеб браузър на адрес 112. mvr.bg. Експерти от районните центрове 112 започнаха обучителни срещи с регионалните структури на Съюза на глухите в България за запознаване с работата на услугата, оказване на методическа помощ и съдействие при регистрация и работа с мобилното приложение.", "date": "2019.03.28", "title": "Телефон 112 вече е достъпен за хора с увреждания"}
{"url": "https://www.monitor.bg:443/bg/a/view/bylgarski-ucheni-syzdadoha-baterijata-na-bydeshteto-160959", "text": "Безопасна, евтина и безвредна за околната среда батерия от създадоха български учени. Презаредимото устройство от ново поколение, което ще предизвика революция в съхраняването на енергия, е основата на натрий. Батерията е създадена от учени от БАН в партньорство със свои колеги от СУ „Св. Климент Охридски. Тя може да се комбинира с литиево-йонните батерии или дори да ги замени изцяло в редица приложения. Голямото постижение на нашите учени е разработката на нов тип електроди от достъпни материали като сулфатните соли, които са широко разпространени и могат да бъдат намерени дори на Марс. Водеща организация в проекта е Институтът по обща и неорганична химия (ИОНХ-БАН) при БАН. Партньори са Институтът по електрохимия и енергийни системи (ИЕЕС-БАН) на БАН и Факултетът по химия и фармация на СУ „Св. Климент Охридски“ (ФХФ-СУ). В батерията на бъдещето литиевите йони са заменени с по-евтините, по-безопасни, по-екологични и лесно достъпни в природата натриеви йони, като механизмът на действие е запазен. Като първа стъпка изследователите от ИОНХ-БАН са създали нови електродни материали, подходящи за обратимо включване на натриевите йони, без да се наруши тяхната структура. От тези материали е конструирана моделна натриево-йонна клетка, която е подложена на електрохимични тестове в ИЕЕС-БАН. В същото време учените от ФХФ-СУ са моделирали на атомно ниво процесите в електролитния разтвор на батерията, за да ги изучат и управляват целенасочено в бъдеще. Едно от основните предимства на новата натриево-йонна батерия е акумулирането на енергия от възобновяеми източници. Това е особено важно на фона на постоянно растящия дял на възобновяемите източници в производството и потреблението на енергия в икономиката и бита по целия свят. Използването на натриевите йони за съхраняване на енергия ще намери ценно приложение и в електромобилите, където максималният пробег, цената и времето за зареждане са от първостепенно значение. Специално за автомобилната индустрия се разработва хибриден вариант - литиево-натриева батерия, която съчетава високата мощност на литиево-йонната с ниската цена на натриево-йонната. „Това е пилотен проект с многообещаващи първоначални резултати, но постигането на крайната цел изисква още проучвания, изпитания и средства“, обясни проф. Радостина Стоянова от ИОНХ-БАН.", "date": "2019.03.28", "title": "Български учени създадоха батерията на бъдещето"}
{"url": "https://www.monitor.bg:443/bg/a/view/edva-18-ot-otkradnatite-koli-v-sofija-se-otkrivat-160954", "text": "Само 17,9% от откраднатите коли в София през 2018 г. са били открити. Най-много грабежи на автомобили са регистрирани в 6-то РУ, което обхваща районите “Красно село”, “Овча купел” и “Витоша”, както и селата Владая, Мърчаево и Мало Бучино. Това съобщи шефът на СДВР Георги Хаджиев, които отчете работата на дирекцията през 2018г. пред Столичния общински съвет. “Разкриваемостта е ниска, защото след образуване на преписката престъпленията се преквалифицират в други текстове на Наказателния кодекс”, обясни Хаджиев. Директорът на столичната полиция отчете, че в последните две години тенденцията е към намаляване на кражбите на автомобили. През миналата година дневно са били задигани по 2,9 коли, а през 2017г. - 3,4. Хаджиев отчете, че се наблюдава ръст от 11,7% на престъпленията свързани с разпространение и производство на наркотици. Телефонните измами града пък намаляват. От своя страна кметът на София Йорданка Фандъкова отчете дейността на дирекции “Сигурност” и “Аварийна помощ и превенция” към общината. Тя припомни, че в предходната година общината заедно с МВР изградиха интегрирана автоматизирана система за видеонаблюдение. Кметът обясни, че системата за видеонаблюдение на общината в момента включва над 3000 камери - около 2000 в училища, детски градини и социални обекти и около 1000 на публични площи. Фандъкова обяви, че през 2019 г. ще бъде разширен видеоцентъра. Повече камери ще се поставят по ул. „Граф Игнатиев“, площад “Гарибалди“, градината около Св. Седмочисленици и градината „Кристал“.", "date": "2019.03.28", "title": "Едва 18% от откраднатите коли в София се откриват "}
{"url": "https://www.monitor.bg:443/bg/a/view/ep-zabrani-izdelija-ot-plastmasa-za-ednokratna-upotreba-160948", "text": "Евродепутатите подкрепиха нов закон, който забранява пластмасови изделия предназначени за еднократна употреба, като чинии, прибори, сламки и клечки за уши. 560 евродепутати гласуваха в полза на споразумението с министрите на ЕС, срещу 35 „против“ и 28 „въздържал се“. Следните продукти ще бъдат забранени в ЕС до 2021 г.: - Прибори за еднократна употреба (вилици, ножове, лъжици и пръчици за хранене) - Пластмасови чинии за еднократна употреба - Пластмасови сламки - Изработени от пластмаса клечки за уши - Пластмасови дръжки за балони - Оксоразградими пластмаси и съдове за храна, както и чашки изработени от експандиран полистирен Държавите членки ще трябва да достигнат целта от 90% за събиране на пластмасови шишета до 2029 г., като пластмасовите шишета трябва да бъдат с поне 25% рециклирано съдържание до 2025 г. и 30% до 2030 г. Споразумението също засилва прилагането на принципа „замърсителят плаща“, по-специално за тютюна, като въвежда разширена отговорност за производителя. Този нов режим ще се прилага също така за риболовните приспособения, като гарантира, че производителят, а не рибарите, поема разходите за събирането на изгубените в морето мрежи. И накрая, законодателството постановява, че етикетирането относно отрицателните последици върху околната среда от изхвърлянето на пластмасови цигарени филтри на улицата, както и за други изделия като пластмасови чашки, мокри кърпички и хигиенни продукти, трябва да бъде задължително.", "date": "2019.03.28", "title": "ЕП забрани изделия от пластмаса за еднократна употреба"}
{"url": "https://www.monitor.bg:443/bg/a/view/uchenici-vlizat-v-teatyra-aktiori-v-shkolata-160952", "text": "Учениците от 1-и до 10 - и клас ще имат възможността да провеждат безплатно часовете си в театри, галерии и да посещават концерти, а актьори, куратори и певци да влизат в учебните часове, за да споделят своя опит с децата. Заниманията ще бъдат обвързани с учебното съдържание, изучаваните автори и произведения и могат да се провеждат в учебните часове или по линия на дейности по интереси. Това ще бъде възможно благодарение на споразумението за сътрудничество между училища и детски градини и държавните културни институти в страната, подписано от министъра на образованието и науката Красимир Вълчев и зам.-министърът на културата Румен Димитров. То допълва вече подписаното между двете ведомства споразумение за сътрудничество за провеждане на часове в музеи и художествени галерии. \"Важен е актът на допълване на това споразумение и това, че искаме да провеждаме последователна политика на разширяване на разширяване на образователната среда на учениците\", заяви просветният министър Красимир Вълчев след като положи подписа си. Благодарение на споразумение и по  модул от НП „Осигуряване на съвременна образователна среда“ над 5 хиляди малчугани от 56 школа ще проведат безплатно някои от часовете си в музей. Вълчев подчерта, че амбицията на министерството е тази година повече ученици да имат възможността да посетят различни културни инструкции, като по национална програма е предвидено следващата учебна година броят на децата да е около 7 000. По линия на дейности по интереси пък около 20% от кръжоците ще бъдат в областта с изкуството. За програмата са заделени 250 000 лв. но от министерството са готови да дофинансират и други проекти при интерес от страна на училищата. За кръжоците пък ще бъдат насочени допълнително около 4 млн. лв. Вълчев съобщи, че готвят и програма с Българска академия на науките, която да даде възможност повече ученици да посетят институтите и музеите на Академията. Зам.-културният министър заяви, че първата стъпка е била миналата година с подписването на споразумение, втората е днес с разширяването, а третата ще бъде насочена към библиотеките. „Ние създаваме нов вид публика, едни образователни програми в нашите културни институти, които ще разширят техните възможности и ще обогатят и техния репертоар“, заяви Димитров. Целта на документа е да засили интересите на децата и учениците към българката идентичност традиция, история и съвременни форми в областта на театралното, музикалното и танцовото изкуство, както и осъществяване на мерки и дейности в институциите в системата на предучилищното и училищното образование и държавните културни институции в областта на сценичните изкуства в системата на Министерството на културата. От 10 май всяко училище може да кандидатства с проект до 2500 лв.,с който следващата учебна година да проведе част от часовете си в различна образователна среда.", "date": "2019.03.28", "title": "Ученици влизат в театъра, актьори в школата "}
{"url": "https://www.monitor.bg:443/bg/a/view/v-bylgarija-e-stabilna-no-ikonomikata-j-e-3-po-energoemka-160974", "text": "В България има макроикономическа стабилност, фискалното управление е добро, но са необходими и още реформи. Такъв извод може да бъде направен от доклада за България в рамките на Европейския семестър 2019, представен днес в София на форум, организиран от представителството на ЕК у нас. Обобщението беше направено от Бенжамин Анжел, директор на генерална дирекция \"Икономически и финансови въпроси\" на ЕК. Въпреки своите относително добри цялостни икономически резултати, България настига бавно останалата част от ЕС. БВП на глава от населението, който през 2017 г. се е равнявал на 50% от средния за ЕС, от 2011 г. насам нараства само малко по-бързо, отколкото средното за ЕС, пише в доклада. В документа се посочва още, че потенциалът за растеж може да бъде възпрепятстван от неблагоприятните демографски тенденции и от нарастващия недостиг на квалифицирани работници, както и от задълбочаващите се регионални различия. Недостигът на работна ръка и планираните увеличения на заплатите в държавния сектор се очаква да стимулират нарастването на заплатите над ръста на производителността до 2020 г., което би могло да доведе до намаляване на разходната конкурентоспособност на България. Експортът няма добър принос към растежа се отчита в доклада, каза Бенжамин Анжел. Има повишаване на нивата на заплащане, както и на местното потребление. Отчита се, че през 2018 година заплатите нарастват с по-голям темп от производителността на труда. Заместник-министърът на финансите Маринела Петрова коментира пред журналисти, че има един нюанс в изказването на Бенжамин Анжел, че ние сме започнали от много ниска база - разходите за труд са били много ниски и има все още потенциал те да растат изпреварващо спрямо производителността на труда, доколкото нашият износ не страда от загуба на конкурентоспособност. Кадрите изтичат от страната, отиват там, където заплатите са подходящи, каза Петрова и допълни, че не дошъл моментът, в който можем да ограничим заплащането за труд. Разчитаме и на бизнеса - дотогава икономиката да успее да се преструктурира, така че да генерира по-висока добавена стойност и това да не е ограничение пред растежа на разходите за труд, допълни заместник-финансовият министър. Темата коментира и заместник-социалният министър Зорница Русинова, която посочи, че основните мерки са в подобряване на технологичното развитие на голяма част от предприятията, както и инвестициите в квалификация. За нас е много важна подкрепата с европейски средства, която оказваме на работодателите - има отворена схема по ОПРЧР, отделени са 40 млн., като акцентът е извън стандартните професионални обучения, самите фирми, според специфични програми за собствения сектор, да обучават хората, които работят вътре, каза Русинова. Така ще има и по-висока производителност, и по високи доходи на хората, допълни тя. Производителността на труда се увеличава, но остава под средното ниво на ЕС, пише в доклада. По часова производителност показателите на страната ни са едни от най-ниските в Европа. Всичко това, по думите на Бенжамин Анжел, има отношение към конкурентоспособността. Важно е също да се инвестира в хората и техните умения, както и в предприятията, допълни той. В доклада се отбелязва, че са необходими повече инвестиции в научноизследователска дейност, както и по-добра връзка между академичните среди и производствата. Информационното табло, свързано с иновациите, класира България сред страните със слаби постижения - под 50 процента от средното ниво за Европа. Вносът се е увеличил съществено, износът е повлиян негативно от много фактори, особено отношенията България - Турция, каза Анжел. В страната ни има големи различия между регионите, като пет от шестте икономически региони попадат в диапазона на най-бедните региони в Европа, а останалият един се приближава до средното за ЕС ниво. София привлича повече от половината от преките инвестиции. В доклада се отчита, че фискалната ситуация е стабилна, правителството е предприело важни стъпки по отношение на публичните разходи, но има области, в които трябват повече усилия. Усилия трябват по отношение на инфраструктурата, ефективността на инвестициите. Отчита се, че е сериозна ситуацията със задълженията на държавните предприятия, произтичаща от това, че голяма част от тях са губещи. Банковият сектор е стабилен, допълнително внимание трябва да се обърне на автомобилното застраховане. Не е добра оценката за небанковия финансов сектор, се посочва в доклада. Необходими са и повече усилия в областта на транспорта. Качеството в сектора се повишава, но все още е под средното европейско ниво и като пътни връзки, и като времетраене на пътуванията. Отчита се, че няма добра връзка със Сърбия и Северна Македония. България остава и най-енергоемката икономика в ЕС - три пъти по-енергоемка от средноевропейското ниво. Енергията е евтина в България, но този факт не трябва да води до неефективно използване на тази енергия, коментира Бенжамин Анжел. Друга критика е, че само една четвърт от отпадната вода в България се събира и преработва. Необходими са и по-добри резултати по отношение на прозрачността на обществените поръчки. По отношение на намаляване на административната тежест има отбелязан напредък, но са нужни още много усилия. Заместник-финансовият министър Маринела Петрова коментира, че трябва да се обърне внимание на критиките, но има елементи, които са преувеличени. Но с допълнителна информация, която страната ни ще изпрати към Брюксел, недоразуменията вероятно ще бъдат отразени в последващия доклад, допълни тя. Маринела Петрова посочи, че оценката за недобрия напредък в небанковия финансов сектор може да бъде по-мека от гледна точка на многото работа свършена там. Другата критика, която е малко пресилена, е тази свързана с данъчната събираемост. Доста усилия се полагат, има риск, напредвайки в една посока, да дебалансираме други елементи на икономиката - в усилията да напрегнем данъкоплатците прекалено, да не прескочим границата, така че да натоварим бизнеса с различни тежести, трябва баланс, каза Петрова. Тя съобщи, че е разработен проектозакон за управление на държавните предприятия, по отношение на които също има критики в доклада. По повод забележката, че България е една от най-енергоемките икономики, Петрова коментира, че това е наследство от миналото. Има и много загуби в системите, на битово равнище също нямаме култура за спестяване, но актуалността на данните също трябва да се отчете, каза Маринела Петрова. Тази година е изключително важен докладът за България, защото препоръките, които ще излязат през май ще са основата за стартиране на преговорите за следващия програмен период, каза заместник-министър Зорница Русинова. Тя отчете, че предизвикателствата на пазара на труда, констатирани в доклада, са констатирани и вътрешнополитически у нас и приоритетни. Те са свързани с липсата на кадри и достатъчната им квалификация, както и стимулите, които държавата може да предоставя чрез по-добри регулации и по-добро законодателство, за да могат да се повишават доходите. Основен акцент има върху заетостта на нискоквалифцираните, на хората с увреждания, но от една година това е приоритет за нас като правителство, особено за хората с увреждания, отбеляза Русинова. Тя припомни, че се въведоха законодателно квоти за наемане на хора с увреждания. Има инициативи за заетост и с европейски средства. По отношение на нискоквалифицираните предизвикателствата са големи и тази година почти всички програми са насочени към дълготрайно безработните, отбеляза заместник-министър Русинова. Тя посочи, че висока оценка получава подходът, който имаме за съвместно предоставяне на услуги от страна на Агенцията по заетостта и Агенцията за социално подпомагане, които работят комплексно с всеки дълготрайно безработен, така че да се намери най-добрия начин този човек да бъде активиран. Връзката ни със системата на образованието е важна, тогава, когато ние гарантираме, че в България няма хора, които са извън тази система, тогава ще имаме добре подготвена работна сила, коментира Русинова. В доклада се посочва, че равнището на безработицата намалява за пета поредна година и сега е доста под средното за ЕС. Въпреки тези положителни промени, неблагоприятните демографски тенденции и засилването на недостига на умения поставят все по-сериозни предизвикателства за бъдещия растеж. Отчита се, че процентът на хората, живеещи в бедност, все още е много висок, а неравенството по отношение на доходите се увеличава. Въпреки лекия спад, процентът на бедност или социално изключване през 2017 г. беше 38,9%, което е значително над средното равнище за ЕС от 22,5%. Неравенството по отношение на доходите се увеличава. През 2017 г. доходите на най-богатите 20% от населението бяха над осем пъти по-високи от тези на най-бедните 20%. Пазарните резултати бяха само леко по-неравностойни отколкото в други държави от ЕС, но в България въздействието на данъците и обезщетенията за намаляване на бедността и неравенството е значително по-слабо, е посочено в доклада. Русинова коментира пред журналисти, че ефектът от голяма част от промените, направени през тази и миналата година много трудно може да бъде видян сега. В сферата на социалните плащания за първи път имаме рекордно по-високи плащания за енергийни помощи, за хората с увреждания - 150 млн. лева допълнително. Ефектът ще бъде видян следващите години, смята Русинова.", "date": "2019.03.28", "title": "ЕК: България е стабилна, но икономиката й е 3 пъти по-енергоемка"}
{"url": "https://www.monitor.bg:443/bg/a/view/startira-programata-za-profilaktika-i-rehabilitacija-za-2019-g-160951", "text": "От днес започва изпълнението на програмата за профилактика и рехабилитация за 2019 г. За нейната финансова реализация в Закона за бюджета на Държавното обществено осигуряване (ДОО) за 2019 г. са предвидени 20 103 061 лв., съобщиха от НОИ. Очаква се около 45 000 лица да ползват парични помощи за профилактика и рехабилитация през тази година. Програмата за едно лице е с продължителност 10 дни, като цената на нощувките и частична помощ за храна в размер на 7.00 лв. за всеки ден от престоя се поема от средствата на държавното обществено осигуряване. Всяко лице, за сметка на бюджета на ДОО, има право да ползва до четири основни диагностични и терапевтични процедури дневно. Вече са подписани договорите с 20 юридически лица за общо 51 заведения, изпълнители на програмата. Право на парична помощ за профилактика имат осигурените лица за общо заболяване, майчинство и/или трудова злополука и професионална болест. За тях трябва да са внесени или дължими осигурителни вноски за шест последователни календарни месеца, предхождащи месеца, през който се провежда рехабилитацията. Заболяването трябва да е диагностично уточнено и лекуващият лекар да е установил необходимост от провеждане на рехабилитация към периода на ползване на паричната помощ. Правоимащи са и лицата, които получават лична пенсия за инвалидност. Условието за тях е да не са навършили възрастта за придобиване право на пенсия за осигурителен стаж и възраст, срокът на инвалидността в експертното решение да не е изтекъл и лекуващият лекар да е установил необходимост от провеждане на рехабилитация към периода на ползване на паричната помощ. Подробностите за условията за ползване на програмата, изпълнителите на дейността, необходимите документи и заболяванията, за които се провежда профилактика и рехабилитация, може да проверите в меню \"Обезщетения\", подменю \"Профилактика и рехабилитация\" на интернет страницата на НОИ.", "date": "2019.03.28", "title": "Стартира програмата за профилактика и рехабилитация за 2019 г."}
{"url": "https://www.monitor.bg:443/bg/a/view/futbolist-prodava-ekipa-si-za-da-pomogne-na-bolen-trenior-160955", "text": "Футболист номер 1 на Велико Търново за 2006 г. Мариян Генов продава екипа си за да помогне на тежко болен треньор. Това обяви самият Генов в профила си във Фейсбук. Обявената първоначална цена е 100 лв., но след наддаванията вече е 450 лв. като може да нарасне и още. Екипът, който футболистът продава е този с който той има изиграни над 200 мача в отбора на ФК „Етър Велико Търново”. Събраните средства ще бъдат дадени на треньорът по тенис на маса от Полски Тръмбеш Емил Йорданов, който страда от латерална амиотрофична склероза. Краят на търга е 28 март 18,00 часа. 36-годишнят Емил Йорданов научава за сташното заболяване вначалото на тази година. Диагнозата, поставено му от българските лекари, се потвърждава и от колегите им в Турция. Прз март Йорданов отправи апел чрез социалната мрежа фейсбук. „ Трябва по-скоро да се обединим в събирането на средства, защото става въпрос за стотици хиляди левове, непосилни за моето семейство, докато нещата са още в ранен стадий на развитие. Длъжни сме да се борим докрай и да опитаме всичко”, призова тенисистът. След призива над 20 тенис клуба от страната обявиха, че организират благотворителни турнири в подкрепа на своя колега. ", "date": "2019.03.28", "title": "Футболист продава екипа си в помощ на болен треньор"}
{"url": "https://www.monitor.bg:443/bg/a/view/danychni-i-policija-pognaha-taksitata-v-plovdiv-160945", "text": "Мащабна акция на Икономическа полиция сред таксиметровите компании и фирми – превозвачи в Пловдив. Проверките са по линия на данъчни престъпления и в тях участват още представители на НАП и Държавна агенция \"Автомобилна администрация\". Операцията е под ръководството на Окръжна прокуратура - Пловдив и се очаква да продължи няколко дни. Внезапната акция на Икономическа полиция е изненадала вчера мнозина от шофьорите на таксита в Пловдив, съобщи БНТ. Масовите проверки изненадаха шофьорите, защото на призовките пише да се явят незабавно в икономическа полиция – Пловдив. До два дни трябва да минат всички на проверка, коментират бакшишите от града. По време на акцията са отнети и пътните книжки на шофьорите. Така автоматично те вече не могат да работят с автомобилите си са част от оплакванията им. Според управители на таксиметрови фирми мащабната акция засяга целия бранш и е много вероятно в следващите няколко дни гражданите трудно да намират свободна кола. Водачи твърдят, че операцията е заради две фирми, чиито собственици от години укривали данъци, а шофьорите работели без трудови договори. Очаква се днес от полицията и прокуратурата в Пловдив да оповестят броя на задържаните в хода на акцията и нови подробности за мащабната операция.", "date": "2019.03.28", "title": "Данъчни и полиция погнаха такситата в Пловдив "}
{"url": "https://www.monitor.bg:443/bg/a/view/mini-otvarja-zadni-vrati-za-udobno-kachvane-i-slizane-160932", "text": "Ако ви харесва новото MINI, но често ви се налага да возите пътници на задните седалки, най-добре ще ви пасне модификацията с 5 врати. За всички, които не обичат да местят предните седалки при влизане и излизане на пасажерите отзад, британската луксозна марка разшири гамата си с нов вариант на каросерията. Новото MINI с 5 врати комбинира неподражаемото излъчване и типичната радост от шофирането с допълнителни възможности, които са резултат от предлагането на повече място. Характерният външен дизайн на оригинала се подчертава от специфичните пропорции на допълнителните две задни врати. Удължената каросерия достига дължина 4 метра при широчина 1,73 метра, а височината е нараснала незначително до 1,43 метра. По-дългата с 16 см каросерия и увеличеното със 7 см междуосие спрямо стандартното MINI, осигуряват повече комфорт за пътниците от втория ред и създават допълнителен простор в интериора. На задната седалка на MINI с 5 врати има три места, като пътниците се наслаждават на увеличено с 15 мм пространство над главите и по-голяма с 61 мм широчина на нивото на лактите. Обемът на багажника е нараснал до 278 литра. За по-практично товарене допринася гъвкавият под и сгъваемата облегалка на задната седалка, благодарение на което обемът за товари се увеличава до 941 литра. Новото MINI с 5 врати е получило светодиодни фарове с матрични светлини. Новото поколение на модулите за къси и дълги светлини осигурява увеличена сила на светлината. Светодиодните дневни светлини, както и мигачите са оформени като светлинен пръстен, който напълно обгръща контурите на фаровете. Задните светлини също са с нов дизайн, като в тях се откроява впечатляващият мотив на британския флаг. Мигачите са хоризонтални, а спирачните светлини са вертикални, докато габаритните светлини са под формата на диагоналните линии на британския флаг. Новото лого на MINI стои гордо върху предния капак, капака на багажника, както и върху волана, дисплея на централния уред и върху дистанционното управление на автомобила. Новият модел с 5 врати се предлага с три нови лакови покрития на каросерията, както и с нови 17-инчови алуминиеви джанти с оригинална визия. За интериора на новото MINI с 5 врати има голям избор от кожени тапицерии на седалките, интериорни повърхности и цветови гами. Освен лакираните в черен пиано лак повърхности в областта на вратите и средната конзола, тя включва и осветена декоративна лайсна на арматурното табло от страната на пътника до водача. Тя е украсена със стилизиран мотив на британския флаг. Пред водача на кормилната колона има кръгъл комбиниран уред със скоростомер и оборотомер с цветен дисплей, както и индикация за нивото на горивото в резервоара. Стартирането на двигателя се осъществява с бутон на средната конзола. Серийното оборудване на MINI с 5 врати включва аудиосистема с 6,5-инчов цветен сензорен дисплей на централния уред и Bluetooth свързаност с мобилни телефони. Като опция се предлага 8,8-инчов цветен дисплей, а управлението на навигацията, развлекателната система, телефона и всички функции се осъществява чрез въртящ се контролер на средната конзола. Зад него има отделения за дребни предмети и отварящ се подлакътник. За задвижването на новото MINI с 5 врати се предлагат нови агрегати и трансмисии, които доставят по-голяма радост от шофирането и по-висока ефективност, както и допринасят за по-ниското тегло. Новото MINI с 5 врати в модификацията Cooper S се задвижва от 2,0-литров 4-цилиндров бензинов двигател с турбокомпресор и директно впръскване на горивото с мощност от 192 к.с. Максималният въртящ момент от 280 Нм осигурява мощна тяга и пъргаво ускорение още от 1350 об/мин чак до 4600 об/мин. За по-голямо удобство в града новото MINI Cooper S с 5 врати е оборудвано със 7-степенна автоматична спортна скоростна кутия с два съединителя Steptronic, която има и лостчета за превключване на волана за спонтанни намеси в избора на предавка. Новата автоматична трансмисия се отличава с особено бързи реакции и позволява екстремно ускорение без прекъсване на тягата. При отворен прозорец по-изразително се чува силният пукот от предпазния клапан на 2,0-литровия мотор. Рязкото натискане на газта е съпроводено с бърза реакция, защото няма турбодупка. Ускорението от място до 100 км/ч отнема едва 6,8 секунди. С увеличаването на оборотите се усеща прилив на тяга, като в същото време приятно се засилва дрезгавият звук на мотора. На пътя MINI Cooper S с 5 врати е истински спортист, благодарение на ниския център на тежестта и директното управление, което може да се сравни с това на картинг. Отличното управление изпъква в острите завои или при смяна на лентата. При умерено темпо на шофиране, средният разход на гориво е 5,8 л/100 км, а в града достига 7,3 л/100 км.", "date": "2019.03.28", "title": "MINI отваря задни врати за удобно качване и слизане"}
{"url": "https://www.monitor.bg:443/bg/a/view/tri-trupa-v-psihodispansera-sled-pojar-v-plovdiv-160946", "text": "Още един тежък инцидент със загинали е регистриран в Пловдив. Сигналът е получен в полицията малко след полунощ днес. На тел. 112 било съобщено за възникнал пожар в сградата на Центъра за психично здраве на бул. \"Пещерско шосе\". Сигналът за пожара е бил подаден от дежурния лекар в отделението. Изпратени са екипи на Първа РСПБЗН и Второ РУ, били са евакуирани 61 пациенти. Пожарът е възникнал в отделението, където настаняват новоприетите пациенти, чието психично състояние е много лошо. След потушаване на огъня в една от стаите на мъжкото отделение са открити три трупа с все още неустановена самоличност. Местопроизшествието е запазено, извършен е оглед. Причините за възникване на пожара се изясняват. Образувано е досъдебно производство. Работи се по две версии за възникването на огнената стихия. Едната е цигара, разследва се и за палеж, научи „Монитор“.", "date": "2019.03.28", "title": "Три трупа в Психодиспансера след пожар в Пловдив (ОБНОВЕНА)"}
{"url": "https://www.monitor.bg:443/bg/a/view/plajovete-s-kontejneri-za-razdelno-sybirane-na-otpadyci-160958", "text": "Концесионерите и наемателите на морски плажове в в курортите и останалите населени места с над 5 хил. жители ще бъдат задължени събират разделно получените от дейността им отпадъци от опаковки от хартия и картон, стъкло, пластмаси, дърво и метали на територията на обекта и ги предават в съответствие с изискванията Закона за управление на отпадъците. Това пише в проект на постановление на правителството за промяна Наредбата за опаковките и отпадъците от опаковки, приета през октомври 2012 г. В сега действащия нормативен документ изискването се отнасяше само за ползвателите на търговски обекти, производствени, стопански и административни сгради. В проекта за промяна на наредбата е записано още, че компетентните органи съгласно Закона за устройството на Черноморското крайбрежие предприемат мерки с оглед недопускане на замърсяване с отпадъци от опаковки на морските плажове и на прилежащата им акватория, за които не е възложена концесия или които не са отдадени под наем, а при наличие на замърсяване осигуряват почистването им. Предлага се още - в курортните населени места броят на съдовете и честотата на обслужването им се съобразява с обема на образуваните отпадъци от опаковки от търговските обекти на територията и в близост до морските плажове.", "date": "2019.03.28", "title": "Плажовете с контейнери за разделно събиране на отпадъци"}
{"url": "https://www.monitor.bg:443/bg/a/view/pravjat-prodyljenie-na-seksyt-i-gradyt-160956", "text": "Да направят сериал, продължение на „Сексът и градът“ - с това ще се захванат двете продуцентски компании Paramount Television и Anonymous Content. Телевизионната поредица ще изследва интимният живот на дамите над 50-годишна възраст в Голямата ябълка и то – на фона на технологичния любовен хаос, наречен Tinder. Със сценария отново ще се захване авторката на книгите за Кари Брадшоу – Кандис Бушнел. Като основа за диалозите тя ще използва собствения си роман Is There Still Sex in the City? („Има ли още секс в града“), който се очаква да стане пазарен факт през месец август. „Навремето на 50-годишна възраст започваше пенсионирането – човек работи по-малко, прекарва повече време за своите хобита, с приятелите си. разсъждава авторката. Относно дали ще видим отново Сара Джесика Паркър, Синтия Никсън, Кристин Дейвис и Ким Катрал отново на малкия екран – това е малко вероятно. Сред причините за това са обтегнатите отношения между самите актриси. Неотдавна самата Сара Джесика Паркър заяви, че няма желание да се снима в трети филм под щампата на „Сексът и градът“.", "date": "2019.03.28", "title": "Правят продължение на „Сексът и градът“"}
{"url": "https://www.monitor.bg:443/bg/a/view/nagradite-oskar-ostavat-bez-vodesht-i-dogodina-160950", "text": "Церемонията по връчването на наградите „Оскар“ ще се проведе без водещ и през 2020 г. Това загатна Кари Бърк - новата шефка на телевизията ABC, която ще излъчи най-важното киносъбитие отвъд Океана и догодина. Телевизионният продуцент застана начело на канала преди броени месеци, като през февруари работи по първата си церемония за оскарите редом с Американската филмова академия. горда е Бърк. По думите й, към момента се водят преговори с филмовата академия относно дали церемонията се нуждае от водещ догодина. „Шансът е голям да повторим успешната според нас формула от последното събитие“, добавя още шефката на ABC. Припомняме, че преди месец наградите „Оскар“ преминаха без водещ за втори път в 91-годишната си история. До това се стигна, след като фенове нападнаха първоначално посочения от Академията избраник Кевин Харт, а причина за гнева на киноманите станаха стари хомофобски изказвания на комика. След няколко рунда на „ще водя наградите – няма да ги водя“, звездата от „Агент и 1/2“ окончателно се отказа от поста на водещ. Академията и ABC обаче така и не намериха негов заместник.", "date": "2019.03.28", "title": "Наградите „Оскар“ остават без водещ и догодина"}
{"url": "https://www.monitor.bg:443/bg/a/view/solskjaer-podpisa-za-postojanno-s-unajted-160960", "text": "Оле Гунар Солскяер подписа тригодишен договор \"Манчестър Юнайтед\" и става постоянен мениджър на отбора. 45-годишият норвежец прекара 11 сезона в \"Юнайтед\" като играч. „Това е работа, за която винаги съм мечтал и съм повече от развълнуван за шанса за водя отбора”, сподели Солскяер. „От първия ден, в който пристигнах, се чувствам като у дома си в този специален клуб”, каза още Оле Гунар Солскяер пред ВВС. „Последните няколко месеца бяха страхотен опит”, добави треньорът.", "date": "2019.03.28", "title": "Солскяер подписа за постоянно с \"Юнайтед\" "}
{"url": "https://www.monitor.bg:443/bg/a/view/igra-na-tronove-depresira-i-sofi-tyrnyr-160891", "text": "Дни след като Кит Харингтън проговори за депресията си покрай „Игра на тронове“, колежката му Софи Търнър призна за същия проблем. Към момента екранната Санса Старк се чувства добре, но защото приема медикаменти и е преминала през терапия. Още се случва, но ходих на терапия и още взимам лекарства. Но терапията, това да поговоря с някого, ми помогна най-много“, изповяда се пред сп. Rolling Stone тя. Сред поводите на младата актриса да плаче по цели нощи е и съдбата на героинята й в кървавата сага. Търнър не пропусна да коментира скандалната сцена, в която екранния й съпруг Рамзи Болтън я изнасилва. Да го убие с кучетата му – това беше най-удовлетворителната сцена. Бях много емоционална, защото чаках дълго героинята ми да се изправи срещу хората, които са я наранили“, допълни тя. Годеницата на музиканта Джо Джонас заяви още, че не одобрява факта, че мнозина намират депресията на звездите за модна тенденция.", "date": "2019.03.28", "title": "„Игра на тронове“ депресира и Софи Търнър"}
{"url": "https://www.monitor.bg:443/bg/a/view/arestuvaha-pedofil-recidivist-v-razgrad-160947", "text": "Педофил рецидивист е бил арестуван в Разград след сигнал от близки на жертвите му съобщи говорителят на Апелативната прокуратура във Варна Илка Катрева. Жертвите са две момиченца на 9 и 13 години. На 25 март т. г. едно от децата разказало на близките си за това какво е правил с него 45-годишният Бюрхан А. Чичкото бил приятел на родителите на двете момиченца и всеки ден им ходел на гости. Още през януари 2016 година започнал, както ги описва прокуратурат, блудствени действия с двете деца в една от стаите на семейството. Веднага след сигнала на родителите било образувано досъдебно производство срещу Бюрхан по чл. 149 ал. 5 от НК, а Окръжната прокуратура в Разград го задържала за срок от 72 часа, като днес се очаква да бъде поискан и постоянен арест за педофила. Бюрхан А. е осъждан три пъти. Последната му ефективна присъда от 3 години лишаване от свобода е за грабеж и блудство. Освободен бил условно предсрочно от затвора през април 2014 г.", "date": "2019.03.28", "title": "Арестуваха педофил рецидивист в Разград"}
{"url": "https://www.monitor.bg:443/bg/a/view/aleksandyr-jordanov-na-izbiraemo-mjasto-v-listata-na-gerb-za-evrovota-160943", "text": "Бившият депутат и посланик Александър Йорданов ще бъде поставен на избираемото шесто място в съвместната листа на ГЕРБ И СДС в  в предстоящите европейски избори. Това заяви председателят на Съюза на демократичните сили (СДС) Румен Христов, след среща с представители на ръководството на ГЕРБ. Двете партии подписаха споразумение днес в централата на ГЕРБ за съвместно явяване на изборите  с единна листа, с която да изпратят максимален брой евродепутати от България в ЕНП. Освен Йорданов СДС номинират и главния секретар на синята партия Илия Лазаров, който ще заеме последно място в листата. Лидерът на ГЕРБ Бойко Борисов и Румен Христов подписаха споразумението в отговор на писмо на шефът на ЕНП Жозеф Дол за съвместно явяване на десните партии на предстоящите Европейски избори на 26 май. Според Борисов липсата на Владимир Кисьов от листата е загуба, но ГЕРБ не се меси в работата на партньорите си. „Съжалявам, че Кисьов си направи отвод, защото сме работили дълги години с него, но не не се бъркаме в работата на СДС, сега съвмество ще се бори за по-добър резулат. Мисля, че Александър Йорданов е знаков човек от СДС, но ние можем да гарантираме, че ще работим за всички лица в листите. Такива номерца, които си правиха в наши сестрински партии с преференциите няма да допускаме и така ще бъдат инструктирани структурите“, коментира лидерът на ГЕРБ. В споразумението е записано, че бъдещите евродепутати от общата листа на ГЕРБ и СДС поемат ангажимент, че през целия си мандат ще бъдат част от парламентарната група на ЕНП. На предизборните материали да присъстват имената и символите на партиите. Освен това депутатите поемат ангажимент да работят за приемане на България в Шенген и Еврозоната, както и против Европа на две скорости. „Ще даде всички сили за едно успешно явяване на изборите, номинациите си съобразихме с какво ще допринесат кандидатите за постигане на резултатите“, коментира избора на Йорданов и Лазаров в листата Румен Христов. Сините са се спрели на двете имена от 15 номинации.   „Днес е добър ден за българската демокрация“, каза още Христов, като цитира прословутата фраза на Александър Йорданов от 13 октомври 1991 г., когато СДС спечели парламентарните избори.", "date": "2019.03.28", "title": "Александър Йорданов на избираемо място в листата на ГЕРБ за евровота"}
{"url": "https://www.monitor.bg:443/bg/a/view/prokuraturata-i-dans-vljazoha-v-kinteks-160944", "text": "Извършват се следствени действия в офиси на дружество \"Кинтекс\". Действията се водят от специализираната прокуратурата с участието на ДАНС, съобщиха от прокуратурата. Обиските са започнали днес в офисите на държавното дружество. Централният офис се намира на столичния булевард \"Джеймс Баучър\". Изземат се документи и се претърсват помещения, посочват от прокуратурата. Досъдебното производство е образувано на 1 февруари тази година за престъпно сдружаване и безстопанственост.  \"Кинтекс\" е основана е през 1966 г. като специализирано предприятие за търговия с военно имущество. Името на компанията произхожда от Кантора за инженерно-технически експорт, която съществува като част от Министерството на външната търговия до 1965 г. През 1992 г. \"Кинтекс\" е преобразувано в еднолично акционерно дружество, собственост на държавата, в съответствие с Търговския закон от 1991 г. Спецпрокуратурата извършва проверки и в пловдивския \"Захарен комбинат\". Екип от прокурори, следователи и полицаи, под ръководството на Специализираната прокуратура, извършват процесуално-следствени действия днес в рамките на образувано досъдебно производство. Претърсванията и изземванията се осъществяват по адреси на търговски дружества, разпитват се свидетели. От сградите на \"Захарен комбинат\" АД – Пловдив са иззети мобилни телефони, компютри, пълномощни и документи, свързани с офшорна собственост.", "date": "2019.03.28", "title": "Прокуратурата и ДАНС  влязоха в \"Кинтекс\" (ОБНОВЕНА)"}
{"url": "https://www.monitor.bg:443/bg/a/view/guajdo-zapochva-operacija-svoboda-shte-svalja-maduro-160942", "text": "Временният президент на Венецуела Хуан Гуайдо обяви, че на 6 април започва операция \"Свобода\", чиято цел е свалянето на режима на Николас Мадуро. \"На 6 април ще преминат първите тактически акции от операцията \"Свобода\" по цялата страна. На този ден трябва да сме подготвени и организирани.\" - съобщава Гуайдо в \"Туитър\". Той призовава гражданите да създадат комитети, които организират протестите. Гуайдо отправя призив и към полицейските служители, и към военните да организират защитата на хората. \"Служителите на полицията и военните в цялата страна също са призовани да организират защитата на хората от въоръжени групи.\" - посочва Гуайдо.", "date": "2019.03.28", "title": "Гуайдо започва операция Свобода - ще сваля Мадуро"}
{"url": "https://www.monitor.bg:443/bg/a/view/migranti-pleniha-spasilija-gi-korab-160941", "text": "Малкият турски танкер \"Ел Хиблу 1\", който бе отвлечен от мигранти, а впоследствие - щурмуван от малтийските въоръжени сили, пристигна днес в пристанището на Валета, предаде Ройтерс. Над 100 мигранти бяха спасени в Средиземно море от кораба, който бе отвлечен от мигрантите, когато те разбрали, че екипажът му е поел курс към Либия. Става дума за група от около сто мигранти, която е потеглила от Либия. След като са били спасени от екипажа на танкера и са разбрали, че ще бъдат върнати на либийския бряг, те се разбунтували. Мигрантите принудиха пътуващия към Либия кораб да смени курса си към Европа. Италианският вътрешен министър Матео Салвини заяви, че корабът е спасил около 120 мигранти и че това е първият случай на пиратство с извършители мигранти. Плавателният съд се бе насочил в посока южния италиански остров Лампедуза и Малта в момента на превземането му от малтийските власти, отбелязва Асошиейтед прес. В района на пристанището на малтийската столица бяха разположени полицейски бусове и войници, които да охраняват мигрантите.", "date": "2019.03.28", "title": "Мигранти плениха спасилия ги кораб"}
{"url": "https://www.monitor.bg:443/bg/a/view/andrej-novakov-sled-10-dni-shte-e-jasno-pechelim-li-vojnata-160918", "text": "Преди вота настроенията се изострят, колегите не помагат, а мислят за кампанията си, казва в интервю пред \"Монитор\" евродепутатът от ЕНП/ГЕРБ  - Нека да кажем първо, че все още не е сигурно дали ще има гласуване на 1 април. Ще има заседание, но какво ще се случи на него не е ясно. Беше важно, че успяхме да отложим това гласуване, защото шансът да прокарат лоши за нас текстове беше много висок. Така че за нас това е по-скоро положително развитие. Това е тактически пробив, който постигнахме благодарение на всички българи, които работим по темата - от всички партии. Благодарение също така на усилията на министерството на транспорта, на премиера Борисов. Има обаче десет дни, в които ще бъде направено всичко възможно този пакет да бъде вкаран. Продължаваме борбата. - Ще разберем след десет дни. До края на този парламент има около две седмици. Трябва да удържим. - Късно, в 1 часа през нощта местно време в сряда. - Заедно с колегите от Румъния, Унгария, Полша внасяхме колкото е възможно повече поправки и се оказа, че заради огромния им брой, те не могат да бъдат обработени. Това направи възможно пакетът да се върне обратно в комисия. - Със сигурност са над 1200. - Защото текстовете не са балансирани, няма никакво разбирателство върху тях, няма компромиси. Така инструментът, който използва всяка от двете страни, бе да внася изменения, които отговарят на нейния интерес. Тъй като нямаше нито една среща за обсъждане, нямаше дебати, нямаше разговори, за да се постигне обща позиция, се стигна до този хаос. - Сега предстои да видим дали въобще ще успеят да насрочат извънредно заседание в комисията по транспорт, защото формалното заседание е на 11 април и то ще бъде последното. Струва ми се изключително сложно да успеят да прокарат тези текстове. - Нека всеки сам си носи отговорността за това, което е направил. Още тогава щяхме да сме си решили проблема окончателно до края на този мандат, ако бяхме победили с тези два гласа. - Аз също искам тези хора да се трудят при нормални условия, знам, че има проблеми, които трябва да бъдат решени. Но пътят за това не минава през фалит на бранша, какъвто се очаква, ако най-лошите текстове бъдат приети. Смятам, че първо трябва да запазим бизнеса и след това да подобрим условията за транспортните работници. А ако фирмите фалират, няма да има никакви условия. - Точно така, срещнах се с протестиращите. Има може би около 300-400 души от България и Румъния. Всички те се вълнуват и всеки се страхува за хляба си. Заради това беше важно да покажем, че сме единни. - Съзнават, че това е глътка въздух и още една крачка да отложим този пакет. Виждат какви усилия се полагат и оценяват това. Надявам се да не се стигне изобщо до гласуване, защото и резонният ми въпрос е изобщо какво ще гласуваме. Това е четвърти пореден опит този пакет да се прокара. Очевидно е, че нещо с него не е наред. - Не мисля, затова затвърждаваме нашата теория, че трябва да се даде достатъчно време и да се изготвят такива текстове, че всички да ги разберат. - Разбира се, че се изострят. Изборите не помагат, колегите все по-малко показват желание да помагат. Всеки от тях предполагам мисли за кампанията си и това пречи на диалога. - Да, раздавахме такива листовки от офис на офис, за да търсим подкрепа сред колегите. - Мисля, че е полезно този пакет да остане за следващия парламент. Предполагам, че ще има нови колеги в транспортната комисия, нов мандат на Европейската комисия, с нови приоритети, което ни дава шанс да прокараме по-балансирани текстове. - Факт е, че огромното мнозинство от европейските граждани дадоха своя глас за това, че искат смяната да отпадне. Очевидно е обаче, че следващият парламент ще има окончателната дума и по този въпрос за довършване на процедурата. - Очевидно е, че има желание този механизъм да бъде прекратен. Но има проблеми с това какъв да е методът, по който това да се случи, за да не доведе до хаос. По-скоро държавите-членки трябва да проявят диалогичност. - Според поведението на опозицията ние сме кампания още от Нова година, че и от преди това. Готови сме да отговорим в рамките на разумния тон. Очевидно е, че фактите заради истерията на опозицията минават на заден план. Ще се опитам да направим така, че хората да разберат важността на тези европейски избори и че ЕС е важен за тях, за общините благодарение на европейското финансиране. - Със сигурност да се преборим с популизма. Роден е на 7 юли 1988 г. в Пазарджик Има бакалавърска степен по публична администрация, като по време на образованието си изучава мениджмънт и управленски технологии, теория на управлението, местно самоуправление и други. Магистър по право, специализира в областта на правните науки През 2014 г. година специализира в САЩ по програма за млади лидери от цял свят Член е на комисията по регионално развитие в ЕП Заместник на комисията по бюджети и комисията по бюджетен контрол в ЕП", "date": "2019.03.28", "title": "Андрей Новаков: След 10 дни ще е ясно печелим ли войната"}
{"url": "https://www.monitor.bg:443/bg/a/view/daritkova-zamenja-cvetanov-nachelo-na-grupata-na-gerb-160938", "text": "Новият шеф на парламентарната група на ГЕРБ е Даниела Дариткова. Премиерът и лидер на ГЕРБ Бойко Борисов обяви новия шеф на най-голямата парламентарна група, след като Цветан Цветанов подаде оставка като депутат с мотива, че трябвало да спрат спекулациите около казуса с компанията „Артекс“, от която той и други властимащи са закупили апартаменти, някои на доста ниски цени. „Уважаван от партията, доктор, човек с качества и най-вече може да контролира групата в най-добрия смисъл на думата\", с тези думи Борисов представи решението. До края на деня ще бъде ясно кой ще замени на поста министър на правосъдието Цецка Цачева, обяви още премиерът по време на брифинг в централата на партията след среща с представители на ръководството на СДС. Изборът на човек в креслото на Цачева ще бъде ясен след \"проверки, за да не излезе нещо, което да ни накара да връщаме кандидатурата\", обоснова се премиерът: \"Поуките всички са си извадили и от моите санкции си личи\" Проблемът е решен - всички са напуснали държавните постове. И морално и физически\".  \"Още от Брюксел ви казах, че ще има тежки наказания, защото се напуснаха много важни и ключови за ГЕРБ постове. Цветанов беше председател на парламентарната група, председател на комисия и депутат, мисля че в историята няма толкова тежки санкции в партии. И съответно министър с оставка, още двама зам.-министри с оставки. Така че ако и другите партии действаха нямаше да приказваме днес по тази тема\", коментира още Борисов. Оставките и новите назначения ще бъдат гласувани утре в парламента. На въпрос откъде е атаката срещу ГЕРБ, Борисов отговорили, че след разговори с Цветанов и Цачева са преценили, че ситуацията не изглежда красиво. Борисов даде да се разбере, че с оставките въпросът е решен, тъй като всички са напуснали държавните постове. По думите му не може да си представи да направи по - тежки санкции от тези с оставките.  Дали Цветан Цветанов ще запази постовете си в партията зависело от структурите на ГЕРБ, а те го искали. Много хора писали на Борисов да пзи хората си, както правят в БСП.  допълни премиерът: \"Аз му вярвам (бел.р. на Цветанов), но седем дни нямаше медия, която тази тема да не я държаха от сутрин до вечер\".Борисов определи като абсолютна лъжа  и фалшива новина, че \"апартаментгет\" в приятелски огън. Всички страдаме от този скандал, каза Борисов. Ако си мислите, че на мен ми доставя удоволствое и  прият като чета, че ГЕРБ це цепи.... каква е причината и откъде дошло няма значение. Но отново демострираме, че поемаме отговорност, каза Борисов. \"Ние в ГЕРБ понесохма мног тежък удар\", каза още премиерът и добави : Новият правосъден министър пък ще има няколко задачи - до юни да падне мониторинговия механизъм , както и да докажем, че България е изпълнила всички критерии за Шенген.  Ще търся устойчивото парламентарно мнозинство, което е изключително важно, за да функционира правителството и за да покажем стабилност в държавата, заяви на свой ред в кулоарите на НС самата Дариткова. Тя поясни, че в тази кризисна ситуация предложението към нея е наситено с големи отговорности. \"Приемам го със съзнание за оценката, а от друга страна като предизвикателство, защото никога няма да мога да бъда Цветанов в парламентарната група. Вярвам, че в рамките на моите възможности ще търся консенсуса“, подчерта Дариткова. Тя увери, че изпълнявайки новата си длъжност ще търси диалог с всички парламентарни групи.  Тя обеща, че ГЕРБ няма да промени поведението си и ще продължат да бъдат последователни в изпълнението на програмата си.  Цветанов присъства на последния за него председателски съвет в НС, а след него обясни, че вече има изграден механизъм с парламентарните групи, с който да се търси политически консенсус и устойчивост в законодателството.„Колегите от парламентарната група ми подариха маратонки, за да продължа да бягам в дългия политически маратон“, заяви още Цветанов.Той отново коментира и мотивите за своята оствак, която официално внесе в деловодството на НС тази сутрин. \"Ние сме отговорни хора, за нас ГЕРБ е кауза и всеки един от нас го осъзнава\", каза той и добави: \"Нямаше как да обясня както на обществото, но преди всичко на структурите на ПП ГЕРБ и на колегите, ако не бях взел такова решение. Това щеше да означава, че аз съм се вкопчил в позицията шеф на парламентарна група и за мен това е фиксация или някакво его\". По думите му в политиката не трябва да има его, а достатъчно отговорен. Цветанов заяви още, че е готов да помага на Даниела Дариткова и на ПГ на ГЕРБ. Винаги съм бил за целостта и да не остава усещане в хората, че има някакъв скандал или конфликт в ръководството на ГЕРБ. Страдат структурите, членовете, симпатизантите. Партия ГЕРБ е като едно семейство“, посочи още Цветанов. Небостъргачът „Златен век“, строящ се от „Артекс“ в столичния квартал „Лозенец“, е законен. Това отсече шефът на ДНСК Иван Несторов. Ден по-рано главният архитект на София Здравко Здравков заяви, че сградата може да се окаже без валидно разрешение. Той уточни, че действащото разрешително е изтекло в края на 2017 година и не е подновено в законния срок до ноември 2018 година. Несторов от своя страна обясни, че има законно издадени строителни книжа, което означавало, че сградата е законна. Той обаче уточни, че има отклонения от одобрените проекти, които са установени при проверката на сградата. „Аз съм съгласен със Здравков, но има практика на ВАС за подобни казуси, където съдът се е произнесъл, че с всяко допълване на разрешението за строеж автоматично се удължава и срокът на разрешението на строеж“, обясни началникът на ДНСК.", "date": "2019.03.28", "title": "Дариткова заменя Цветанов начело на групата на ГЕРБ (ОБНОВЕНА)"}
{"url": "https://www.monitor.bg:443/bg/a/view/novata-nadejda-na-pop-scenata-eva-parmakova-pishe-tekst-za-pesen-za-2-chasa-160911", "text": "Wanna feel your skin  Softly touching me  Love comes over maybe  Stay with me endlessly Този текст и дълбокият глас на новоизгряващата звезда Ева Пармакова обещават да са саундтракът на лятото, особено с дийп хаус музиката на диджей Фабрицио Паризи и Тони Рикев, която залепва към думите съвършено. Парчето се казва Tell Me Right и направи видеопремиерата си преди броени дни. Пръсна се като бомба по време на мир. Коренно различно от всичко модно на БГ сцената в момента, т.е. от регетоновете и полурап изпълненията. Ако затвориш очи, трудно ще си представиш, че е произведена у нас. Особено помага шлифованият английски акцент на Ева. Разбира се, предизвика гнева на мейнстрийма, който очаква всички млади артисти да се движат в коловоза на модата, но спечели и много поддръжници, които видяха световното господство на хаус музиката, претворена на нашите географски ширини. на Вирджиния и съответно на Ева, защото е на английски и с клубно звучене, но това беше целта и на двата лейбъла“, усмихна се Фабрицио, който заедно с Тони стоят зад Hybrid sound records. Почитателите на диджея също бяха изненадани, защото в последно време бяха свикнали да чуват от него идеална хармония от електронна музика и етно мотиви. Все пак той е един от главните виновници за суперхита Sunbeams, който се задържа не седмици, а цели месеци на върха на чарта на ПРОФОН, както и на всички останали класации не само у нас, но и в цяла Европа. След него пък изкара Aurora, с която сложиха началото на сътрудничеството си с Тони Рикев и общия им лейбъл Hybrid Sound, и продължиха да се доверяват за вокалите на Гергана Димитрова-Белонога – един от гласовете в „Мистерията на българските гласове“ и Ева Квартет. Тази хомогенна смес между тримата замесени в Tell Me Right е изключителна, предвид факта, че нито са работили преди, нито са се познавали дори. „Следяхме развитието на Ева още от участието й в X Factor. Много красив и обработен глас с лека меланхолична нотка и секси тембър...това е най-добрата комбинация за денс музика“, разкри Паризи. Въпреки това до преди месец дори не са подозирали, че ще правят музика заедно. Всичко започнало от една среща с шефката на Вирджиния Рекърдс (лейбъла на Ева) – Саня Армутлиева. Изведнъж се появила идеята да направят за пръв път парче за артист на лейбъла, а двамата нямали и миг колебание кой вокал да изберат. След първата среща с Ева „Аз бях отправната точка на Фабрицио и Тони за създаването на парчето, докато масовата практика е да се случва обратното – продуцентът или диджеят вади една банка с готови песни, които отлежават, и ги предлага на певеца. Като в супермаркет“, подчертава дебело заложения още при създаването на парчето потенциал самата Ева. На нея пък били необходими буквално 2 часа, за да напише текста. „Обичам английския език, владея на прилично ниво, мислите ми текат в такъв режим. призна пред „Монитор“ певицата. Общото време, което прекарали в студиото за записи, било едва 6 часа – наистина експресен хит. Следва бърз, изчистен и доста секси клип, дело на Милен Данков, в който певицата сменя контрастни визии – от бойна мацка, през изкусителка, късокоса бунтарка до парти кралица. Кара мотор, танцува, бие се със самата себе си. Това парче обаче съвсем не чертае посоката на творческия път на Ева. Припомняме, че дебютът й „Ти губиш“ беше с рапърите Павел и Венци Венц. „Хаус музиката е само стъпка по пътя. Искам да експериментирам с много стилове, докато намеря онова, което ще ме направи уникална и разпознаваема като изпълнител“, заяви певицата. Целта на Tell Me Right е проста. Не иска да те вкара в дълбок екзенстенциален размисъл, а единствено да помогне на слушателите да се усмихнат и да танцуват, „да “телепортира” мислено хората в клуба, както казва Фабрицио Паризи. Затова обещават и съвсем скоро да излезе клубна версия на парчето. За феновете на електронната музика диджеят е подготвил още няколко проекта, един от които продължава етнолинията на Sunbeams, а друг ще е в „некомерсиален стил“. В същото време с Тони Рикев, след успеха на Aurora, ще извадят няколко нови парчета в обозримо бъдеще. - Нормално е мисленето ми да е многопистово, защото съм започнал с класиката като музикант. Това е основа, която ми даде много хоризонти. След нея дойде джазът. Оттам нататък достъпът ми до другите стилове като творец стана много лесен и гъвкав. - Познаваме се от времената на ICQ и аналоговата фотография – няма да броя годините нарочно (смее се). Винаги сме искали да работим заедно, просто животът ни събра в този конкретен момент. - С Фаци имаме два трака, единия от които готов. В момента завършвам новия албум на Белослава. - Целта на тандема ни с Фаци е да създаваме качествена денс хаус музика, която да живее пълноценно в клубовете. Има много поп парчета, които са суперизвестни, но не стигат до хората, които са истинските парти птици и излизат нощем.", "date": "2019.03.28", "title": "Новата надежда на поп сцената Ева Пармакова пише текст за песен за 2 часа (ВИДЕО)"}
{"url": "https://www.monitor.bg:443/bg/a/view/d-r-veselin-gerev-raboteshtite-na-smeni-shte-ponesat-naj-tejko-smjanata-na-vremeto-160921", "text": "Седмица преди това издърпайте приема на лекарства с по 10 минути на ден, казва в интервю за \"Монитор\" психиатърът - Всъщност дали ще местим стрелките с час напред или назад, няма никакво значение. Смяната винаги е тежка, защото тялото се наглася на т.нар. биологичен стереотип и свиква в определен час да получава определено количество светлина. Този един час ще коства на здравите хора почти 4-5 дни пренастройване. Това означава, че ще ставаме по-рано, ще пием кафето си час по-рано, ще отиваме на работа също по-рано. Така, докато психиката ни се адаптира, първият час на работа ще бъде абсолютно изгубено време. Дори това може да доведе до груби грешки. - Сънливост, липса на концентрация, тъпо главоболие, понякога човек много бърка в такива ситуации. Това го прави раздразнителен. Това е причина да се отчетат два факта. Първият е, че в понеделник след смяна на часовото време има увеличение на ПТП-та с 40%. Това сочи немско проучване. Другото е, че трудовите злополуки също се увеличават с 35%. Хората, които извършват механични действия, се чувстват недоспали. Това обаче са проучвания за здравите хора. Що се отнася за тези с хронични заболявания, трябва да имат предвид, че те ще вземат лекарствата си с час по-рано. За сърдечно-съдови, ендокринни и психични заболявания това е проблем, защото се съблюдават определени часове. Затова съветвам хората седмица преди смяна на часовото време да издърпат приема на медикаментите с по 10 минути на ден. Така ще го синхронизират. - По същата логика бихме могли да кажем това и за есенната депресия и зимното часово време. - Не е така. Сами може да го наблюдавате, ако сте свикнали на едно часово време и пътувате на изток. Тогава ще ви е трудно да се адаптирате.  - Според мен трябва решението да е единно и да се спазват часовите зони. Затова е най-добре да се мине към астрономическото време-т.нар. зимно часово време. По нашите географски ширини сме се родили на това часово време и то е закодирано в молекулярния механизъм на циркадния ритъм, което е много важно. А и това, че се стъмва по-рано, помага на хората да спят по-добре. Трябва да отбележим и че преди две години Нобелова награда за медицина беше присъдена на трима американски физиолози точно заради това, че бе открит молекулярният механизъм на биологичния часовник при човека. В тези механизми влияе светлината. Така че няма как човек да не усети промяната. - Много трудно може да се облекчи, просто трябва да имаме търпение да отмине. Първите 2-3 дни ще е наистина трудно, затова трябва да сте внимателни сутрин като шофирате. - Да, това е един от вариантите. Дори самите физиолози бяха работили с вид мелатонин, който е с контролирано освобождение. Мелатонинът помага за регулиране на молекулярните механизми, така че може да приемате по таблетка мелатонин вечер преди лягане. Но трябва да е тъмно. Другото важно нещо, особено при хората, които работят на смени, за тях тази смяна влияе пагубно. Когато се върнат от нощна смяна и искат да заспят, нека пускат щорите. Това влияе благоприятно. - От работещите те ще го понесат най-тежко.", "date": "2019.03.28", "title": "Д-р Веселин Герев:  Работещите на смени ще понесат най-тежко смяната на времето"}
{"url": "https://www.monitor.bg:443/bg/a/view/sled-katastrofite-speshni-promeni-v-v-samoletite-boing-737-maks-160936", "text": "Американската компания „ Боинг” представи пред медиите и експерти промените в своите самолети \"737 Макс\", предадоха международните агенции. На пресконференция в град Рентън, щата Вашингтон, представител на компанията обеща тя да направи всичко, за да не се случват никога повече катастрофи, като тази в Етиопия. При нея загинаха 346 души. Промените дават на пилотите повече възможности да заобиколят системата за контрол на полетите, обвинявана за разбиването на самолети на индонезийската авиокомпания „Lion AIr” и на Етиопските авиолинии, съответно през октомври миналата година и по-рано този месец. Освен това ще бъде подобрено обучението на екипажите, за да познават по-добре начина на функциониране на системата. „Първоначалният вариант на системата е бил подложен на стотици часове анализи и тестове и одобрен от Федералното авиационно управление на САЩ”, подчертаха от ”Боинг”. Прилики при двете авиокатастрофи поставиха под съмнение работата на управлението, припомня Франс прес. За внасяне на промените в системите на самолетите ще бъде необходим само един час. Освен това, всички самолети от линията \"737 Макс\" ще бъдат оборудвани безплатно със светлинен сигнал, предупреждаващ за неизправности в системата за контрол на полетите. Досега това беше допълнителна екстра, която се инсталираше срещу заплащане.", "date": "2019.03.28", "title": "След катастрофите: Спешни промени в самолетите Боинг 737 Макс"}
{"url": "https://www.monitor.bg:443/bg/a/view/doznatelkata-rozalina-kioseva-ostava-v-aresta-160934", "text": "Около 20:30 часа снощи, след повече от 5-часово заседание районният съдия Владимир Пензов реши да остави в ареста разследващата полицайка Розалина Кьосева.  Тя  беше задържана в понеделник след спецакция на Вътрешна сигурност и прокуратурата. Делото се гледа при закрити врати, с двама прокурори – административният ръководител на РП – Благоевград Борислав Ковачки и Елица Калпачка. Под строг конвой дознателката безмълвна беше върната в ареста. 4 са повдигнатите обвинения срещу 28-годишната дознателка. Първото е за престъпление против правосъдието, изразяващо се в това, че като разследващ полицай по досъдебно производство срещу криминално проявено лице тя е бавила съзнателно провеждането на разпити и очни ставки. Срещу Кьосева е повдигнато обвинение за длъжностно престъпление и лично укривателство.   Според събраните доказателства от разследващите тя е предупредила приятеля си Владимир Бойчев, че срещу него има европейска заповед за арест. Той е осъден на 6 години затвор в Гърция за фалшиви пари. По този начин Кьосева е помогнала на Бойчев да се укрива. Разследващата полицайка е правила 5 пъти искания в затвора за разпит на криминално проявено лице без да има участие по досъдебното производство. В хода на разследването са използвани СРС-та, а в килията на Бойчев в затвора в Бобов дол е намерен телефон. Бащата на арестуваната дознателка, Георги Кьосев, който довчера заемаше длъжността шеф на „Охранителна плиция“ в Областната дирекция на МВР  почти разплакан изгледа как дъщеря му я водят с белезници и под строг конвой в съдебната зала: „Толкова работа е свършила за 4 години, така съвестно си гледаше работата, а днес дели мястото с тези, които е изпратила в ареста... Не е яла нищо откакто е арестувана,“ седнал в коридора  пред съдебната зала промълви бащата. Той е в отпуска до приключване на разследването. Съдия Пензов гледа делото, прокурори са Ковачки и Калпачка. Адвокат на арестуваната дознателка е Красимир Дуков.Делото се гледаше при закрити врати. Припомняме отново, че в понеделник сутринта разследващият полицай в 1-во Районно управление – Благоевград Розалина Кьосева беше  арестувана на работното си място след специализирана операция в Областна дирекция на МВР – Благоевград,  извършена от екипи на Дирекция „Вътрешна сигурност“-София и Прокуратурата. Срещу полицай Кьосева вече са повдигнати обвинения за 4 престъпления. Тя е обвинена че е изнасяла вътрешна информация до излежаващ присъдаза наркоразпространение поради лични отношения, а не за пари. Нещо повече, влюбената в криминален престъпник дознателка е теглила кредит от 25 000 лв., който изцяло бил ползван от приятеля ѝ - криминал, който в момента излежава присъда в затвора в Бобов дол.", "date": "2019.03.28", "title": "Арестуваната в Благоевград дознателка остава в ареста     "}
{"url": "https://www.monitor.bg:443/bg/a/view/chetirima-na-mjasto-pri-chelen-udar-zaradi-navlizane-v-nasreshtnoto-160937", "text": "Четирима загинаха при челен удар, след като друга кола влязла в насрещното платно на път край Пловдив.  Шофьорът, причинил сблъсъка, има вероятно книжка от най-много 2 години, като от Пътна полиция в Пловдив отказаха да уточнят с какъв стаж зад волана е оцелелият младеж. Мотивът за отказа за информация е, че се води разследване. Тежката катастрофа станала след 21,05 часа на 27 март на надлеза към селата Скутаре и Калековец, на източно-обходния път на Пловдив, съобщиха от полицията в града. Според първоначалната информация на полицията бмв с пловдивска регистрация навлязло в лентата за насрещно движение и се ударило челно в лека кола Сеат с кърждалийска регистрация. На място загинали четиримата във втората кола. Оцелели като по чудо 20-годишният шофьор на бмв-то и неговият спътник на 17 години. Починалите са също млади хора. Шофьорът е бил на 31 години, а неговите спътници  - на 28, 49 и 54 години. И четиримата загинали са от кърджалийска област. Предполага се, че 20-годишният шофьор се е заблудил и тъй като не е имал шофьорски опит, е объркал пътните платна. Пътният възел към селата Скутаре в източна посока и Калековец в северна посока е изключително елементарен за опитни шофьори, но 20-годишният явно е загубил ориентация в тъмното и по погрешка е навлязъл в насрещното. Той е настанен в болница без опасност за живота. Медицинска помощ е оказан и на пътувалия заедно с него 17-годишен младеж. На двамата е взета кръвна проба за употреба на алкохол и наркотични вещества. След прегледа в Спешното приемно отделение на УМБАЛ „Св. Георги” 17-годишният бил освободен да се прибира вкъщи. Шофьорът на бмв-то бил приет в дежурната хирургия на болницата с гръдно-коремна травма, травма на лявото ходило и фрактура на лопатката. Двете коли в пътното произшествие са тотално смачкани. По обяд на следващия ден те вече бяха превозени в двора на КАТ в Пловдив, където ще изчакат финала на разследването. Снимки: авторът", "date": "2019.03.28", "title": "Четирима на място при челен удар заради навлизане в насрещното"}
{"url": "https://www.monitor.bg:443/bg/a/view/ikar-2019-pod-znaka-na-lili-ivanova-160933", "text": "Като богиня на подземното царство Лили Иванова буквално изникна от дълбините на Народния театър, повдигната от сценичната механизация, за да открие с песен церемонията по връчването на наградите на Съюза на артистите в България „Икар 2019“. С ексцентричен черен тоалет с дълъг шлейф, но откриващ коленете отпред, поп кралицата изпълни баладата „Главна роля“, която още в началото нажежи публиката и тя буквално не искаше да пусне Лили да се оттегли, награждавайки я с несекващи аплодисменти. На които певицата отвръщаше с въздушни целувки и изящни реверанси, докато режисьорът на празничния спектакъл Стоян Радев не дойде да я изведе от светлината на прожекторите. Това обаче се оказа ненавременно, тъй като някакъв технически гаф „проби дупка“ в реда на програмата и на сцената се установи продължителна тишина и пустота, докато водещият на вечерта Александър Кадиев, в компанията на актрисата София Бобчева, не взе нещата в свои ръце и с малко хумор не замаза издънката. А великата Лили Иванова се появи още веднъж пред зрителите – в разгара на тържествената гала, на която бе не само специален гост, но и получи награда за постижения в културата и музиката. „Не зная дали заслужавам тази статуетка. За мен е чест да съм на тази сцена сред изключителни артисти“, каза примата. Мотото на тазгодишната церемония гласеше „Вижте най-добрите“, но реалната концепция сякаш беше „Без излишни приказки“. „Спазвайте го това нещо“, призова Кадиев награждавани и награждаващи и припомни как на миналото издание Захари Бахаров е прибрал статуетката си само с едно кратко „Благодаря“. Сега отличието за водеща мъжка роля спечели младият Боян Арсов за образа на Сехизмундо в „Животът е сън“ на театър „Зонг“ и Червената къща – герой, игран някога от Йосиф Сърчаджиев в най-силните му актьорски години. „Радвам се, че този текст (на Калдерон де ла Барка – б.а.) ми се случи толкова рано. Започнахме репетиции в едно хале на Сточна гара, а днес получаваме 2 награди“, каза 26-годишният Арсов, който в категорията пребори самия Владо Пенев в „Бащата“ (Народен театър) и Бойко Кръстанов в „Петел“ (Младежки). Малко преди това приза за дебют грабна Дина Маркова – режисьор на „Животът е сън“. за моноспектакъла си в Театър 199 „Приятно ми е, Ива“, за чийто текст, разказващ патилата й в Италия, бе премирана и в категорията за драматургия. Тя се наложи над Здрава Каменова (също едновременно актриса и автор на моноспектакъла „Дом за овце и сънища“, международна копродукция) и над Ана Пападопулу от „Дивата патица“ в Народния. „Предложих този текст първо на Алмодовар, но той на третата страница заспа“, пошегува се Ива, която вчера, на Международния ден на театъра, бе и рожденичка. За поддържаща мъжка и женска роля бяха отличени Йордан Ръсин като Глигор от „Нова Бибилия“ по Радичков в „Сфумато“ и Весела Бабинова за превъплъщението й във фолкпевица в „Поп-фолк хроники: Бели птици и куршуми“ на Неда Соколовска в МГТ „Зад канала“. В категорията за най-добра режисура работещият в Германия Иван Пантелеев бе предпочетен пред две от най-изявените у нас млади режисьорски дарования – Крис Шарков („Дивата патица“ от Ибсен) и Стайко Мурджев („Петел“ от Майк Бартлет), а Пантелеевият прочит на Горки - „Икар“ за педагогическа дейност бе присъден на проф. Елена Баева, която спомена с благодарност своите учители в занаята – Любен Гройс, Надежда Сейкова, Филип Филипов. Специалната награда за чест и достойнство получи големият актьор Михаил Мутафов, който припомни, че почти 50-годишната му кариера е неразривно свързана с вече 100-годишния Варненски театър. С отличието за изключителен принос към българския театър бе удостоен Стефан Цанев. „Скъпи артисти, всяка вечер вие изгаряте на сцената като живи факли, за да запалите светлинка в душите на хората. За мен е чест, че ме броите за един от вас“, каза изтъкнатият поет и драматург, с което спечели продължителни овации от съсловието. Всички номинации и награди можете да видите на сайта на Съюза на артистите в България.", "date": "2019.03.28", "title": "„Икар 2019“ - под знака на Лили Иванова"}
{"url": "https://www.monitor.bg:443/bg/a/view/shakira-othvyrli-obvinenijata-v-plagiatstvo-160917", "text": "Певицата Шакира и композиторът Карлос Вивес, които се изправиха в съда в Мадрид заради плагиатство в песента La bicicleta, отхвърлиха обвиненията. Суперзвездата увери, че никога не е чувала песента Yo te quiero tanto на кубинския изпълнител Ливан Рафаел Кастеляно Валдес, известен с псевдонима Ливам. допълни и Карлос Вивес, който е композирал La bicicleta и е автор на голяма част от текста й заедно с продуцента Андрес Кастро. \"Сони мюзик\" и Кастро също са обвинени в плагиатство в рамките на това съдебно дело. Ливам и неговата звукозаписна компания \"Марила Дианик Ромеу\" твърдят, че в песента La bicicleta, която спечели награда \"Грами\" за латино музика през 2016 г., е копирана част от излязлата през 1997 г. Yo te quiero tanto. каза през сълзи кубинският изпълнител в съда. Той отбеляза, че продуцентът Кастро е имал достъп до неговата песен чрез свой представител. Ливам иска да бъдат признати авторските му права в рамките на съдебното дело за онова, което смята за плагиатство. \"Няма никакво сходство между двете песни, що се отнася до мелодията и застъпената в тях тематика\", настоя Шакира. Тя поясни, че не е участвала в композирането на La bicicleta, а само в написването на един от двата й рефрена.", "date": "2019.03.28", "title": "Шакира отхвърли обвиненията в плагиатство"}
{"url": "https://www.monitor.bg:443/bg/a/view/jena-rodi-bliznaci-26-dena-sled-rajdaneto-na-pyrvoto-si-dete-160940", "text": "20-годишната Арифа Султана от Бангладеш роди живи близнаци, 26 дена след като преди това бе родила дете, предаде Би Би Си. Чудото се случва в болницата в Кулна. Гинеколог от Сингапур коментира, че състоянието Uterus Didelphys не е толкова рядко срещано, колкото се мисли. Някои жени се раждат с две матки - Uterus Didelphys, като може дори да имат и две вагини. Второто израждане е направено от д-р Шейла Подар, която пояснява, че родилката Арифа никога не е ходила на ултразвук. Въпреки това всичките бебета са добре и се развиват добре. Близначетата са родени с цезарово сечение и са момче и момиче. Щастливият татко, който изкарва по 95 долара на месец, смята, че децата му са дар от Аллах.", "date": "2019.03.28", "title": "Жена с две матки роди близнаци 26 дена след раждането на първото си дете"}
{"url": "https://www.monitor.bg:443/bg/a/view/po-malka-suma-za-kutretata-ot-edrite-porodi-160929", "text": "Децата до 18-годишна възраст да не плащат такса за входа, предлага гражданин с идеята, че така се бори лошата демография. В момента малчуганите до 6 години са освободени от тази такса. По повод отглеждането на домашни любимци в блоковете – тема, която често предизвиква конфликти, има идея за малките кучета да се плаща по-малка сума, отколкото за едрите породи. „Моля да бъде преразгледан и променен член 51 от Закона за управление на етажната собственост, тъй като не може да е съизмеримо кученце, тежащо 2-3 до 5-6 килограма от мини породите с песове от по 40-50 и повече килограма, нито в замърсяването на входа, нито в амортизацията на асансьора!“, пише в предложението. Според неговия автор, повечето стопани на мини породи си носят кутретата в ръце и е безумно в ЗУЕС „песовете и ювелирните кученца да са под общ знаменател“.", "date": "2019.03.28", "title": "Във входа: По-малка сума за кутретата от едрите породи"}
