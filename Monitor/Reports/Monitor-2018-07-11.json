{"url": "https://www.monitor.bg/bg/a/view/500-mln-leva-shte-struva-speshnija-remont-na-nad-800-jazovira-105221", "text": "Половин милиард лева ще отделят управляващите от парите на данъкоплатците за ремонта на 858 язовира, от които 414 са за аварийно възстановяване. Сумата ще бъде добавена към активите на държавното предприятие „Държавна консолидационна компания“ ЕАД (ДКК ЕАД), което е под управлението на икономическото министерство. Това става ясно от разпространена до медиите информация относно взетото днес решение на правителството във връзка с изпълнение на разпоредбите на Закона за изменение и допълнение на Закона за водите. По закона се предвиждат ремонтите и реконструкциите на язовири и съоръжения към тях - държавна и общинска собственост, могат да се възлагат от търговско дружество със сто процента държавно участие, определено от Министерския съвет. Разпоредбите предвиждат, че списъкът на язовирите, спрямо които ще бъдат предприемани действия, се приема от Министерския съвет по предложения на председателя на Държавната агенция за метрологичен и технически надзор, както и на база на дейността на експертен съвет към търговското дружество. Законът предвижда още и създаването на Държавно предприятие „Управление и стопанисване на язовири“, което ще е отговорно за комплексното управление на язовири публична и частна държавна собственост. Това ще са предимно язовирите, които общините не могат да стопанисват и управляват. Те ще имат срок от три месеца да вземат решение на общинските съвети за предоставяне на конкретни язовири на държавата. Повечето от язовирите нямат изрядни документи за собственост и процесът по прехвърляне на активите в полза на държавата (държавното предприятие) може да отнеме не малък период от време. Поради това законодателят е преценил, че търговско дружество, определено от Министерския съвет, ще поеме ремонтно-възстановителни дейности, се казва в съобщението.  На днешното заседание на Министерския съвет е взето решение това дружество да бъде „Държавна консолидационна компания“ ЕАД (ДКК ЕАД). Посочено е още, че ДКК ЕАД е дружество със сто на сто държавно участие и има капацитет да изпълни предвидените в закона функции, включително чрез своите структури (дъщерни дружества). В структурата на ДКК ЕАД са дружествата „ЕКО АНТРАЦИТ“ ЕООД и „ЕКО ИНЖЕНЕРИНГ РМ“ ЕООД. Извън горното и в изпълнение на закона, Министерският съвет е одобрил и списък на язовирните стени и съоръженията към тях, на които трябва да се извърши основен ремонт или реконструкция. Списъкът е приет по предложение на председателя на Държавната агенция за метрологичен и технически надзор (ДАМТН) и ще бъде допълван в последствие отново на база на предложение на председателя на агенцията. Изготвеният анализ от ДАМТН на база на осъществяване на контролната дейност към 03.07.2018 г. сочи, че на територията на Република България са проверени и са установени 6585 бр. язовири, за които са съставени констативни протоколи. В резултат на извършените проверки е установено, че за 858 бр. язовири са необходими строително-ремонтни мероприятия с цел привеждането им в технически изправно състояние, от които за спешен и авариен ремонт са установени 414 бр. Спешната оценка на разходите за дейностите, които трябва да бъдат предприети от цитираните по-горе язовири, е в размер на около 500 млн. лв. Това е причината Министерският съвет да осигури този ресурс за дейността на ДКК ЕАД, пише още в разпространеното съобщение.  Продължава работата в изпълнение на приетия от Народното събрание и обнародван в държавен вестник Закон за изменение и допълнение на Закона за водите. В момента се провеждат срещи между ръководството на ДАМТН и областните управители като се прави информационна компания за направени законови промени. Министерството на икономиката е информирало Националното сдружение на общините за сроковете за произнасяне на общинските съвети и кметовете. Изискани са представители от ресорните министерства, които да участват в управителния съвет на Държавно предприятие „Управление и стопанисване на язовири“. Предприятието следва да бъде структурирано в срока от три месеца, така че да може да поеме управлението на язовири, които ще бъдат предоставяни от общините в полза на държавата, завършват от икономическото министерство.", "date": "2018.07.11", "title": "500 млн. лева ще струва спешния ремонт на над 800 язовира"}
{"url": "https://www.monitor.bg:443/bg/a/view/uventus-prevryshta-ronaldo-v-zlatna-mina-105181", "text": "Идването на Кристиано Роналдо в Торино ще донесе впечатляващи финансови постъпления на „Ювентус“, изчислиха италианските медии. Фланелките на „Ювентус“ с номер 7 и надпис на гърба „Ronaldo” ще струват онлайн 104 евро, а в специализираните бутици на „Старата госпожа“ по Апенините – 150 евро. Като цяло ръководството на клуба от Торино очаква само от продажбата на шалове, анцузи, сувенири и всевъзможни други джаджи с лика или името на футболния ас да печели между 12 и 15 млн. евро на година. Пак благодарение на него вече е увеличена с 30 на сто цената на абонаментите за мачовете на „черно–белите“ само в Серия “А” на италианското първенство, пак толкова ще скочат и билетите в атрактивните сектори на стадиона в Торино. Иначе шефовете на „Ювентус“ очакват алъш-веришът на клуба през следващата година да се увеличи с около 200 млн. евро или в проценти с около 40 на сто. За 2017 г. въпросният финансов оборот е 540 млн. евро, но надеждите в Торино са ракетата–носител Роналдо почти да го удвои. Основен дял в увеличаването на приходите ще имат рекламодателите, чиито интерес към клуба с участието на CR7 вече е огромен и те предлагат двойно по-големи суми от сегашните. Например “Jeep” би трябвало да се изръси около 20 млн. вместо сегашните 12, Nike – 16 млн. вместо 9 и т.н. Приход от около 40 млн. евро се очаква от продажбата на телевизионни права, който пък е с 50% по-висок от досегашния. Прегръдката на Кристиано Роналдо със „Старата госпожа“ доведе и до скок на котировката на нейните акции на борсата в Милано – плюс 21% само за 4-5 дни! От клуба пък обявиха, че официалното представяне на Роналдо ще бъде в понеделник. Датата е избрана умишлено – веднага след финала на световното първенство, като се очаква стадионът (41 507 капацитет) да е пълен. Не всички отзиви за трансфера обаче са положителни. Италианският търговски съюз анонсира, че всички служители от производствения завод на автомобилната компания „Фиат” ще излязат в стачка заради трансфера на Кристиано Роналдо в „Ювентус“ срещу сумата от 105 милиона евро. Причината за тяхната стъпка е твърдото убеждение, че чудовищната заплата на петкратния носител на „Златната топка” – по непотвърдени данни 30 милиона евро годишно, ще бъде покрита чрез спонсорство от „Ексор”, компанията-собственик на „Фиат”. „Не е приемливо работниците да продължат да правят огромни икономически жертви, докато компанията харчи стотици милиони евро за покупката на футболист”, гласи изявлението.", "date": "2018.07.11", "title": "„Ювентус“ превръща Роналдо в златна мина"}
{"url": "https://www.monitor.bg:443/bg/a/view/nameril-opora-i-stanal-chovek-105204", "text": "Милионите, дадени за интеграция са несметни. Едва ли и някой има точна цифра на всички усвоени пари, с които е трябвало някой да стане част от по-добрата половина от обществото. Дори да има нещо близко като сума, то отново няма да е реално. Но пък за сметка на това има далеч по-реални резултати. Тези на затворниците. И там се вижда интеграцията. Докато е навън, той люпи семки пред блока и си мисли каква измама да направи, за да си докара някой лев. Няма занаят, няма професия, няма задължения, няма отговорности, няма стимул, няма принципи. Няма нищо, освен престъпното мислене. Но видиш ли, вземат, че го хванат. И на всичкото отгоре и го осъдят, че и то ефективно и той се озове в затвора. Там вече няма избор. За да може да излезе по-рано, вземе че започне да работи. И се научи на занаят. Ще прави решетки, врати, прозорци, ще зида тухли, ще плете, ще шие. И като нищо вземе, че се интегрира. Получава професия, която може да упражнява, дори и когато е навън. И за това държавата е дала далеч по-малко пари, отколкото да налива милиони в незнайни фондации, които е трябвало да интегрират престъпниците, повечето от които са от ромския етнос. Едва ли е тайна за някого последната предполагаема констатация. Може пък и да бъркаме, но лично моите десетина посещения в затвора ме карат да си мисля, че едни поне 80 процента от пандизчиите са роми. Може би само тях вкарват и извадката за престъпността там, на базата на затворниците, не е представителна. Но това са само догадки. Не са догадки обаче резултатите от задържането под стража. Видно е, че там затворниците намират опора. Провинилите се стават хора. Защото нямат друг избор. За да могат да оцелеят сред останалите животни, те трябва да са хора. В противен случай ще бъдат изядени. Ако не са те ловците, ще бъдат отстреляни. И именно това е ролята на затвора – да превъзпитава. Не да мъчи, каквото е всеобщото схващане. Пази Боже да влезнеш там, но пък когато сам си си избрал по-кривия път, то той неизбежно те води към пандиза. Важното е да можеш да извлечеш максималното от високите стени и когато излезеш, стига да не си с убиец с доживотна присъда, да си спечелил нещо, различно от трите дажби храна на ден. И тук идва заключението. Не парите интегрират, а трудът. Без значение дали той ще е в затвора, където е въпрос на избор, или навън, където е въпрос на оцеляване. Трудът ще интегрира по-лошата част от това общество, а не милионите от знайни и незнайни фондации, дадени на още по-незнайни НПО-та. Дефектната част от населението, тази, която не се вписва в разбирането за нормално съществуване, има нужда от опора и от хора. Едва тогава, след много усилия, те могат да се нарекат човеци. Защото хора много, човеци малко. А тези, които пък запазват човешкото в себе си, са още по-малко. Защото каменното колело е направило от маймуната човек, а не банкнотата от 100 долара. Трудът е помогнал за еволюцията, а не парите на фондациите.", "date": "2018.07.11", "title": "Намерил опора и станал човек"}
{"url": "https://www.monitor.bg:443/bg/a/view/zybna-proteza-za-15-lv-ako-ti-ja-sloji-student-105200", "text": "Студенти правят пломби, ченета, чистят зъбен камък и дори извършват хирургични операции на символични цени в трите стоматологични факултета в страната, установи проверка на „Монитор”. Те се намират в медицинските университети в София, Варна и Пловдив. Поставят се и брекети, също много евтино. На практика се плащат само материалите. Лечението и манипулациите са част от обучението на бъдещите дентални доктори и ортодонти. То се практикува от студенти от трети до шести курс, но само в рамките на учебната година и под наблюдението на преподавателя, който оказва помощ, ако се наложи. Така например поставянето на частична зъбна протеза струва 15 лв. при минимална цена в кабинет 200 лв., цената на цялата е 20 лв., при дипломиран зъболекар тя започва от 300 лв. нагоре.", "date": "2018.07.11", "title": "Зъбна протеза за 15 лв., ако ти я сложи студент (ТЕМАТА)"}
{"url": "https://www.monitor.bg:443/bg/a/view/idva-v-torino-s-razshirenoto-semejstvo-i-8pr-a-105187", "text": "Майката на Кристиано Роналдо – Мария Долорес Алварес е неговата най-стабилна опора в живота и тя ще бъде №1 в готвещото се да живее в Торино през следващите четири години многобройно обкръжение на досегашната звезда на „Реал“ - Мадрид. След родителката лудналите през изминалата нощ по CR7 италиански медии и всички запалянковци по Апенините поставиха хубавичката испанска манекенка Джорджина, която, казват, топли от година леглото на футболния ас. Тя междувременно го дари с дъщеричка на име Алана Мартина, зачената изглежда по естествен път, а не като износените от сурогатни и секретни майки първороден син Кристианиньо и пръкналите се на бял свят през миналата година близначета Матео и Ева. Четирите деца са следващите в списъка на „разширеното“ семейство на Кристиано Роналдо, което италианците се надяват да набъбне в Торино поне с още трима членове. Естествено, че става дума най-вече за деца, тъй като звездата иска да има точно толкова наследници, колкото показва оказалият се щастлив за него номер на фланелката му. И няма значение дали ще са от Джорджина, от някоя нова изгора или от заплодена „ин витро“ и държана в тайна яка американка, бразилка, германка и т.н. Важното е великолепната седморка да се получи на Ботуша – молят се в Торино, Рим, Милано, Неапол, Палермо, въобще навсякъде между Алпите и Сицилия. Наистина след постигнатото вчера споразумение между „Ювентус“ и „Реал“, според което известният португалски футболист ще получава в града на ФИАТ по 1 евро на секунда цели четири години, в Италия се завихри страхотна „Роналдо – мания“. Днес цели страници му посвещават авторитетни вестници, името му тръбят безспир радиа и телевизии, а влиятелни политически наблюдатели го определиха като „красотата, която трябваше да бъде наша“ (виж Пиерлуиджи Батиста – в. „Кориере дела сера“). Народът пък се вълнува от това с кого ще живее звездата в Италия, как ще прекарва свободното си време, какво ще яде и т.н. – тоест това е вълната, на която ще остане и „Монитор“, завършвайки с изброяването на хората от най-близкото обкръжение на глобалния феномен. Естествено след мама Мария Долорес, Джорджина и четирите засега деца идва ред на неразделния побратим – импресарио Жорже Мендеш, на личния физиотерапевт Йоакин Хуан, който готви програмата за тренировки в домашния фитнес-център, на персоналния готвач Луис Лаврадор, който пък между другото е и готвач на португалския национален футболен отбор. Между другото Жорже Мендеш е шеф и на сателитния на обкръжението щаб от осмина PR-а, които осъществяват връзките на Роналдо с медиите, но преди всичко се грижат за неговото постоянно присъствие в социалните мрежи. Няма начин, след като CR7 е тяхна истинска полярна звезда – в Instagram последователите му са 133,1 милиона, във Facebook – 122,7 милиона, в Twitter – 74,2 милиона, тоест всеки ден „по петите“ му са към 330 милиона негови фенове. Ето защо всеки качен от името на Кристиано пост в която и да било от трите социални мрежи му носи по около 500 хиляди евро чиста пара – цифрата, която „осморката“ е направо осъдена да увеличава всекидневно. За да се добие представа за какво става въпрос може би трябва да се посочи, че последователите на „Ювентус“ в Instagram, Facebook и Twitter са максимум 50 млн. души. Тоест Кристиано струва 6,5 пъти повече от отбора, в който ще играе занапред! Запалянковците из Апенините и не само те не крият също така надеждите си, че Роналдо ще остане верен на любимото си хоби да колекционира тяхната национална гордост на четири колела – автомобилите с марка Ferrari. Наистина в гаража му за много милиони евро има едно супер Bugatti Chiron с персонализиран кожен салон и едно страхотно Lamborghini, но фераритата са над десет, като няколко от тях са истински бижута, измайсторени в лимитирани серии. Именно те са предпочитаните от футболиста играчки за свободното му време, с тях той е готов да се снима под път и над път без да получава и стотинка за скритата реклама на „Скачащото конче“. Не защото през 70-години история на „Ферари“ автомобилната къща не е платила на никого лирета или цент, за да бъде нейно лице, а защото изглежда, че за португалеца върхът на успеха в живота е да караш собствено \"Ферари\". Новите чорбаджии на CR7 от концерна „ФИАТ – Крайслер“, които са собственици на „Ювентус“, пък и феновете на отбора, са твърдо убедени, че той ще подкара в името на тяхната прослава и други коли от автомобилната галактика – Jeep, Alfa Romeo и т.н. Сред чудатостите, с които Роналдо ще пристигне в Торино, италианските му фенове сочат неговата лична хипербарна камера за увеличаване на нивото на кислород в кръвоносната система и за цялостно укрепване на организма, както и кабината за криотерапия, благодарение на която контузиите отшумяват бързо, а обменните процеси се ускоряват. Доколкото до диетата на Кристиано, за която както стана дума и в Италия ще се грижи Луис Лаврадор, то в нея са включени на първо място най-различни видове риба. Що се отнася до месото, то присъства рядко на масата на футболиста и преди всичко става въпрос за печено и нарязано на жулиен пилешко филе като „гарнитура“ на зелена салата. Другото са много и разнообразни плодове и зеленчуци, варива, интегрални зърнени храни, а изключенията – от време на време чаша червено вино и блокче черен шоколад. И железен режим – лягане в 22.30 след целувка за лека нощ от мама Мария Долорес и ставане в 6.30 за първата тренировка, душ и купа с мюзли. Единственото, към което засега италианците не проявяват интерес и заради което Кристиано си имаше неприятности с шефовете в Мадрид, е много близкият му приятел - кикбоксьорът Бадр Хари в Маракеш. При когото според клюката CR7 летял с личния си самолет и за сметка на бившия си клуб всяка свободна минута...", "date": "2018.07.11", "title": "Кристиано идва в Торино с \"разширеното\" семейство и 8 PR-а"}
{"url": "https://www.monitor.bg:443/bg/a/view/ludogorec-razpilja-krusejdyrs-sys-7-0-veche-misli-za-vtori-kryg-na-sh-l-105217", "text": "\"Лудогорец\" разпиля \"Крусейдърс\" със 7:0 в първи мач от първия предварителен кръг на Шампионската лига. Марселиньо откри резултата в 25-ата минута, а Браун си отбеляза автогол пет минути преди края на първото полувреме. В 53-ата минута Слаудиу Кешерю реализира трето попадение, а Марселиньо се разписа за втори път в 66-ата минута. На 7:0 покачи резервата Якуб Шверчок с три бързи гола в 73-ата, 78-ата и 80-ата минута.", "date": "2018.07.11", "title": "\"Лудогорец\" разпиля \"Крусейдърс\" със 7:0, вече мисли за втори кръг на ШЛ"}
{"url": "https://www.monitor.bg:443/bg/a/view/kardi-bi-gushna-kylchyr-105215", "text": "Хип-хоп звездата Карди Би стана майка. Изпълнителката на I Like It роди момиченце, а заедно с таткото – рапърът Киари Кендръл, по-известен като Offset, го кръстиха Кълчър (Kulture). Името на бебето, предполагат феновете, е избрано в чест на триото на бащата – Migos, което издаде албумите Culture и Culture II съответно през 2017 и 2018 г. Карди Би оповести щастливата вест, че е в очакване на дъщеричка този април. Съвсем наскоро пък стана ясно, че звездата се е венчала за избраника си тайно, далеч от медийното пространство. Според брачното свидетелство, придобито и разпространявано от сайта TMZ в края на месец юни, изпълнителите са си казали заветното „да“ в Атланта още на 20 септември миналата година. Това е месец преди публичното предложение за брак, което Offset направи на изгората си по време на концерт във Филаделфия.", "date": "2018.07.11", "title": "Карди Би гушна Кълчър"}
{"url": "https://www.monitor.bg:443/bg/a/view/v-ispanija-go-izpratiha-kato-kral-105184", "text": "Продажбата на Кристиано Роналдо в „Ювентус“ бе приета емоционално и в испанските медии. Най-големите медии обръщат огромно внимание на сделката, като акцентират върху гигантското влияние, което португалецът е имал върху целия футбол в Примера дивисион. Безспорно най-оригинално е сбогуването на Marca, който излезе с впечатляваща първа страница. На нея са изобразени топки с емблемите на отбори, на които Роналдо е вкарал всичките си 451 гола с екипа на „Реал“. „Заглавието също е красноречиво - „Няма да има друг като него“. AS също отделя специално внимание на първа страница, като под главата има огромна негова снимка и заглавие „Беше прекрасно от първия до последния момент“. Каталунският Ël Mundo Deportivo пък акцентира върху факта, че вече съперничеството между Меси и Роналдо ще бъде задочно, тъй като двамата ще играят в различни първенства. В Италия също са емоционални, а „Тутоспорт“ написа само лаконичното „Той дойде“.", "date": "2018.07.11", "title": "В Испания изпратиха Роналдо като крал"}
{"url": "https://www.monitor.bg:443/bg/a/view/hyrvatija-prenapisa-istorijata-i-e-na-final-sled-obrat-nad-anglija-105219", "text": "Хърватия се класира на първия си финал на световно първенство, след като стигна до обрат и победа с 2:1 над Англия на \"Лужники\". Още в петата минута Киърън Трипиър откри резултата. Иван Перишич изравни в 68-ата. Марио Мандукич направи пълен обрат в 109-ата минута.   Победителят ще спори за титлата с отбора на Франция, а загубилият ще срещне Белгия в мача за третото място. За хърватите това бе първо участие на полуфинал от 1998 година, докато \"трите лъва\" достигнаха тази фаза за първи път от 1990-а.  \"Шахматистите\" пренаписаха историята, след като достигнаха първи финал в своята история.", "date": "2018.07.11", "title": "Хърватия пренаписа историята и е на финал след обрат над Англия"}
{"url": "https://www.monitor.bg:443/bg/a/view/chetiri-vida-bilki-lekuvat-cistita-105209", "text": "През летните месеци циститът се превръща в мъчителен „спътник“ на почивките на море и планина. Неприятната болежка мъчи най-вече жените, което не означава, че мъжете са застраховани от нея.   Различни фактори могат да предизвикат възпаление на пикочния мехур, но най-вече то се предизвиква от бактерията ешерихия коли. В стари времена, когато не е имало тестове, с които да се установи причинителят, традиционната медицина е намерила начин за лечение с билки. Ечемичената вода е едно от традиционните средства за справяне с дискомфорта. Цярът се приготвя, като шепа перлен ечемик се сварява в 1 литър вода, докато течността остане около 500 мл. Може да се добави мед от манука и лимон по желание. Пие се три-четири пъти дневно. Четири вида билки се изполват в традиционната медицина за справяне с цистита. Първата група са растения, които имат противомикробно действие. Такива са блатен аир, бреза, червена боровинка, невен, жълт кантарион, черен бъз, хвойна, широколистен живовляк, лук, чесън, малина, момина сълза, златна пръчица, дяволска уста, коприва, мащерка. Противовъзпалителната терапия, която има за цел да лекува възпалението на лигавицата, включва блатен аир, мечо грозде, исландски мъх, блатен розмарин, червена боровинка, пълзяща хвойна. За премахване на болката аналгетично действие имат хмел, широколистен живовляк, блатен аир, червен глог, дилянка, джоджен, риган, маточина, трицветна теменуга, дяволска уста, планинска арника. С предимно диуретично действие пък са билките червена боровинка, полски хвощ, блатен аир, черен бъз, малина, жълт кантарион, коприва, градински чай, чесън, девесил. Най-популярните билки за „първа помощ“ при появата на цистит са мечото грозде и червената боровинка. Отварата от червени боровинки се приготвя, като 3 супени лъжици плодове се варят в 1литър вода 20 минути на слаб огън. Прецежда се и се изпива получената отвара за един ден. Може да се приема вместо вода. Сокът от червена боровинка пречи на бактериите да се захващат за лигавицата на пикочния мехур. Смята се, че инфекциите отговорни за настъпването на цистит притежават тънки, наподобяващи косъмчета, израстъци, посредством които се залавят за лигавицата на пикочната тръба и се разпространяват към пикочния мехур. Съдържащите се в сока киселинни вещества увреждат този фимбриален апарат и нарушават способността му за задържане върху лигавицата. 30 мл неподсладен сок от червена боровинка или 400 мг екстракт са подходящи за ежедневен прием с цел предотвратяване на инфекция на пикочните пътища. Ако обаче инфекцията е вече налице, приемът е по една чаша на ден. Червената боровинка е много ефективна при хроничния цистит. Черните боровинки също се използват за превенция и лечение на инфекция на пикочните пътища, като подобно нa червената боровинка те засягат фимбриалния апарат на бактериите. Сокът от черни боровинки е с малко по-остър вкус, затова може да се смеси с гроздов сок или сок от ябълка. Мечото грозде е добре познато средство при бъбречни заболявания и инфекции на пикочните пътища. Действието на тази билка включва успокояване на болката, разширение на пикочните пътища и почистването им от попаднали в тях бактерии. Пие се като отвара. Една супена лъжица от изсушената билка се накисва за една нощ в половин литър вода. Сутринта полученият извлек се вари в продължение на 5 минути, след което се прецежда се и се приема по 1-2 супени лъжици, 3 или 4 пъти на ден след хранене. Към отварата се прибавя и чаена лъжичка сода бикарбонат. Сместа е много горчива, но пък след втория-третия прием облекчението е осезателно.      Различни фактори могат да предизвикат възпаление на пикочния мехур, но най-вече то се предизвиква от бактерията ешерихия коли. В стари времена, когато не е имало тестове, с които да се установи причинителят, традиционната медицина е намерила начин за лечение с билки. Ечемичената вода е едно от традиционните средства за справяне с дискомфорта. Цярът се приготвя, като шепа перлен ечемик се сварява в 1 литър вода, докато течността остане около 500 мл. Може да се добави мед от манука и лимон по желание. Пие се три-четири пъти дневно. Четири вида билки се изполват в традиционната медицина за справяне с цистита. Първата група са растения, които имат противомикробно действие. Такива са блатен аир, бреза, червена боровинка, невен, жълт кантарион, черен бъз, хвойна, широколистен живовляк, лук, чесън, малина, момина сълза, златна пръчица, дяволска уста, коприва, мащерка. Противовъзпалителната терапия, която има за цел да лекува възпалението на лигавицата, включва блатен аир, мечо грозде, исландски мъх, блатен розмарин, червена боровинка, пълзяща хвойна. За премахване на болката аналгетично действие имат хмел, широколистен живовляк, блатен аир, червен глог, дилянка, джоджен, риган, маточина, трицветна теменуга, дяволска уста, планинска арника. С предимно диуретично действие пък са билките червена боровинка, полски хвощ, блатен аир, черен бъз, малина, жълт кантарион, коприва, градински чай, чесън, девесил. Най-популярните билки за „първа помощ“ при появата на цистит са мечото грозде и червената боровинка. Отварата от червени боровинки се приготвя, като 3 супени лъжици плодове се варят в 1литър вода 20 минути на слаб огън. Прецежда се и се изпива получената отвара за един ден. Може да се приема вместо вода. Сокът от червена боровинка пречи на бактериите да се захващат за лигавицата на пикочния мехур. Смята се, че инфекциите отговорни за настъпването на цистит притежават тънки, наподобяващи косъмчета, израстъци, посредством които се залавят за лигавицата на пикочната тръба и се разпространяват към пикочния мехур. Съдържащите се в сока киселинни вещества увреждат този фимбриален апарат и нарушават способността му за задържане върху лигавицата. 30 мл неподсладен сок от червена боровинка или 400 мг екстракт са подходящи за ежедневен прием с цел предотвратяване на инфекция на пикочните пътища. Ако обаче инфекцията е вече налице, приемът е по една чаша на ден. Червената боровинка е много ефективна при хроничния цистит. Черните боровинки също се използват за превенция и лечение на инфекция на пикочните пътища, като подобно нa червената боровинка те засягат фимбриалния апарат на бактериите. Сокът от черни боровинки е с малко по-остър вкус, затова може да се смеси с гроздов сок или сок от ябълка. Мечото грозде е добре познато средство при бъбречни заболявания и инфекции на пикочните пътища. Действието на тази билка включва успокояване на болката, разширение на пикочните пътища и почистването им от попаднали в тях бактерии. Пие се като отвара. Една супена лъжица от изсушената билка се накисва за една нощ в половин литър вода. Сутринта полученият извлек се вари в продължение на 5 минути, след което се прецежда се и се приема по 1-2 супени лъжици, 3 или 4 пъти на ден след хранене. Към отварата се прибавя и чаена лъжичка сода бикарбонат. Сместа е много горчива, но пък след втория-третия прием облекчението е осезателно.                                                    ", "date": "2018.07.11", "title": "Четири вида билки лекуват цистита"}
{"url": "https://www.monitor.bg:443/bg/a/view/levski-katastrofira-na-starta-v-evropa-105216", "text": "Отборът на \"Левски\" стартира с катастрофална загуба сезон 2018/2019 година. \"Сините\" отстъпиха с 0:1 на \"Вадуц\" в първа среща от първия предварителен кръг на Лига Европа, играна на \"Рейнпарк\" в Лихтенщайн. Носителят на купата на малката държава в Централна Европа спечели с много красив гол на Колибали в 14-ата минута. Тимът на Делио Роси пък въпреки териториалното си предимство през цялата среща не създаде нито едно 100% положение срещу тима от втора дивизия на Швейцария - \"Чалъндж лига\".  Освен това столичани записаха 12 пореден мач без успех далеч от България в евротурнирите, където за последно спечелиха през 2010 година срщу Дъндолк (2:0). 26-кратните шампиони имат осем поражения в последните си десет визити в Европа. Друг от проблемите за \"Левски\" беше контузията на Кали Тиам на загрявката, който беше заменен от Антъни Белмонт. Новото попълнение Давиде Мариани пък напусна терена също с травма през втората част, като не се знае дали двамата ще могат да се оправят за срещата-реванш на 17 юли на \"Герена\". Собственикът Спас Русев пристигна буквално преди мача, за да подкрепи тима, но остана крайно разочарован от видяното.", "date": "2018.07.11", "title": "\"Левски\" катастрофира на старта в Европа"}
{"url": "https://www.monitor.bg:443/bg/a/view/postanoviha-2-godini-zatvor-za-slivenski-piroman-105214", "text": "Двугодишна ефективна присъда постанови състав на окръжния съд в Сливен спрямо 30 – годишен местен жител, който е обвинен за умишлен палеж на лек автомобил в родния си град   Двугодишна ефективна присъда постанови състав на окръжния съд в Сливен спрямо 30 – годишен местен жител, който е обвинен за умишлен палеж на лек автомобил в родния си град Криминално проявеният и изтърпял вече няколко присъди Валери Б.е бил задържан на 19 декември м.г. в хода на досъдебно производство за умишлен палеж на „Сузуки“ през нощта на 3 ноември. Излезлият от килията 6 април 2016 година мъж е признал вината си, по думите му палежът бил за отмъщение на собственика Никола Н., който дължал крупна парична сума на родителите му, но отказвал да се разплати.За да изпълни намеренията си Валери се сдобил с леснозапалима течност и след няколкодневни проучвателни „огледа“ драснал клечката на паркираното пред кооперация на улица „Добри Димитров“ японско возило, като само по случайност огънят не е обхванал намиращите се в съседство „Ауди“ и „Мерцедес“. Присъдата е постановена в условията на съкратено съдебно следствие и може да бъде обжалвана пред апелативния съд в Бургас.", "date": "2018.07.11", "title": "Постановиха 2 години затвор за сливенски пироман"}
{"url": "https://www.monitor.bg:443/bg/a/view/d-r-svetoslav-georgiev-horata-sys-svetla-koja-po-chesto-stradat-ot-slyncheva-alergija-105207", "text": "Антихистамини и емолиенти помагат при изгарян, казва в интервю пред \"Монитор\" дерматологът. - Ако почивате на море, не е препоръчително да се излагате директно на слънце от първия ден, особено в часовете между 10-17 часа. Знаете, че тогава слънцето е най-силно. Също така е добре да използвате слънцезащитен крем, независимо дали сте на планина или море. За тялото мазило с 30-и фактор е напълно достатъчен, а за лицето е добре да се използва 50-и фактор. Но ви препоръчвам да стоите повече на сянка. - Алергиите рядко са свързани само със слънцето. По-скоро става дума за комбинация между определен вид крем и слънчевите лъчи. Няма как да придобиете слънчева алергия - или сте чувствителни към слънцето, или не. Също така е добре да използвате по-проветриви дрехи. Излагането на слънце трябва да е плавно. Ако сте на почивка, трябва да се ръководите от следното правило: първият ден да се печете само по 2-3 минути, след това по 5, и едва през следващите дни може да стоите по 10-15 минути. - Ситни пъпчици, които са зачервени и сърбят. Но както споменах, типичната слънчева алергия е рядко срещана. По-скоро е комбинация от дрехи, мазила, парфюми плюс влиянието на слънчевите лъчи. Слънцето не е единственият фактор за провокирането й. - Ако се подхожда правилно, не би трябвало да има сериозен проблем. Но ако сте със светла кожа и се появите на плаж или в планината без защитен крем, задължително ще изгорите. - Ако спрете излагането на слънце и използвате подходящи мазила, симптомите отшумяват за около 5-6 дни. - Не е опасна, по-скоро е неприятна, защото обривът сърби и боли. Човек не се чувства комфортно. - Опасно е, защото уврежда кожата. В такива случаи се пият антихистаминови препарати и се мажат емолиенти, които да подпомогнат регенерацията на кожата. - Ако е правилно самолечението, нямам нищо против. Но не бива да се мажем с неща, които са неефективни. Но трябва да се прецени каква е степента на изгарянето. Трябва веднага да се прекрати и излагането на слънце. Бабешките рецепти от едно време също вършат някаква работа и облекчават донякъде състоянието - краставица, кисело мляко... Но не бива да разчитаме само на тях. - Предимно при хората със светла кожа. Тя е по-чувствителна. - При тях трябва да сме особено внимателни. Но да речем, около 8,30-9 сутринта няма нужда да ги мажем със слънцезащитен крем. Но използвайте продукти, съобразени с детската кожа. - Не бих казал. По-скоро се увеличават алергиите, свързани с непоносимост от различни химикали, изкуствени материи. Вече има химикали почти навсякъде. - Бих ви посъветвал да залагате на изпробвани и доказани марки. Не се подлъгвайте по случайни продукти.", "date": "2018.07.11", "title": "Д-р Светослав Георгиев: Хората със светла кожа по-често страдат от слънчева алергия"}
{"url": "https://www.monitor.bg:443/bg/a/view/skysaha-ot-majtapi-anri-roberto-martines-go-brani-105203", "text": "Победата на Франция над Белгия определено бе доста болезнена за бившата звезда на „петлите“ Тиери Анри. Той работи като помощник-треньор на белгийците, като бе осмян от медиите в Париж. „Тиери, избрал си грешната страна“, написа „Екип“. Шегите по темата стигнаха още по-далеч и френските железопътни линии също използваха победата на “петлите” като повод да се пошегуват със сънародника си. От компанията публикуваха в „Туитър“: “Тиери, ако искаш да се прибереш във Франция вече, няколко влака тръгват от Брюксел.” Анри обаче все още има ангажименти в Русия, тъй като на белгийците им предстои мач за трето място в събота. Селекционерът на Белгия Роберто Мартинес също взе отношение по темата, като защити асистента си. „Знам, че Анри е разочарован от загубата, защото той е истински професионалист. Всички погледи са насочени към него и аз искам да го подкрепя, защото той го заслужава. На треньорите често ни се налага да играем подобни по-специални мачове, но не позволяваме емоциите да ни подведат. Тиери Анри, както и аз също сме много разочаровани, защото мачът бе решен от един дребен детайл. Определено има горчилка, но сега сме длъжни да победим в мача за третото място и да си тръгнем с достойнство“, коментира Мартинес, който ще продължи да води Белгия и след мондиала.", "date": "2018.07.11", "title": "Скъсаха от майтапи Анри, Роберто Мартинес го брани"}
{"url": "https://www.monitor.bg:443/bg/a/view/azar-se-zajajda-s-petlite-kompani-iska-revansh-105205", "text": "Звездата на белгийския национален отбор Еден Азар си позволи да атакува Франция след загубата с 0:1. Азар похвали \"червените дяволи\" въпреки поражението и оплю играта на \"петлите\". \"Предпочитам да паднем с такава игра, отколкото да печелим като тях. Защитаваха се много добре и бяха страшно ефективни. Не ни дадоха възможност да се надиграваме. Нашият отбор игра фантастично, но бяхме елиминирани\", коментира Азар. Подобен бе и коментарът на Кевин де Бройне, според когото Белгия отпада незаслужено. \"Труден мач, защото срещу нас излезе много организиран отбор. И ние, и французите, имахме своите положения, макар и да не бяха чак толкова много. Всичко се реши от един ъглов удар. Не заслужавахме да загубим, яд ме е\", сподели халфът. Единствено капитанът Венсан Компани демонстрира оптимизъм и се закани за реванш. „Убедил съм се, че във футбола винаги има втори шанс. Нямам търпение да играем отново с Франция и да се реваншираме, дано се срещнем на Евро 2020“, пожела си Компани.", "date": "2018.07.11", "title": "Азар се заяжда с „петлите“, Компани иска реванш"}
{"url": "https://www.monitor.bg:443/bg/a/view/10-studenti-ot-lom-sys-800-do-6000-dolara-stipendija-105191", "text": "От 800 до 6000 долара годишна стипендия ще получат десет студенти от Лом, които се обучават в български и чужди университети Парите за тях, са от направеното през 2016 г. дарение , завещано на ломската гимназия \"Найден Геров\"от българския емигрант в САЩ д-р Андрей Георгиев,бивш възпитаник на гимназията. Изричаната воля на дарителя, е средствата да бъдат използвани за подпомагане на талантливи студенти, възпитаници на ломската гимназия. Училищното ръководство, заедно с преподавателите, училищното настоятелство изготвят през 2017 г. 10 страници статут на учредената стипендия „Д-р Андрей Георгиев” , която е персонална годишна стипендия за обучение във висши учебни заведения, учредена от Профилирана гимназия „Найден Геров” – Лом и приета с решение на Педагогическия съвет на гимназията. Точно и ясно , по строги правила и критерии, се отпускат стипендиите всяка година, разказа директорът на политехническа гимназия \"Найден Геров\" Теодор Йончев. По определените правила миналата година се определят и първите дест студенти, които ще получат стипендията, но парите закъсняват и студентите започват следането си без да получат парите, уточнява директорът. Но преди дни за изненада на всички парите са постъпили в сметките на училището и те са повече от очакваният милион долара. Полученото дарение е два пъти по-голяма - в размер на 2 млн.долара ,уточни директорът. Преводът е пристгнал на 3 юли и предстои да раздадем парите на десетимата студенти определени на от миналата първа сесия, каза директорът. За стипендианти са обявени десет наши ученици. От тях двама се обучават в Англия, осем в България. Те първи ще получат стипендията, когато изготвим и подпишем с тях стипендиантските договори. Вече сме обявили и втора сесия, която ще касае завършилите тази година ученици. Срокът за подаване на кандидатурите за новите стипендии вече започна от 1 юли, допълни директорът.Новите степендианти ще бъдат определени през есента. \"Макар тази стипендия да не покрива 100 на сто разходите, все пак си е доста сериозна помощ. Сумата за чужбина е 6000 долара, за България 800. Сумата от 2 млн.долара , която получи гимназията ще даде възможност да се определят стипендии доста години напред. През 2017 г. направихме разчет за сумата от 1 мнл. долара, но сега с тези 2 милиона, срокът ще е двойно по-дълъг. Периодът на действие на стипендията ще бъде не по-малък от 30 години, уточнява Теодор Йончев. ончев, директор ПГ Найден Геров Лом Според волята на дарителя парите от дарението ще бъдат изразходвани само за стипендии на възпитаници на Ломската гимназия. Няма изискване след завършване на висшето си образование те да се върнат в родния си град, уточни директорът .  Кой е дарителят?Д-р Андрей Георгиев е роден през март 1921 г. в София, завършва Ломската гимназия през 1939 година. После е учил медицина в София и заминава за специализация в Чехословакия. След това обаче не се връща у България и остава да живее до смъртта си през 2014 г. в САЩ.  Изненадата за ломчани преди дни не била само с два пъти по голямото дарение . За изненада и радост Общината в Лом също е получила дарение от 500 хиляди долара, които са постъпили от завещанието на д-р Андрей Георгиев в сметките на общината, каза кметът на общината Пенка Пенкова. Тя още не е съобщила новината на хората от Лом, но е щастлива, че с парите ще може да се направи нещо голямо за дунавското градче и жителите му. А какво точно ще бъде то - ще се направи обществено допитване. Кои са част от първите студенти носители на стипендиите от дарителския фонд на ломската гимназия! Мартин Василев е студент в България и с радост очаква да вземе обещаната стипендия от 800 долара.Остава да попълни документите и договора и ще ги получи. По време на първата си студенска година за да се издържа се е наложило да работи и да учи. Богдан Динчев, също следва в България - в специалността „Икономика и финанси с английски език”. И той е отличник и също е сред одобрените, които ще получат д стипендията от 800 долара.Младият мъж е категоричен, че ще вложи парите изцяло в образованието си. Образованието си в Англия като първокурсник започнал през есента на м.г. и Юлиян Владимиров, също счелелил стипендията от ломската гимназия. Поради забавянето на парите, за да се издържа в Англия се наложило да вземе заем, за да си плаща семестриалните такси.Затова и сега с нетърпението очаква стипендията от 6000 долара.    ", "date": "2018.07.11", "title": "10 студенти от Лом със $ 800 до $ 6000 долара стипендия"}
{"url": "https://www.monitor.bg:443/bg/a/view/deshan-shapki-dolu-pred-francija-105206", "text": "Франция надви Белгия с минималното 1:0 на стадион „Крестовски“ в Санкт Петербург и е първият финалист на световното първенство по футбол в Русия. Самюел Юмтити (51) с глава вкара победния гол за \"петлите\", които мечтаят за втора световна титла след тази през 1998 година, когато бяха домакини на шампионата на планетата. Французите бяха финалисти и през 2006 година в Германия, но тогава загубиха от Италия след дузпи и останаха втори. След мача селекционерът на френския национален тим Дидие Дешан бе горд с постигнатото от неговите играчи и призова за уважение към отбора. Спецът подчерта, че Франция има сили за титлата и това е голямата цел пред тима. „Шапки долу за постигнатото от Франция, емоционален бе Дешан. - Това е нещо изключително. Беше много трудно, а голът беше красив. Играчите ми са много млади, но показаха голям характер. Ние работихме много в защитен план. Смятам, че можехме да вкараме още голове до края на мача. Изпълнен съм с гордост. От 49 дни сме заедно и много неща се случиха досега. Поражението от финала на Евро 2016 още ни държи и не трябва да повтаряме грешките оттогава“, допълни наставникът на „петлите“. Играчите на Франция също бяха развълнувани след трудния успех. Звездата Пол Погба посвети успеха на спасените от пещера 12 тайландски футболисти. „Тази победа е за героите на деня. Браво, момчета, вие сте толкова силни и сте истинско вдъхновение“, написа Погба в „Туитър“. Героят Самюел Юмтити, който вкара победния гол с глава, пък призна, че това е най-важното попадение в кариерата му. “Много съм щастлив, този гол е може би най-важното нещо в моята кариера. На финал сме, това е невероятно. Работихме изключително много за този момент и постигнахме първата си цел. Сега остава само един мач, след който ще занесем купата в Париж“, заяви защитникът на „Барселона“. Класирането на Франция за финала пък се отрази и върху плановете на президента Еманюел Макрон. Държавният глава пристигна в Русия и изгледа на живо победата над Белгия. След двубоя от прессекретариата на Макрон обявиха, че той ще се завърне в Москва за финала, като отново ще стиска палци на „петлите“ от ложата. Битката за трофея е в неделя от 18 часа, а мачът за третото място в е събота от 17 ч.", "date": "2018.07.11", "title": "Дешан: Шапки долу пред Франция"}
{"url": "https://www.monitor.bg:443/bg/a/view/rodni-budisti-chakat-kenpo-acharija-kraj-koprinka-105213", "text": "Стотици последователи на будизма в България и съседни балкански страни очакват пристигането на кенпо /учителя/ Ачария Рамеш Неги, за да се включат във водения от него курс, който ще се проведе в единствения у нас духовно – образователен център на фондация Бодичита край язовир Копринка. Стотици последователи на будизма в България и съседни балкански страни очакват пристигането на кенпо /учителя/ Ачария Рамеш Неги, за да се включат във водения от него курс, който ще се проведе в единствения у нас духовно – образователен център на фондация Бодичита край язовир Копринка. Роденият преди 51 години в Северна Индия преподавател по будистка философия, медитация и санскрит към университет в град Варанаси не идва за пръв път у нас, при предходните си посещения той е създал цяла колония от свои последователи. Сред тях има икономисти, банкери,ръководители на големи компании с разнородна дейност, които са решили да намерят отговора на вълнуващи ги въпроси за битието и съзнанието по различен от традиционния за православието път. Хора от школата на Учителя Ачария обясняват, че  той е започнал самоусъвършенстването си на 12-годишна възраст като е преминал през всички степени на монашеството в едни от най-известните тибетски манастири. Прекарал е 7 години само в манастира “Таши Джонг” на традицията Друкпа Кагю, където получил посвещение  в Сутраяна и Тантраяна будизма..За мнозина проповядваното от него учение е събирателна точчка на всички школи в тибетския будизъм. Центърът на фондация Бодичита съществува вече 14 години, той е изграден със средства на българските последователи на Буда от дърво в пуста местност край язовира.В момента там живеят четирима тибетци и една тибетка, които са с хуманитарен статут на бежанци и са дошли от центъра в Пъстрогор.По предварителна информация кенпо Ачария ще пристигне на 15 август, а курсът му ще бъде с продължителност около месец. Мястото е заредено с невероятна духовна сила, но това се осъзнава едва когато си овладял основите на самопознанието, коментират вече преминали през курсовете българи . Те напомнят, че по-голямата част от обучението преминава в пълно мълчание на курсистите. Спазват се стриктно 8 предписания, сред които са отказ от лъжата, от мисълта за физическа разплата с опонента, сексуално въздържание, забранено е използването на високи столове, танцуването,пеенето и дори използването на парфюми…", "date": "2018.07.11", "title": "Родни будисти чакат кенпо Ачария край Копринка"}
{"url": "https://www.monitor.bg:443/bg/a/view/direktoryt-na-ial-prof-asena-stoimenova-14-distributori-na-lekarstva-s-valsartan-zasegnati-ot-spiraneto-105208", "text": "14 фирми, които имат разрешение за внос и търговия на лекарствени продукти с валсартан, са засегнати от спирането на продажбата на медикаментите. Това стана ясно от директора на Изпълнителната агенция по лекарствата(ИАЛ) проф. Асена Стоименова по време на изслушване в парламента. Тя беше извикана от депутатите заради спрените 62 вида медикамента. Според Стоименова валсартанът е предполагаем канцероген и блокирането на лекарствата от продажба е превантивна мярка. „Няма категорични данни, че примесът е в спрените лекарствени продукти още през 2012 година. Взима се решение да се оцени ситуацията, критичността на засегнатите продукти и кои притежатели на разрешение на употреба са засегнати“, обясни проф. Стоименова. Тя уточни, че от Агенцията са публикували незасегнатите продукти, които съдържат валсартан, които са 27 на брой. „Също така всеки един лекар, в зависимост от конкретната проблематика на пациента, може да разчита на още 138 продукта в позитивния лекарствен списък, т.е. има достатъчно алтернативи“, допълни Стоименова. По-рано през деня червени депутати в парламента поискаха проф. Стоименова да дойде в пленарната зала и да обясни случая с изтеглените лекарства срещу хипертония, съдържащи валсартан. Тя бе поканена от председателя на НС Цвета Караянчева. Малко по-късно обаче пристигна отговор от Стоименова, в който тя първоначално обясни, че не може да присъства в Народното събрание, тъй като има предварително поети ангажименти. Вместо това отправи съвет към депутатите да се информират от сайта на агенцията и това ядоса председателя на парламента. Караянчева определи поведението на проф. Стоименова като недопустимо. В крайна сметка директорът на Изпълнителната агенция по лекарствана бе привикана от депутатите. Припомняме, в края на миналата седмица 62 лекарства бяха блокирани в ЕС заради съдържание на примес в активното вещество валсартан. То се класифицира като вероятен канцероген. Лекарствата са използвани за лечение на артериална хипертония, скорошен миокарден инфаркт и сърдечна недостатъчност. Изпълнителната агенция по лекарствата публикува и списък с лекарства, които са безопасни за приемане.    ", "date": "2018.07.11", "title": "Директорът на ИАЛ проф. Асена Стоименова: 14 дистрибутори на лекарства с валсартан засегнати от спирането "}
{"url": "https://www.monitor.bg:443/bg/a/view/pylen-do-dupka-stadion-za-chervenoto-zavryshtane-v-evropa-105210", "text": "Пълен до дупка стадион „Българска армия“ и уникална хореография очакват утре от 20,45 часа играчите на ЦСКА за завръщането на „червените“ в евротурнирите. Привържениците на „армейците“ изкупиха всички 9000 билета, които бяха пуснати в продажба, а отворени за посещение ще са секторите „А“ и „В“. Феновете се готвят от няколко седмици за първия мач на тима в Лига Европа и са изработили впечатляваща хореография, която да отбележи завръщането на тима по европейските терени. Гостите от латвийския „Рига“ пък ще са подложени на истински терор от най-горещите ултраси на тима. За тези, които няма да могат да гледат мача на стадиона, „Диема Спорт” ще предава директно срещата от първия предварителен кръг на Лига Европа. Основната въпросителна около състава на Нестор Ел Маестро е дали нападателят Кирил Десподов ще е на разположение за двубоя. 21-годишният играч е картотекиран за срещата, но вчера бе в Белград за преговори със сръбския гранд „Партизан“. Ако се стигне до сделка, „червените“ ще останат без втори основен състезател, след като головата машина Фернандо Каранга замина за Китай, за да финализира договора си с местния „Хенан Джиани“. Звездата се сбогува с феновете на „червените\" с писмо в социалните мрежи. „Искам да благодаря за всички незабравими емоции, които ми донесохте в тази година и половина! Благодаря на всички треньори, ръководство, служители. Показахте ми защо всички наричат ЦСКА едно голямо семейство. И най-вече безкрайни благодарности на най-великата публика в Европа! Наясно съм, че никъде няма да видя това, което видях в този велик клуб! Вие ме накарахте да се раздавам до последен дъх за тази магия, наречена ЦСКА! Въпреки всички трудности и удари, вие и червената фланелка ми давахте сили да се боря! Ще ми липсвате! Оставам завинаги един от вас! И макар от разстояние, ще викам за отбора така, както го правят момчетата и момичетата на свещения стадион \"Българска армия\", написа на сбогуване Каранга.", "date": "2018.07.11", "title": "Пълен до дупка стадион за „червеното“ завръщане в Европа"}
{"url": "https://www.monitor.bg:443/bg/a/view/poljakinja-izchezna-posred-nosht-ot-hotela-si-izdirvat-ja-11-ti-de-105189", "text": "Туристка от Полша изчезна мистериозно и безследно от хотелската си стая в Поморие.  41-годишната жена е в пълна неизвестност от вечерта на1-ви юли, когато си легнала със съпруга си. Семейството пристигнало на почивка у нас няколко дни по-рано, заедно с двете им невръстни деца. Настанили се в луксозен бутиков хотел, разположен в гориста местност близо до бившия къмпинг \"Европа\". Фамилията наела стая на първия етаж, защото бил най-удобен за децата. В деня на изчезването, полякинята и близките й прекарали в разходки из Поморие, ходили и на плаж. Вечерта се прибрали в хотелската стая и си легнали. Жената е изчезнала посред нощ от хотела, докато съпругът й и двете им деца спели. На следващия ден след обяд, разтревоженият мъж подал сигнал в полицията. \"Мислех, че е излязла да се поразходи в района, но закъсня необичайно много. Освен това не е взела нищо със себе си - нито пари, нито документи, нито други лични вещи\", обяснил съпругът. Вече 11 дни от полякинята няма никаква следа. Полицията я издирва от първия ден на изчезването. Претърсена е била цялата гориста местност около хотела, съседните почивни бази, проверени са и десетки частни квартири в Поморие, както и всички болници в региона. Няколко водолазни екипа претърсват дъното на морето, като проверяват версията удавяне. Засега обаче от жената няма никаква следа. Ясно е единствено, че тя не е напуснала хотела през входа му. Това се установило от записите на охранителните камери, на които туристката изобщо липсва. \"Това означава, че тя е напуснала стаята през терасата. Но не е ясно дали е била сама и в каква посока е поела, тъй като в тази част на хотела няма камери\", коментираха запознати с разследването. Преди няколко дни съпругът на изчезналата жена се е прибрал за кратко в Полша, за да остави децата им при роднини и веднага след това се е върнал в България, за да я търси.  По случая е сформиран екип от служители от група „Издирване“ към отдел „Криминална полиция” при ОДМВР – Бургас и служители от Районно управление – Поморие, които не спират да търсят мистериозно изчезналата туристка под дърво и камък.  Те са проверили десетки сигнали и постъпили допълнителни данни относно възможното местонахождение на полякинята. Проверени са всички домове на хора, с които семейството е контактувало. На един от тях, разположен на поморийската улица “Райна Княгиня“ и обитаван от 54 годишен мъж с инициали И. П. са намерени голямо количество цигари без бандерол. Иззети са общо 466 120 къса цигари без акцизен бандерол от марките „LM“, „Marvel“, „Compliment Blue“, „Compliment Violet“, всичко на обща стойност около 93 000 лв. Контрабандистът е задържан с полицейска заповед за срок до 24 часа, а по случая е образувано досъдебно производство. Случаят обаче няма никаква връзка с изчезването на жената, категорични са разследващите.  ", "date": "2018.07.11", "title": "Полякиня изчезна посред нощ от хотела си, издирват я 11-ти де"}
{"url": "https://www.monitor.bg:443/bg/a/view/lovcite-pri-veterinarja-s-proba-ot-vseki-gligan-105192", "text": "Ловците ще са длъжни да вземат проба от всяко отстреляно диво прасе. Това е записано в приетите в сряда промени в Закона за лова и опазване на дивеча. Пробите ще бъдат проверявани за наличие на вируса на заболяването африканска чума по свинете (АЧС). Предвидено е още експерти от Българската агенция по безопасност на храните (БАБХ) да обучат по двама души от всяка ловна дружина за правилното вземане на пробите за анализ. От БАБХ уточниха, че през миналата година на територията на България са изследвани 5015 домашни и 4687 диви свине, като всички изпитвания са показали отрицателни резултати за наличието на вируса на класическа и африканска чума. Депутатите решиха още до 31 декември 2018 г. да бъде разрешен групов лов на дива свиня в съботите, неделите и всяка сряда и официалните празници и извън срока, който действа в момента от 1 октомври до втората неделя на месец януари. С тези допълнителни 54 ловни дни при наличие на 2557 дружинки в България се очаква да бъдат организирани малко над 138 хиляди ловни излета, като при минимален отстрел по 1 животно ще се достигне желаното намаляване на популацията с над 111 хил. диви свине. Увеличаването на времето цели предотвратяване появата на заболяването африканска чума по свинете (АЧС). Промяната ще позволи намаляване на популацията на дивите прасета, които са потенциален преносител на заразата и предвид наличието на множество огнища на заболяването в съседна Румъния и реалната опасност болестта да се прехвърли на територията на България. От Изпълнителната агенция по горите (ИАГ) съобщиха за „Монитор“, че от началото на годината са отстреляни 3046 диви прасета. Заради приетия законопроект ловците вече заплащат и нови минимални цени за продажба на дивечово месо от районите на дейност на държавните ловни стопанства и дивечовите участъци. За килограм отстреляно диво прасе ловците ще дължат 50 евроцента, за отстрелян елен или сърна ще бъде 3 евро/кг. 5 евро пък ще дават ловците за заек с кожа, без крака и вътрешности. За муфлона разценката вече е 1,5 евро за килограм.", "date": "2018.07.11", "title": "Ловците при ветеринаря с проба от всеки глиган"}
{"url": "https://www.monitor.bg:443/bg/a/view/vaduc-pokani-levskarite-da-gledat-zaedno-svetovnoto-105211", "text": "Привържениците на „Левски“ бяха приятно изненадани от ръководството на „Вадуц“ и местната управа на градчето в Лихтенщайн и бяха поканени да проследят заедно полуфиналния мач от световното първенство между Англия и Хърватия. Двубоят е непосредствено след срещата от първия предварителен кръг на Лига Европа и левскарите, които бяха отседнали за още една нощ в града, ще се възползват от специално изградените видеозони, за да видят на живо кой ще е вторият финалист на мондиала. Преди мача с „Вадуц“ левскарите бяха ескортирани до сектор 2 на стадион „Рейнпарк“, където бяха щателно проверени за наличие на пиротехнически изделия. Пред самото съоръжение имаше два паркинга, които бяха на разположение на привържениците. Между 7 и 30 лева пък ще са билетите за срещата реванш на „Герена“. Утре „Левски“ се прибира в София, като трябва да кацне в 12 часа на Летище „София“. Преди реванша с „Вадуц“ на 17 юли „сините“ получиха ден почивка за възстановяване, а Делио Роси събира подопечните си за тренировка в петък следобед.", "date": "2018.07.11", "title": "„Вадуц“ покани левскарите да гледат заедно световното"}
{"url": "https://www.monitor.bg:443/bg/a/view/vylchev-apelira-za-nakazanija-na-vinovnite-za-gafa-s-priema-sled-7-klas-105193", "text": "Образователният министър Красимир Вълчев ще настоява за дисциплинарни наказания на виновните за гафа с класирането след седми клас в столицата, след като стана ясно, че грешката е човешка. Това заяви той преди да отговаря на въпроси представителите от образователната комисия. След като излезе първото класиране за прием в гимназия миналата седмица, се оказа, че 4 от тях е допусната грешка при балообразуването. Тогава от РУО София-град обясниха, че е била техническа и не могат да разберат как е е получила. Днес образователният министър заяви, че грешката е човешка и ще настоява виновните за гафа да бъдат наказани. „Основната отговорност е на председателите на двете комисии - по информационно осигуряване и областната комисия по класирането, както и на контролиращия ръководител в лицето на началника на РУО“, заяви Вълчев. Той обясни, че ще понесат отговорност по закона за държавния служител, като Дисциплинарният съвет е органът, който изслушва и предлага решение. „Смисълът на наказанието е да не се допускат повече такива грешки, да се въведат съответно мерки, с които служителите да са по-отговорни“, каза още Вълчев. Освен това, според него трябва да се въведат допълнителни контроли, за да се минимизират възможностите за грешки.", "date": "2018.07.11", "title": "Вълчев призова за наказания за гафа с приема след 7 клас"}
{"url": "https://www.monitor.bg:443/bg/a/view/sblysyk-mejdu-trymp-i-merkel-oshte-na-starta-105202", "text": "Президентът на САЩ Доналд Тръмп бе основният участник в срещата на върха на НАТО в Брюксел, към който още преди началото й бяха насочени всички погледи. От една страна защото САЩ са флагман на Алианса и от друга, защото предварителните изказвания на американския държавен глава, свързани с отделяните за отбрана средства на страните членки, изречени с определен тон и фигуративност (например „САЩ не са прасенце касичка“), доведоха до там, че в някои западни издания (немското сп. „Шпигел“) се появиха заглавия с въпроса: „Краят на НАТО?“, както и изводът, че Европа трябва да се определи от кого е заплашена и как ще се защитава. И сякаш чул това, първото нещо, което каза Тръмп по време на закуската си с генералния секретар на НАТО Йенс Столтенберг бе отправено към Германия. Тръмп поиска Берлин да увеличи незабавно на два процента от БВП разходите си за отбрана. Германия е напълно под контрола на Русия, това е много лошо за НАТО, коментира Тръмп. Милиарди се плащат на Русия, строят се газопроводи. Германия е заложник на Русия, Берлин разчита основно на руски внос на газ и премахва ядрените си централи. Нещо трябва да се направи - плащат милиарди на Русия, а ние плащаме милиарди, за да ги защитаваме от Русия, добави той. Президентът отбеляза, че бившият германски канцлер Герхард Шрьодер работи за \"Газпром\". Защитаваме всички, плащаме много, това продължава от десетилетия. Много нечестно е за нашата страна. Не за десет години, а незабавно трябва да се изпълни целта от два процента от БВП разходи за отбрана, призова президентът на САЩ. Германската канцлерка Ангела Меркел не закъсня с отговора си на критиките на Тръмп. Малко след тирадата на US президента за германския внос на газ от Русия и мудното увеличаване на военните разходи, при пристигането си за срещата на върха на НАТО, Меркел припомни младежките си години: \"Аз лично съм изпитала как една част от Германия беше контролирана от Съветския съюз. Много съм щастлива, че днес ние, Федерална република Германия, сме свободно обединени. Заради това можем да кажем, че провеждаме своя независима политика и вземаме независими решения. Това е много добре, особено за хората в Източна Германия.\" Меркел защити също така приноса на Германия за западния алианс, който според Тръмп е наложил твърде голямо бреме на американските данъкоплатци. \"Германия прави много за НАТО, - каза тя. - Германия е втора по брой на войниците си (в алианса), по-голямата част от нашия военен капацитет е поставен на разположение на НАТО и към този момент изпълняваме силен ангажимент в Афганистан. Така ние защитаваме също интересите и на САЩ.\" Тръмп и Меркел се срещнаха няколко часа по-късно и от критичния тон на Тръмп не остана и следа. „Имаме много, много добри отношения. Говорихме си за разходите за отбрана и търговия“, смирено заяви след срещата Тръмп. Важно е да се разбере, че няма природен закон, според който НАТО да съществува вечно, заяви генералният секретар на пакта Йенс Столтенберг преди началото на двудневната среща на държавните и правителствените ръководители на страните от военнополитическия съюз. Трябва да запазим пакта и да го осъвременяваме. Опитвам се да огранича възможно най-много отрицателното отражение от разногласията в НАТО. Досега те не са се отразили чак толкова, не знам как ще бъде занапред, добави той. Основната ми задача е 29-те държави от алианса да останат заедно, затова търся обща почва. По основния въпрос сме единодушни - разходите за отбрана не са справедливо поделени, посочи Столтенберг. Не виждаме непосредствена заплаха от Русия към който и да било от съюзниците в НАТО. Има нужда да бъдем силни и твърди, като влагаме в сигурността - тогава можем да водим политически разговор с Русия. Възможно е да се постигне подобряване на отношенията с Москва. Но не приемаме руската намеса във вътрешните работи на други държави, като нападението в Солсбъри, опита за преврат в Черна гора, събитията в Крим. Това не означава да спрем да разговаряме с Москва, обобщи Столтенберг. През 2014 г. НАТО прие всяка държава членка да повиши военния си бюджет до 2 процента от брутния вътрешен продукт до 2024 г. Само две трети от 28-те съюзника, като се изключат САЩ, обаче имат реалистичен план как да достигнат равнището от 2 процента през 2024 г., казват дипломати от НАТО, цитирани от Ройтерс. През 2017 г. Вашингтон е похарчил 3,57 процента от БВП за отбрана. Европейските представители обаче поддържат становището, че макар и американските отбранителни разходи да представляват 70 процента от общия сбор на военните бюджети на съюзническите правителства, едва 15 процента от разноските на САЩ отиват за натовска отбрана в Европа. Вашингтон плаща около 22 процента от разходите за поддържане на НАТО, включително на централата и съвместно финансирана техника. Великобритания от няколко години поддържа военен бюджет от малко над 2 процента и се очаква да е така и през тази. Но Тръмп опита да запази натиска, определяйки заложената от НАТО цел като \"едва минимума\". Франция възнамерява да увеличи военните си разходи с над една трета до 2025 г., което определено я поставя на пътя към това да постигне целта от 2 процента и да получи одобрението на Тръмп. През 2018 г. Париж ще похарчи 1,81 процента от БВП за отбрана. Гърция е друга страна, отделяща големи средства по това перо, като я изпреварват единствено САЩ - за 2017 г. тя е похарчила 2,38 процента от БВП за отбрана. Полша и Естония също са точно на границата от 2 процента, докато Латвия, Литва и Румъния се очаква да влязат в тази група тази година според правителствените им планове за 2018 г. Германия е най-голямата тревога на Тръмп с вложени 1,24 процента от своя БВП за 2017 г. в отбрана и по оценки ще инвестира толкова и през 2018 г. Макар и заделяното от Берлин да се увеличава, федералната република няма да изпълни целта на НАТО през 2024 г., като вместо това очаква да увеличи разходите си до 1,5 процента до 2025 г. Три държави членки се очаква да похарчат по-малко от 1 процент от своя БВП за отбрана през 2018 г.: Белгия (0,93 процента), Люксембург (0,55 процента) и Испания (0,93 процента).", "date": "2018.07.11", "title": "Сблъсък между Тръмп и Меркел още на старта"}
{"url": "https://www.monitor.bg:443/bg/a/view/haruki-murakami-stava-radio-didjej-105186", "text": "Машината за бестселъри Харуки Мураками е решил да разнообрази живота си като скочи в непознатите води на радио индустрията. Той ще води собствено предаване, в което ще пуска и музика по станция Токио ФМ. Шоуто ще се казва Murakami Radio—Run & Songs и е с продължителност 55 минути. Писателят ще дебютира в ефир на 5 август в 19 часа местно време. Murakami Radio—Run & Songs обаче няма да е на живо, а ще се записва предварително. Харуки ще разказва за любовта си към музиката, литературата и тичането, съобщава Токио ФМ. Като млад Мураками е въртял собствено джаз кафене, а музикалните му предпочитания правят референции във всяка негова книга. Писателят е запален бегач и често се включва в маратони. За първото си предаване авторът на „Кафка на плажа“ ще донесе любимите си песни от личната си домашна дискография. „Искам да направя шоуто си възможно най-лично като говоря за любимите си неща“, заяви самият Мураками. Слушателите му ще имат възможност да му задават и въпроси, на част от който той да отговори в ефир.", "date": "2018.07.11", "title": "Харуки Мураками става радио диджей"}
{"url": "https://www.monitor.bg:443/bg/a/view/i-goljamoto-bebe-izbjaga-ot-mach-s-kobrata-v-sofija-105188", "text": "Боксовият мач в тежка категория между Кубрат Пулев и Джарел Милър - Голямото бебе пропадна. Това обяви промоутърът на американеца Дмитри Салита. Победителят от този бой трябваше да стане задължителен претендент за пояса на Международната боксова федерация (IBF), който е притежание на Антъни Джошуа (Вбр), както и тези на WBA, WBO и IBO. Аргументът на непобедения досега Милър, който има 21 победи (18 с нокаут) и 1 равен резултат, е че не иска да излезе срещу Кобрата в София, а предпочита да се бие в САЩ, както е правил винаги досега. „Опитахме да се договорим двубоят да се състои в Щатите или най-малкото да е на неутрална територия. Просто не успяхме да постигнем такава договорка, коментира Салита. - Джарел показа в последните си няколко мача, че има желание да се изправи срещу най-добрите. Искахме да направим крачка напред. Това винаги е била нашата цел. Ще проучим другите си опции, но считам, че много скоро ще обявим значим двубой.\" Така като най-вероятен кандидат за бой с Пулев се сочи британецът Хюи Фюри (21 победи, 11 нокаута, 1 загуба). Очаква се в най-скоро време от IBF да му пратят официална покана за елиминационния мач, който ще определи съперника на Джошуа. 23-годишният Фюри е братовчед на бившия световен шампион в тежка категория Тайсън Фюри. Единствената му загуба е от Джоузеф Паркър по точки в мач за световна титла. Кубрат Пулев пренесе тренировъчната си програма в Майорка. Най-добрият ни професионален боксьор ще се се готви там за следващия си съперник. На испанския остров той се наслаждава и на компанията на треньора Ули Вегнер, на собственика и основател на промоутърската компания \"Зауерланд\" Вилфрид Зауерланд, и на многократния световен шампион Артур Абрахам. Тепърва ще бъде насрочен нов търг за провеждане на мача с Хюи Фюри, ако двете страни не се споразумеят. Според Кобрата този мач може да се осъществи през октомври. Междувременно британската преса обяви, че Антъни Джошуа вече е постигнал споразумение за следващите си два мача - с Александър Поветкин на 22 септември и на 13 април 2019 г. с Дионтей Уайлдър на стадион \"Уембли\". Преговорите с Уайлдър обаче още не са завършили окончателно.", "date": "2018.07.11", "title": "И Голямото бебе избяга от мач с Кобрата в София"}
{"url": "https://www.monitor.bg:443/bg/a/view/dve-deca-s-razkysvanija-ot-pyrzalki-v-akvaparkove-105185", "text": "  Две малки момиченца са пострадали тежко по време на игра в два различни аквапарка край Бургас. Инцидентите са станали и по различно време с разлика от две седмици между тях. Първият случай е от края на миналия месец. Тогава в Бургаската болница е доведено 8-годишно момиченце от Украйна, което се оплаквало от силни болки в интимната област. Извършеният преглед установил, че детето е с разкъсано влагалище. Родителите обяснили, че малката им дъщеричка започнала да пищи след поредното спускане по екстремната водна пързалка в аквапарка. Детето също потвърдило пред медиците, че нещо се случило на атракциона, но не разбрало как точно е получило нараняването. Пострадалото украинче е било настанено в педиатричното отделение и му е приложено адекватно лечение. От болницата съобщиха, че то вече е добре.  Миналата нощ в бургаската болница е прието второ дете, също момиченце. То е на 9 години и е от Русия.Казва се Елизабет. То е почивало в Равда с група деца, които са били на морски лагер у нас.  Пострадало е при идентични обстоятелства, но в друг аквапарк, различен от първия. Момиченцето е получило тежка травма на влагалището със сериозни и опасни разкъсвания. Докато бъде транспортирано до Бургас, детето е загубило много кръв и е изпаднало в хеморагичен шок, казаха дежурните медици. Наложило се е лекарите да му прелеят спешно няколко банки к кръв, за да спасят живота му. Екипът е реагирал светкавично и само след няколко часа то е било сталибизирано. От сряда пострадалото дете е преместено в Отделението по гинекология на бургаската болница. Няколко часа след инцидента, аквапаркът е бил запечатан, за да се извърши оглед. По случая е образувано досъдебно производство за нанасяне на средна телесна повреда и са назначени експертизи. Ще бъдат проверени всички пързалки в атракциона, съобщиха от районната прокуратура в Несебър, която проверява втория инцидент.  Към момента не е ясно дали родителите са подали сигнал в полицията и дали имат намерение да търсят отговорност от собствениците на атракционите. Двата аквапарка, в които са станали инцидентите се намират в морски курорти край Бургас. В тях има екстремни атракциони, които са забранени за малки деца. Не е изключено двете малки туристки да са ползвали именно тях, въпреки забраната.  \"Механизмът на получените травми е трудно да бъде установен с категоричност. Едната възможност е разкъсванията в областта на влагалището да се получат вследствие на силен удар, който се получава седалищно при падане в басейна от пързалката. Втората вероятност е нараняването да е причинено от силната струя вода от пързалката, отново при падането в басейна\", коментираха лекари. ", "date": "2018.07.11", "title": "Две деца с разкъсвания от пързалки в аквапаркове"}
{"url": "https://www.monitor.bg:443/bg/a/view/bratja-turisti-ot-moldova-vzrivili-bankomata-v-plovdiv-105173", "text": "Улични камери за видеонаблюдение в Пловдив, София и Бургас запечатали маршрута, по който се оттеглили апашите, гръмнали банкомат преди дни в пловдивския район „Тракия”. Те били двама и пътували с черен „Голф 4” с крадени номера. След удара се оттеглили в посока магистрала „Тракия” към Бургас. Заедно с тях имало и момиче, ролята на което била параван, ако автомобилът им бъде спрян от пътна полиция.. Единият от братята – Евгени Неделев на 22 години от Молдова, е бил арестуван именно в Бургас. Другият обаче вече бил успял да напусне България и бил обявен за издирване от Европол. Плячката на братята молдовци от банкомата в Пловдив била точно 215 000 лева. От тази сума са намерени само 88 000 лева. Някои от банкнотите били обгорели заради взрива на банкомата. Останалите 127 000 лева се проследява къде са, защото бързо били сменени в чейнч бюра. Това огласиха на пресконференция в Пловдив главният секретар на МВР гл.ком. Младен Маринов, зам.-районният прокурор Румяна Калеева, директорът на ГД „Национална полиция” гл. ком. Христо Терзийски и шефът на ОД на МВР в Пловдив ст.ком. Атанас Илков. Младен Маринов уточни, че групата има отношение и към опита за обир на банкомат в столичния квартал „Люлин”. Проверява се дали същите братя молдовци са автори на разбитите банкомати от 2014г. в пловдивските села Ръжево Конаре и Устина. „Тези лица разчитат на това, че не са регистрирани като постоянно пребиваващи в страната. Мобилни са. Извършват престъплението и напускат страната”, каза Маринов. Схемата, по която действали била простичка. Набелязвали банкомати, които били в близост до оживени места и магистрали. Точно преди удара крадели регистрационните номера на някоя друга кола, паркирана в близост и ги слагали на своя автомобил. Правели няколко бързи удара, след което напускали страната. Конспиративността им и бързото им придвижване в различни градове правело трудно залавянето им, обясни Младенов. Последните два банкомата в София и в Пловдив взривили с пропан бутан. Предишните устройства взломявали с ацетилен, каквито случаи имало в София, Дупница и Пловдив. С пропан бутан било по-опасно и за самите извършители, но явно методът бил по-ефективен и бърз начин да достигнат до парите. Евгени Неделев и брат му пристигнали в България, като туристи, на 17 юни. За кратко време пребивавали в различни градове – София, Пловдив, Бургас, Варна, Сливен. След удара в Пловдив братята отишли до бургаския квартал „Славейков”, където паркирали голфа с крадените номера. Полицията в Бургас наблюдавала автомобила няколко дни. Във вторник вечерта Евгени и момичето отишли с голфа до автомивка, за да заличат следите и тогава мъжът бил арестуван. Девойката, която също е от Молдова, не е обвинена от прокуратурата, тъй като се оказало, че тя нямала общо с престъпленията и че само придружавала братята в колата им. „Момичето е била техен спътник. Не е знаела какво вършат. Те бяха започнали да мият автомобила, за да заличат следите по и вътре в моторното превозно средство”, обясни Илков. Той уточни, че вече са събрани много улики, които заковават двамата братя в престъплението в Пловдив. „И в София банкоматът се намира на подобно място. А и номерът, който са свалили от друг автомобил, е станало също непосредствено преди деянието”, допълни Маринов. Разследващите нямат информация как братята са избрали банкомата в Пловдив. Предполагат, че е на случаен принцип и са улучили десетката с намиращите се в устройството 215 000 лева. Двамата братя са млади, на по 22 и 23 години. Мярката за неотклонение на арестувания ще бъде в петък, уточни прокурор Калеева. Задържаният не е давал никакви обяснения до момента. Разследващите се свързали с колегите си от Молдова и установили, че закопчаният Евгени Неделев е криминално-проявен за кражби в Молдова и няколко пъти е бил обявяван за издирване от молдовските служби. Предстои лицата да бъдат подадени към Европол, за да се провери какво са вършили на територията на целия ЕС и дали са взривявали банкомати в Германия и в Холандия, където такива кражби са чести. Предстои проверка и по стари случаи на неразкрити обири на банкомати”, каза Терзийски. Вижте повече от пресконференцията на полицейските шефове:   Убийството в София, при което син наръга смъртоносно баща си, е извършено от психично-болен мъж, съобщи главният секретар Младен Маринов. Сигналът в полицията бил получен от майката на извършителя. Тя отишла в 4-то районно в столицата и казала, че синът им е извършил насилие спрямо тях и че мъжът й е останал в апартамента. Полицията действала незабавно. Пратили патрул и психолог на адреса, но когато синът отворил вратата, нападнал веднага униформените. Шизофреникът държал в двете си ръце по един нож. Бил обезвреден на момента, но за съжаление бащата вече е бил мъртъв, каза Маринов. Шизофреникът е бил настанен в Център за психично здраве и тъй като бил агресивен, му била назначена полицейска охрана. „Лицето продължава да е изключително агресивно. Има опити да избяга и да нарани работещите в психиатрията”, уточни главният секретар на МВР. Извършителят е бил освидетелстван, имал е психични проблеми и преди убийството.   Отново молдовци са автори на изключително тежко престъпление в Шумен – грабеж на бензиностанция с жесток побой на жертвите. Тези престъпници обаче нямали нищо общо с другите, които взривявали банкомати в София и в Пловдив. Грабежът на бензиностанцията в Шумен бил извършен преди три месеца, каза директорът на ГД „Национална полиция” гл. ком. Христо Терзийски. „Отново в резултат на бързи оперативно-издирвателни мероприятия на колегите от Шумен и София бяха установени 4 лица, две от които са задържани. Наложена им е мярка за неотклонение „задържане под стража”, подчерта Терзийски. Той уточни, че тези чужденци пребивават у нас, като туристи и затова не са част от масивите на МВР. ", "date": "2018.07.11", "title": "Братя туристи от Молдова взривили банкомата в Пловдив"}
{"url": "https://www.monitor.bg:443/bg/a/view/olimpijskite-shampioni-po-tenis-na-masa-i-dimitrij-ovcharov-idvat-v-panagurishte-105174", "text": "Олимпийските шампиони от Рио де Жанейро в тениса на маса са заявили участие за турнира в Панагюрище Seamaster 2018 ITTF World Tour Asarel Bulgaria Open, който е с рекордния за България награден фонд от 160 000 долара и ще се проведе от 14 до 19 август в зала „Арена Асарел“. Това съобщиха организаторите от средногорския град. За първи път у нас ще играят златният медалист при мъжете Ма Лонг от Китай и сънародничката му Динг Нинг, която пък взе титлата при жените през 2016-а. Победителят в Панагюрище през 2017 година Димитрий Овчаров от Германия спази обещанието си и ще пристигне да защитава трофея си. С олимпийската титла Ма Лонг стана първият мъж, който направи Голям шлем в тениса на маса, като спечели индивидуалните титли от Игрите, Световно първенство и Световната купа. 29-годишната легенда помогна през април на отбора на Китай да спечели златните медали от шампионата на планетата в Халмстад, Швеция.Бившият водач в световната ранглиста Ма е спечелил общо 26 турнира от сериите ITTF World Tour. Той е взел пет пъти и титлата от финалите на сериите. Левичарката Динг Нинг е трикратна световна шампионка индивидуално и сребърна медалистка от Олимпийските игри в Лондон през 2012-а. Динг доскоро беше №1 в ранглистата. Тя също беше в отбора на Китай, който взе титлата в Халмстад.  Дмитрий Овчаров започна 2018-а като водач в класацията и удържа позицията си до 1 март. Носителят на общо четири олимпийски медала (три със състава на Германия) в момента е №4 в света. Крайният срок за подаване на заявки за Seamaster 2018 ITTF World Tour Asarel Bulgaria Open е неделя, 15 юли.", "date": "2018.07.11", "title": "Олимпийските шампиони по тенис на маса идват в Панагюрище"}
{"url": "https://www.monitor.bg:443/bg/a/view/tyrsjat-anglogovorjashti-statisti-za-zabravena-105196", "text": "На прага на старта на снимките на втория сезон на успешния сериал „Забравена“, кастинг агенцията Talent Partners обяви, че издирва статисти за продукцията, които да си служат свободно с английски език. Всеки, който иска да застане рамо до рамо със звездата от „Касъл“ Стана Катич, на която е поверена главната роля и тук, може да се свърже с агенцията, като изпрати своя снимка и трите си имена. Точната дата, на която ще щракне клапата на втория сезон на „Забравена“, все още не е официално обявена. Както „Монитор“ пръв писа, снимачният екип ще се завърне за втора поредна година в България, за да заснеме и новите епизоди. Подробностите около сюжета им обаче също се пазят засега в тайна. Към момента е ясно единствено, че работата по сериала ще продължи с нов изпълнителен продуцент в лицето на Саманта Корбън-Милър (Conviction). „Забравена“ е втората продукция на медийния гигант Sony Pictures Television след „Престъпления без граници“, която стъпва на родна земя, но пък е първата, експлоатираща почти изцяло местен ресурс от технически кадри, логистика, гримьори и статисти. „България допринесе към историята, защото снимахме на доста необичайни локации. Наистина напомняха на Бостън, но не изцяло – визията, непокътнатата природа в страната допринесе за развитието и съспенса на сюжета“ обясни Катич преди година.", "date": "2018.07.11", "title": "Търсят англоговорящи статисти за „Забравена“"}
{"url": "https://www.monitor.bg:443/bg/a/view/sinite-zapochvat-sreshtu-litovci-v-sh-l-po-basketbol-105190", "text": "„Левски Лукойл“ ще играе срещу „Шяуляй“ (Литва) в първия квалификационен кръг на Шампионската лига по баскетбол за мъже. \"Сините\" са гост в първия мач на 20 септември и домакин на реванша два дни по-късно в София. Ако спечели този двубой, „Левски Лукойл“ ще играят във втория кръг на пресявките срещу победителя от мача между шампиона на Румъния „Орадя“ и „Карху“ (Фин). Българският тим трябва да премине три квалификационни кръга, за да стане един от шестте отбора, класирали се за редовния сезон на турнира, който стартира на 9 октомври. 19 национални шампиони са сред 56-те отбори, които ще участват през новия сезон в Шампионската лига по баскетбол. „Рилски спортист“ отново ще играе в турнира „ФИБА Къп“, след като от ФИБА не отпуснаха втора квота за България за Шампионската лига. „Академик Бултекс 99“ (Пд) пък потвърди участие в Балканската лига за втора поредна година. При дебюта си в надпреварата миналия сезон пловдивчани останаха на крачка от финалната четворка.  ", "date": "2018.07.11", "title": "„Сините“ започват срещу литовци в ШЛ по баскетбол"}
{"url": "https://www.monitor.bg:443/bg/a/view/kogato-lovcite-stanaha-laboranti-105198", "text": "Още Карл фон Вебер е усетил тяхната мощ. В блестящата си опера „Вълшебният стрелец“ композиторът впечатлява със забележителния „Хор на ловците“. Дума да няма - авджиите винаги са звучели в почти музикален синхрон. Те са повече от армията, по-сплотени са от спортните тимове и по-палави от балерините на „Крейзи хорс“. Заради това синхронно звучене и хората, пишещи музика, често се сещат за тях. Някога и фолпевецът Валдес написа текста и музиката на парчето „И ловец съм, и рибар съм“, но понеже в него тегли една псувня на закона, прокуратурата се самосезира, посъветва го и той бързо промени спорните думи. Ловците са армия, която не се спира пред нищо, дори и пред перспективата членовете й да станат лаборанти. Експерти на Българската агенция по безопасност на храните (БАБХ) са предвидили в местните дружинки да бъдат обучени поне по двама, които да взимат проба от всяко отстреляно диво прасе, за да няма зараза от опасния вирус на чумата по прасетата (стр. 6). Ето една истинска практична стъпка. Тази огромна маса от хора може да помага в борбата с опасни зарази, но не само това. Последователите на този вечен мъжки инстинкт – ловът, ще бъдат полезни в много други трудни ситуации. Още повече, че това са хора на честта и винаги са готови да отзоват. Никой не трябва да подценява наличието на много мъже с пушки. Само лаборантството не им прилича. На тях им трябва изява на мъжка сила и чест. И който им измисли многофункционално приложение, само ще спечели.", "date": "2018.07.11", "title": "Когато ловците станаха лаборанти"}
{"url": "https://www.monitor.bg:443/bg/a/view/zakrivat-11-prokuraturi-v-stranata-105194", "text": "Прокурорската колегия на ВСС единодушно с 10 гласа „за“ реши да предложи на пленума на съвета да бъдат закрити районните прокуратури в градовете Белоградчик, Кула, Дряново, Трявна, Тервел, Ардино, Брезник, Трън, Мадан, Чепеларе и Тополовград, съобщиха от ВСС. На тяхно място да бъдат разкрити 11 териториални отделения в прокуратурите във Видин, Габрово, Добрич, Кърджали, Перник, Смолян и Ямбол, считано от 1 януари 2019 г. На заседанието на пленума в четвъртък ще бъде предложено още промените да бъдат изпратени до министъра на правосъдието за съгласуване. Процесът по оптимизиране на структурата на районните прокуратури ще се проведе поетапно. Районните прокуратури включени в пилотния етап на преструктуриране са определени въз основа на критериите: цена на правосъдието и състояние на престъпността; степен на натовареност (на прокуратурата и индивидуално на прокурор);  ниски стойности на натовареност по показателя „досег със съда“, който включва всички актове и действия на прокурор във връзка с дейността на съда; население на районите на действие на всяка прокуратура; брой общини, разстояние до областния център, специфични особености на района и др.; кадрова обезпеченост (щатна численост на магистрати и служители). Решенията на прокурорската колегия за оптимизиране на районните прокуратури са взети въз основа на проведени обсъждания и работни срещи с административните ръководители на районните, окръжните и апелативните прокуратури. Прокурорската колегия определи Даниела Начева за временен административен ръководител на Специализираната прокуратура, след като сегашният й ръководител Иван Гешев бе назначен за зам.-главен прокурор. Предложението за определяне на Даниела Начева за и.ф. административен ръководител е направено от главния прокурор на Сотир Цацаров. Прокурор Начева има над 20 години юридически стаж. Тя е била следовател и прокурор в Пловдив, в момента е зам.ръководител на спецпрокуратурата и един от тримата прокурори по делото КТБ.    ", "date": "2018.07.11", "title": "Закриват 11 прокуратури в страната"}
{"url": "https://www.monitor.bg:443/bg/a/view/ministyr-radev-inspektira-otnesenoto-ot-poroj-stylbishte-v-dupnica-105179", "text": "Министърът на вътрешните работи Валентин Радев инспектира отнесените от пороя стълби на улица „Родопи“ в Дупница. Там преди близо месец невиждан ураган свлече тонове земна маса, а стълбите в района бяха изцяло срутени. Десетки семейства пък не можеха да излязат от домовете си, а от общинската администрация стартираха спешни ремонтни дейности. „Премиерът настоя да дойда да видя каква е ситуацията в Дупница. Първото нещо е улиците да бъдат възстановени, както и достъпа на хората до домовете им. Ще го направим различно от друг път, има такава възможност по Закона за обществените поръчки, аварийно да се възстановяват улиците в населените места, въпреки, че са ангажимент на кметовете и след това Комисията да разплати“, обясни Радев. Той обаче не можа да каже дали средствата за възстановяването на стълбите към ул. „Родопи“ ще бъдат възстановени на община Дупница от Междуведомствената комисия по бедствия и аварии и дали това ще се отчете като аварийна ситуация. „Половината от стълбите вече са изградени. Най-вероятно ремонтните дейности ще приключат до 10 дни. Както е известно на 21 юни кметът на Дупница, инж. Методи Чимев сключи договор с фирма \"Руен Холдинг\" за цялостен ремонт и възстановяване на стълбите. Сумата по договора е в размер на 53 203,32 лв. с ДДС“, обявиха от общинската администрация. Министър Радев посети и дупнишкото село Кременик, където пътят се свлече преди 2 години, а от комисията по бедствия и аварии досега не финансират ремонта му. „Ще информирам Бойко Борисов за видяното и за мерките, които трябва да бъдат предприети“, заяви още вътрешният министър.", "date": "2018.07.11", "title": "МВР-шефът инспектира щетите от пороите в Дупница"}
{"url": "https://www.monitor.bg:443/bg/a/view/koreja-s-interes-za-razvitie-na-turizym-i-investicii-vyv-varna-105180", "text": " Република Корея има интерес да развива по-активно туризъм и бизнес контакти в България, като се фокусира на Варна и региона. Вече има и конкретна инвестиция в Аврен в сферата на млекопреработването и млекопроизводството. Надяваме се, че това ще бъде един успешен проект, който да даде начало на други подобни инициативи от корейска страна във Варна. Това заяви кметът Иван Портних, който проведе среща с посланика на Република Корея Джънг Джингю. Той пристигна заедно с представители от посолството, придружаван от почетния консул на азиатската държава във Варна, Иво Михайлов. По време на срещата кметът на Варна запозна накратко гостите с най-важните проекти, които се реализират в общината. Представени бяха възможностите, които предлагат Варна и региона за инвестиции в различни сфери, към които проявяват интерес корейски инвеститори - инфраструктура, логистика, морски бизнес.  Договорено бе да се работи по-активно за разширяване на двустранните контакти в областта на културата, образованието и туризма. „Годишно около 20 000 корейски туристи посещават България. Варна е много красив град, затова ще подготвим специална програма, която да привлече повече корейци тук, имаме потенциал за това“, сподели негово превъзходителство Джънг Джингю. Той припомни, че търговският обмен между България и Корея е около 300 млн долара. „Сигурен съм, че можем да го увеличим 10 или 20 пъти, и част от това да бъде Варна“, каза още той.  ", "date": "2018.07.11", "title": "Корея планира инвестиции във Варна"}
{"url": "https://www.monitor.bg:443/bg/a/view/izgonen-ot-germanija-afganistanec-se-e-samoubi-na-pyt-kym-rodinata-105178", "text": "Един от 69-мата депортирани от Германия миналата седмица мигранти се е самоубил по пътя към дома, предаде Ройтерс, позовавайки се на изявление на германското министерство на вътрешните работи. Германският вътрешен министър Хорст Зеехофер, който води битка вътре в управляващата коалиция на канцлера Ангела Меркел за по-строг контрол върху миграцията, приветства депортациите. Той отбеляза вчера, че 69-мата афганистанци са напуснали Германия на 69-ия му рожден ден, отбелязва Ройтерс. \"Получихме потвърждение днес сутринта от афганистанските власти, че един от пътниците на полета обратно за Афганистан е бил намерен мъртъв при посрещането на самолета в Кабул. Според тях става дума за самоубийство\", заяви на пресконференция представител на германското министерство на вътрешните работи.", "date": "2018.07.11", "title": "Изгонен от Германия афганистанец се обеси на път към родината"}
{"url": "https://www.monitor.bg:443/bg/a/view/osydiha-neonacistka-na-dojivoten-zatvor-105175", "text": "Германската неонацистка Беате Цшепе бе призната за виновна за 10 убийства в Германия и осъдена на доживотен затвор. Решението бе взето в края на дело, продължило пет години. Случаят обаче бе белязан от скандали и проблеми. Съдът освен това лиши Цшепе от правото да поиска условно освобождаване след 15 години, прекарани в затвора. Подобно нещо й бе отказано заради особената сериозност на престъпленията, в които тя е участвала. Петима съдии от мюнхенски съд решиха, че тя е виновна за участие в 9 ксенофобски убийства и в убийството на полицайка. Престъпленията са извършени в периода 2000-2007 г. Повечето от жертвите са турци или от турски произход. Има и една гъркиня. Повечето от жертвите са дребни търговци. Подсъдимата бе единствената оцеляла от трио неонацисти, произхождащи от бившата комунистическа ГДР и нарекло се Националсоциалистическа нелегална група. Цшепе бе обвинявана също така, че е замесена в два атентата срещу представители на чужди общности в Германия и в 15 обира на банки. Тя е предоставила важна логистична подкрепа на двамата си съратници и е управлявала финансите на триото, а също, че е намирала жилища, в които те да живеят дълги години в нелегалност. Случаят разтърси дълбоко Германия и постави правителството в неудобна позиция, защото предполагаемите убийци са действали години наред, без да бъдат обезпокоени.  ", "date": "2018.07.11", "title": "Осъдиха неонацистка на доживотен затвор      "}
{"url": "https://www.monitor.bg:443/bg/a/view/podarjavat-statuja-za-66-000-na-makgregyr-105171", "text": "Ирландският боец в смесените бойни изкуства (ММА) Конър Макгрегър ще получи като подарък за 30-ия си рожден ден своя мраморна скулптура. Изработката й струва около $66 000 и е дело на базирания в Бирмингам литовски художник Едгар Аселкович, съобщава „Сън“. По информация на изданието статуята тежи повече от 100 килограма. Тя ще бъде поставена в лондонската галерия JD Malat в деня на празника на Конър – 14 юли, и ще престои там до 30 септември. Aspencrow, както е артистичният псевдоним на твореца, се вдъхновил от Макгрегър, който според него е „феномен на нашето време“. \"За мен е чест Конър да приеме това като подарък от мен. Той е феномен на нашето време - не само умен спортист, но и визионер, казва литовецът. - За да създам статуята, погледнах обратно към древността, когато спортистите бяха увековечени в скулптури като богове. Съчетах някои подробности от статуята на Микеланджело със съвременни графити, за да уловят чувствителността на воините в наши дни. Но тъй като хората от нашето поколение израснаха с графити и хулиганство, показах част от неговите татуировки на гърба му в графити“, допълни Аселкович. През януари тази година Макгрегър остана без титлата си в лека категория на UFC, тъй като тя стоеше незащитена над година и половина. Последният бой на Конър бе през ноември 2016, в която победи с технически нокаут във втория рунд американеца Еди Алварес. В кариерата си ирландецът има 24 мача по правилата на ММА, в които е записал 21 победи (18 предсрочно) и само 3 поражения. Очакванията се, че следващият му бой да се проведе през октомври срещу руския боец Хабиб Хурмагомедов, с когото той е в отдавнашна вражда.  ", "date": "2018.07.11", "title": "Подаряват статуя за $66 000 на Макгрегър"}
{"url": "https://www.monitor.bg:443/bg/a/view/koj-e-prijatel-i-koj-vrag-v-nato-105182", "text": "Когато Доналд Тръмп се включи в срещата на върха на НАТО днес, международната политика със сигурност ще стане изключително личен въпрос, отново.  Откакто се нанесе в Белия дом преди почти 18 месеца, американският президент се държи толкова оскърбително с някои от най-верните съюзници на Америка, колкото сърдечен е с традиционни неприятели като Северна Корея и Русия. Непредсказуемият афинитет на Тръмп към лидерите на 28-те останали страни членки на НАТО има потенциал да направи още по-неясни очертанията, когато става въпрос за това кой е приятел и кой - враг.  Паметна картинка от срещата на върха на военния алианс през 2017 г. е как Тръмп избутва премиера на новоприетата тогава Черна Гора Душко Маркович, за да застане най-отпред в груповата снимка. Милиардерът продължи да хока публично лидерите на партньорските страни в НАТО заради разходите за отбрана.  Миналогодишната визита в Брюксел ще се запомни също със знаменитото дружеско ръкуване между Тръмп и френския президент Еманюел Макрон. Двамата лидери, които се срещнаха за пръв път, си стиснаха ръцете толкова силно, че кокалчетата им започнаха да побеляват.  През изтеклата оттогава година имаше и други ситуации, при които се стигаше до \"побеляване на кокалчетата\" около пораждащи разногласия въпроси. Тръмп продължава да е гневен, че съюзниците не увеличават националните си военни бюджети. Европейците се ужасяват от решението на Тръмп да наложи мита върху вноса на стомана и алуминий за част от света, за която се предполага, че е партньор на САЩ.  Динамиката в отношенията между Тръмп и правителствените ръководители със собствени пристрастия може да породи опасна химия по време на двудневния форум. Меркел и Тръмп са нагледен пример за пълен контраст. Германската канцлерка е толкова внимателна в политиката и публичните си изявления, колкото безочлив и непредвидим е американският лидер. Ако Меркел иска да остави водещата позиция на Германия в Европа да говори вместо нея, то Тръмп желае да наложи водещата позиция на Америка в световен мащаб - и освен това ще обърне внимание на всичко, което се говори.  Меркел има трудни отношения с Тръмп още от първите дни на предизборната му кампания, когато той заяви, че канцлерката \"съсипва Германия\", след като сп. \"Тайм\" я избра за личност на годината за 2015 г. вместо него. При първата им среща, състояла се през март 2017 г. във Вашингтон, имаше момент, в който Тръмп изглежда пренебрегна подадената от Меркел ръка за здрависване - много коментирана впоследствие ситуация. При следващата й визита във Вашингтон тази година Тръмп я целуна публично два пъти по бузите. Изразените от двамата позиции по различни въпроси - от търговията и военните разходи до климатичните промени и миграцията - си останаха много различни.  Готвейки се за днешната среща на върха, Меркел излиза от битка вътре в правителството си заради миграцията. Предстои да установим дали белезите от нея ще бъдат видими на международната сцена.  Тръмп вече отправи остри нападки към Германия по време на подготовката на срещата, изпращайки туит, в който заяви: САЩ харчат за НАТО повече от всяка друга Страна\". После той конкретизира коя е страната: Те трябва да правят много повече. Германия е с 1 процент, САЩ - с 4 процента\". Британската министър-председателка Тереза Мей може да е в още по-слаба в политическо отношение позиция, когато се срещне с Тръмп. Седмицата й започна с оставките на главния преговарящ по Брекзита и на външния си министър, които те подадоха поради несъгласие с плановете й за отношенията на Великобритания с Европейския съюз след излизането на страната от съюза.  Отношенията на Мей с Тръмп започнаха доста добре. Малко след встъпването му в длъжност тя бе първият чуждестранен лидер, пристигнал на официална визита. Двамата бяха забелязани да се държат за кратко за ръце, докато минаваха под колонадата на Белия дом. Т. нар. \"специални отношения\" между Великобритания и САЩ изглеждаха сигурни.  След това обаче Тръмп пръв разкритикува британския подход за борба с тероризма след поредица атаки, разстройвайки както Мей, така и кмета на Лондон с туитове, които се оказаха отрезвяващи. Миналия месец Май нарече решението на Тръмп да наложи наказателни мита за внасяните от ЕС стомана и алуминий \"несправедливи и дълбоко разочароващи\".  След ръкостискането в Брюксел, отношенията Тръмп-Макрон набраха скорост. Двамата заявиха, че поддържат връзка по телефона и си размениха целувки, когато се срещнаха отново през април.  Макрон, който със своите 40 години е толкова млад, че би могъл да бъде син на Тръмп, беше първият чуждестранен ръководител, пристигнал на бляскава държавна визита във Вашингтон. С жест, който беше разнищен в търсене на значението му, Тръмп изтупа с ръка раменете на изрядния костюм на френския президент, издебнат от фотографите.  \"Ние имаме много специални отношения. Всъщност ще махна тази прашинка пърхот. Трябва да го направим съвършен - Той е съвършен\", избърбори Тръмп, докато Макрон се усмихваше, изглеждайки невъзмутим при този акт на . . . близост? Превъзходство? Покровителство? Неуважение?  От политическа гледна точка отношенията явно са несъвършени.  Тръмп поля със студен душ демонстрираната привързаност, като се оттегли от Парижкото климатично споразумение и ядреното споразумение с Иран - две подписани през 2015 г. от правителството на Обама инициативи, които Макрон силно подкрепя.  Решението на Тръмп да наложи мита върху стоманата доведоха до още по-голямо отдалечаване. Макрон го нарече \"незаконно\" и \"грешка\". Към юни Макрон вече се опитваше да поеме водачеството на европейска команда срещу Тръмп, отхвърляйки \"хегемонията\" на Америка.  Раните още няма да са заздравели, когато двамата се срещнат днес, едва месец след като канадският премиер организира срещата на върха на групата на седемте големи икономики, в края на която Тръмп нарече северноамериканския си съсед \"непочтен\" и \"слаб\".  Тръмп вся смут на срещата на Г-7 в Канада, след като първо одобри общо изявление за търговията, а след това се отказа от него. Президентът на САЩ се оплака, че е бил изненадан от неочакваните критики на Трюдо срещу заплахите за американски мита. Като много други преди него, Трюдо научи за гнева на Тръмп направо от писанията на президента в Туитър. Отношенията между Вашингтон и Европейския съюз се сринаха до толкова ниска точка, че тази година няма да има същинска среща на върха между тях.  При все това Тръмп и председателят на Европейския съвет Доналд Туск ще бъдат в една и съща зала доста често на форума на НАТО тази седмица.  Бившият полски премиер даде да се разбере преди президентските избори в САЩ през 2016 г., че смята \"един Доналд за повече от достатъчен!\". Той казва, че времето само е потвърдило правотата му.  Туск описа оскърбителния стил на Тръмп като предизвикателство за Европа, равносилно на разрастващата се икономическа мощ на Китай или войнствеността на Русия.  В понеделник той се обърна пряко към Тръмп с думите: \"Драги президенте Тръмп, Америка няма, а няма и да има по-добър съюзник от Европа\", след което добави: \"Ценете съюзниците си, в края на краищата те не са толкова много\".  Тази пролет Туск каза, че \"някой би могъл да си помисли дори, че \"при такива приятели, врагове не са нужни\", след като Тръмп първо заплаши да наложи мита върху европейската стомана и алуминий, а после се отметна от споразумение, което цели да попречи на Иран да разработва ядрени оръжия.  На срещата на НАТО, където лидерите ще обсъждат как да противодействат на Руска агресия, личната среща на Тръмп с руския президент Владимир Путин дни по-късно ще е големият проблем, за който всички знаят, но няма да искат да говорят.  \"Когато се срещнете с президента Путин в Хелзинки, е важно да знаете кой е стратегическият ви партньор и кой - стратегическият ви проблем\", каза Туск. Колкото до черногорския премиер Маркович, повече няма да има бутане за място на предния ред. Тази година Черна гора ще бъде представлявана в НАТО от президента Мило Джуканович. Като бивш баскетболист Джуканович определено е по-висок от Доналд Тръмп.", "date": "2018.07.11", "title": "Кой е приятел и кой враг в НАТО?"}
{"url": "https://www.monitor.bg:443/bg/a/view/von-i-gadjeto-objaveni-za-modni-ikoni-105177", "text": "Снежната кралица Линдзи Вон и новата й половинка - канадският хокеист на „Нешвил Предаторс“ от НХЛ Пи Кей Сабан, изгряха на корицата на списание Sports Illustrated, посветено на 50-те модни икони в спорта. В броя, който ще излезе на 16 юли, място намират още Люис Хамилтън, Кристиано Роналдо, Неймар, Мария Шарапова, Серена и Винъс Уилямс и др. Линдзи обаче бе предпочетена за корицата, тъй като се съгласи да позира с приятеля си. Още повече че редакторите на списанието я засекли на церемонията по връчване на наградите Cmt Music Awards в Нешвил, където тя била поканена да представя Back Street Boys. Оттам им хрумнала и идеята за ново издание на 50-те модни икони в спорта. Скиорката вече позира за специалните броеве за бански на Sports Illustrated през 2010-а и 2016 година, като в едно от тях дори ставаше дума за body paint.  ", "date": "2018.07.11", "title": "Вон и гаджето обявени за модни икони"}
{"url": "https://www.monitor.bg:443/bg/a/view/sydjat-dvama-nagleci-otvorili-sergija-za-narkotici-na-detska-ploshtadka-105165", "text": "Окръжната прокуратура във Варна предаде на съд двама млади мъже на 27 и на 22 години за притежание на метамфетамини и марихуана с цел разпространение на детска площадка в кв. „Владиславово“. Това съобщиха от Апелативната прокуратура в града. Към обвинението на единият от тях е добавено и обвинение за държане на акцизни стоки без бандерол – цигари и тютюн, на стойност 602 лева. За база за разпространение на наркотиците двамата млади мъже избрали беседка на детска площадка във варненския квартал. Единият бил специализиран в разпространението на марихуана и метамфетамини, а другият се занимавал основно с продажба на марихуана на наркозависими. Двамата скрили в беседката електронна везна и празни найлонови пликчета, а дозите приготвяли в домовете си. Мястото било известно на наркозависимите младежи в квартала, които ходели на там във вечерните часове, за да си купят наркотици. След сигнал до полицията е изпратен екип на Трето РУП на МВР-Варна, докато в беседката наркодилърите си въртяли незаконния бизнес. Полицейските служители били усетени от двете им кучета, порода питбул и част от присъстващите в компанията се разбягали. В беседката служителите на реда открили станиолени топчета и зелено-кафява тревиста маса в самозалепващи се пликчета. Последвало претърсване в домовете на двамата дилъри, където били открити материали за разфасоване на наркотици, електронна везна. В дома на единия обвиняем бил намерен първокласен тютюн и саморъчно свити цигари, като стойността им, според съдебно-оценителната експертиза, назначена по делото, била 602 лева. Предстои делото срещу двамата подсъдими да бъде насрочено за разглеждане във Варненския окръжен съд. Те са с мярка за неотклонение „Парична гаранция“ от 1 000 лева. Ако бъдат признати за виновни, могат да получат наказание от 2 до 8 години лишаване от свобода и глоба от 5 000 до 20 000 лева за държането на високорискови наркотични вещества. За държането на акцизни стоки без бандерол наказанието е лишаване от свобода от 1 до 6 години и глоба до десеткратния размер на пазарната им цена.", "date": "2018.07.11", "title": "Наглеци на съд - продавали дрога на детска площадка"}
{"url": "https://www.monitor.bg:443/bg/a/view/kamchija-posreshtna-svetovnoizvestni-muzikanti-za-akademija-konkordija-105170", "text": "Санаторно-оздравителният комплекс „Камчия“ край Варна посрещна лятната музикална академия „Конкордия“, водена от световноизвестни музиканти. Сред тях е талантливият български китарист Георги Василев. Маестрото свири с Националния симфоничен оркестър на Италия, Оркестъра на Романска Швейцария, Камерния оркестър на Ермитажа, Софийска филхармония, Оркестър на БНР и много други. В програмата на Акдемията са включени майсторски класове по класическа китара, контрабас и вокално майсторство. Класът по китара се води лично от Георги Василев, а по контрабас от известната музикантка Ирина-Калина Гудева, дъщеря на Богомил Гудев - автор на емблематичните песни „Двама“, „Детство мое“, „Бяла тишина“ и „Лудо младо“. Участниците в Академията се обучават на вокално майсторство от Стефани Гурга – вокален педагог и корепетитор в Музикалните академии в Лозана и Сион. В „Камчия“ е и Седрик Мейер – изтъкнат швейцарски музикант, който свири на един от най-древните инструменти – архилютня. Младите таланти имат възможност да се запознаят и с известния български лютиер Боян Матев. Майсторът на китари, който е изработил най-звънките и мелодични музикални инструменти в България сподели, че за създаването на една китара са необходими около 3 месеца. Най-добрите инструменти се произвеждат от палисандрово дърво или от кедър. Идеята на Академията е да се съберат на едно място различни творчески личности и млади таланти, които да обменят своите знания и опит и да се учат един от друг. „Моите учители ми казваха, че опит, който не е раздаден, е изгубен. Това се опитваме да направим и ние – да предаваме знанията си“, споделя маестро Василев.  През последните години се наблюдава голям интерес към класическата китара от страна на младото поколение, допълни маестрото. „Децата, които са в курса, са много талантливи, бъдещи проферсионалисти и съм безкрайно благодарен, че имаме възможността да доразвиваме техния талант тук, в този прекрасен комплекс“. На 14 юли от 20 часа участниците в Академията и техните преподаватели ще изнесат концерт в киноконцертната зала на детски център „Радуга“. Събитието е част от музикалния фестивал „Конкордия“  и дългогодишна мечта на Богомил Гудев, реализирана от дъщеря му. Концертът е със свободен вход.", "date": "2018.07.11", "title": "„Камчия“ посрещна световноизвестни музиканти за академия „Конкордия“"}
{"url": "https://www.monitor.bg:443/bg/a/view/50-ot-chereshovite-nasajdenija-v-kustendilsko-ostanaha-neobrani-105167", "text": "50% от черешовите насаждения в Кюстендилско останаха необрани, обявиха експерти от Института по земеделие в областния град „Кампанията по прибирането на реколтата официално приключи преди два дни. Като цяло можем да обобщим, че през тази година имаше много череши, но дъждовете тотално ги съсипаха. Представете си, че в продължение на близо 2 месеца валеше почти всеки ден. Отделно от това на няколко пъти градушка удари голяма част от масивите в региона. Знаете и за проблема с реализирането на продукцията ни. Просто нямаше кой да я купи или трябваше да я дадем за жълти стотинки“, обясняват 35-годишен овощар, който отчита загуби в размер на 30 хил.лв. По негови думи огромна част от реколтата е останала по дърветата. Заради ниската изкупна цена от 60-70 ст. за кг. е било невъзможно наемането на берачи. „Как да наема хора. Те искат по 40 ст. за кг. За мен остават едва 20 ст. С тях какво да покрия като разходи, просто си нямате представа колко съм на загуба през тази година“, разказва и 42-годишният Георги Филипов. Той е предпочел вместо да продава черешите си да ги използва за ракия. „Това, което успях да направя е да обруля колкото мога плодове и да ги сложа в казана. Едва ли вече ще се занимавам с овощарство. Мисля да разпродам всичко“, категоричен е Георги, който има около 40 декара овошки. Далеч по-различно обаче е положението в кюстендилското село Драговищица. „Ние бяхме сред малкото помилвани от времето. Нямаше много валежи и изкарахме една много добра продукция. Единствено при нас все още продължава брането на череши, тъй като се намираме на по-високо. Ето и днес идваха с бусове от София и ни изкупуват плодовете по 2 лв. за кг. Явно ги продават по пазарите в столицата или по Черноморието“, твърди кметицата на населеното място София Плачкова.  „В нашето село имахме 13 изкупвателни пункта. Наистина обаче цената на черешите беше много ниска. Даваха по 60-70 ст. на кг. и те трябваше задължително да бъдат определен размер и сорт. Какво да се прави, ще продължим да се борим и да правим каквото ни е по силите, нямаме друг избор“, казват още овощари от Кюстендилско. По данни от Института по земеделие черешовите насаждения в региона са 20 000 декара. „Преди години те бяха 28 000 декара. При тези условия обаче едва ли ще се увеличат площите, просто хората вече не могат да издържат финансово. По-голямата част от тях са на загуба“, заяви и директорът на Института по земеделие проф. д-р Димитър Домозетов.", "date": "2018.07.11", "title": "50% от черешите в Кюстендилско останаха необрани "}
{"url": "https://www.monitor.bg:443/bg/a/view/socialnata-komisija-prie-speshni-promeni-za-integracionnite-dobavki-105183", "text": "Парламентарната социална комисия прие на второ четене промените в Закона за интеграция на хората с увреждания. До спешните промени се стигна, след като ВАС отмени разпоредби от правилника за прилагане на закона, в които се посочваше начинът на определянето им. Освен това те отмениха и предоставянето на документ за получаване на помощ за образователни услуги. Сега тези текстове се прехвърлят в самия закон с цел да няма прекъсване на интеграционните добавки за хората с увреждания. Така се предвижда месечната добавка за социална интеграция да се предоставя в зависимост от степента на намалена работоспособност или вида и степента на увреждането. С промените се запазва и базата за изчисляване на месечната добавка за социална интеграция, като тази за добавка за транспортни услуги в размер на 15% от гарантирания минимален доход, а за ползването на информационни и телекомуникационни услуги в размер на 20%. По данни на Агенцията за социално подпомагане към края на май 497 145 лица с увреждания получават месечна добавка за социална интеграця за транспортни услуги. Добавка за информационни и телекомуникационни услуги вземат 70 608 лица. Към момента 89 лица получават месечна добавка за социална интеграция за обучение. Предвиденият бюджет за помощта през тази година е 152 млн. лв.    ", "date": "2018.07.11", "title": "70 000 с ТЕЛК с телефон и интернет от социалните"}
{"url": "https://www.monitor.bg:443/bg/a/view/s-dva-lyva-se-sdobi-zookytyt-v-pazardjik-105168", "text": "Рая и Хектор са най-новите обитатели на зоокъта в парк-остров „Свобода“ в Пазарджик, съобщиха от местната общинска администрация. Родените през 2005 г. лъвове пристигнаха днес в Пазарджик със специализиран транспорт и съдействието на Фондация „Четири лапи“.  Хектор и Рая са брат и сестра, които до декември 2017 г. са обитавали зоопарка в Разград, откъдето са прехвърлени в София. Здравословното им състояние в момента е стабилизирано, налични са само малки възрастови изменения. След пристигането си в Пазарджик те трябва да останат само в затворените пространства поне седмица, докато приключи периодът на адаптация. Кога точно ще могат да им се радват посетителите, ще преценят специалистите. С пристигането на двата лъва се изпълни обещанието на кмета на община Пазарджик Тодор Попов, който покрай сагата с малките лъвчета Масуд и Терез от зоопарка в Разград, които заминаха за Холандия, даде дума, че ще намери начин в зоокъта на Остров“ Свобода“ край река Марица да бъдат осигурени други представители на Царя на джунглата и Рая и Хектор вече са в новите им жилища.", "date": "2018.07.11", "title": "С два лъва се сдоби зоокътът в Пазарджик"}
{"url": "https://www.monitor.bg:443/bg/a/view/iztekoha-kadri-ot-katastrofata-na-djordj-kluni-105161", "text": "Охранителни камери, намиращи се в близост до мястото, на което катастрофира холивудският ас Джордж Клуни, са запечатали момента на инцидента. От кадрите става ясно, че звездата от „Бандата на Оушън“ се удря челно със скутера си в седан. Според данни на TMZ, актьорът се движил със скорост около 96 км/ч, когато бил засечен от автомобила.От удара той полита във въздуха и се приземява само на сантиметри от камион, който е спрял на кръстовището. На местопроизшествието имало и втори скутер. Носителят на „Оскар“е без сериозни наранявания и бе освободен от лечебното заведение за домашно лечение.  ", "date": "2018.07.11", "title": "Изтекоха кадри от катастрофата на Джордж Клуни (ВИДЕО)"}
{"url": "https://www.monitor.bg:443/bg/a/view/poddyrjaneto-na-publichen-registyr-na-deklaraciite-ne-narushava-reglamenta-za-zashtita-na-lichnite-danni-105166", "text": "Поддържането на публичен регистър в интернет на подадените декларации от властимащите е изпълнение на законоустановено задължение на администратора на лични данни. Това се казва в становище на Комисията за защита на личните данни  до Комисията за противодействие на корупцията и за отнемане на незаконно придобитото имущество (КПКОНПИ) и НАП в отговор на идентични въпроси от двете институции, съобщиха от КПКОНПИ. Това е във връзка с приложение на Общия регламент за защита на данните при изпълнение на разпоредбите на ЗПКОНПИ. При оповестяването им, декларациите на лицата, заемащи висши публични длъжности съгласно чл.6 ал.1 от ЗПКОНПИ не следва да съдържат ЕГН, номер на документ за самоличност, адрес, подпис на декларатора, номера на банкови сметки и банкови карти, се уточнява в становището. От КЗЛД допълват, че по отношение на трети лица могат да бъдат публикувани само изрично предвидените в нормата на закона лични данни. „Поради липса на нормативно определен срок за достъп до публикуваните в интернет декларации, следва да се приложи принципът за „ограничение на съхранението“, се казва още в становището на КЗЛД  ", "date": "2018.07.11", "title": "Декларациите на властта остават публични, регистърът не нарушава закона"}
{"url": "https://www.monitor.bg:443/bg/a/view/izlojbata-na-vejdi-rashidov-sybra-artelita-na-london-105164", "text": "Артелитът на Лондон аплодира Вежди Рашидов при откриването на изложбата му от скулптури и рисунки в прочутата галерия „Галиарди“ в британската столица късно във вторник вечерта. За всеки автор е чест да покаже свои творби в залата, където досега са представяни произведения на близо 100 от най-именитите съвременни художници. В препълнената галерия дойдоха творци, колекционери, арткритици, почитатели на изкуството, политици. Имаше и гости, пристигнали от Франция, Швейцария, Китай. Екатерина Захариева, заместник министър-председател и министър на външните работи, поздрави Вежди Рашидов за успеха на новата му изложба. Сред присъстващите беше и бившият министър на културата на Великобритания Роджър Хигинсън, който сподели, че се възхищава на таланта му. Соня Увалиева, съпругата на големия български интелектуалец Петър Увалиев, разказа, че творчеството на Вежди Рашидов винаги е било на особена почит в семейството й. „За мен е голяма чест да бъда представен в една от най-известните галерии на Лондон именно в периода, когато България реализира едно успешно председателство на Съвета на Европейския съюз. Не мога да не се вълнувам от признанието, което получавам, защото то е признание и за моята страна. Аз съм български художник и възможността да представя скулптури и рисунки в галерия като „Галиарди“ ме прави горд и като творец, и като български гражданин“, заяви Вежди Рашидов.  ", "date": "2018.07.11", "title": "Изложбата на Вежди Рашидов събра артелита на Лондон"}
{"url": "https://www.monitor.bg:443/bg/a/view/fermeri-izlizat-na-protest-shte-izlivat-mljako-na-pytja-105153", "text": "Фермери излизат на протест срещу безхаберната политика на държавата срещу тях. В петък, 13 юли, от 11 до 15 часа близо 1500 животновъди от цялата страна ще се съберат на главния път София – Варна, край село Шереметя. Ще се излива прясно мляко, ще има докарани и животни. Засега фермерите нямат разрешение да затварят и блокират пътя. Това ще бъде първият от поредицата безсрочни протести, като следващият ще е пред сградата на Министерски съвет, на жълтите павета в София. Съпредседателите на Националната овцевъдна и козевъдна асоциация, Янка Попова и Симеон Караколев отново обясниха, че протестите им са провокирани като цяло от негтивното отношение, което държавата в лицето на Минестерството на земеделието имат към техния бранш. А конкретният повод е Наредба 3, която поставя фермерите под зависимостта на мандрите. „От министерството ни дават по 5 лв. на глава животно компенсация. Това е все едно една бала люцерна. Миналата година ни дадоха по 3,73 лв. или общо малко над 8 лв. А в действителност причинените загуби от действието на наредбата възлизат на 28 лв. на глава животно. Искаме да получил по 20 лв. на животно от полагащата ни се помощ de minimis, а на колегите, които са в райони с обявена карантина таи помощ да бъде 40 лв. Общо засегнатите са около 1000 човека. Всичко, което ни се предлага под 20 лв. е напълно неприемливо”, категорична бе Янка Попова. Колегата и Симеон Караколев пък обяви, че Асоциацията иска оставката на зам. министъра на земеделието Цветан Димитров и на шефовете на дирекции, Златка Възелова и Георги Праматаров, които са главните виновници за поркарването на наредба 3. освен това от НОКА показаха и документ, от който се вижда, че зам. министърът е отпуснал пари за организиране на изложение на съветника си Бойко Синапов, което било очевиден конфликт на интереси. „Козевъдите също искаха 15 хил. лв. за изложение, но им беше отказано. Но на своя съветник зам. министъра отпуска и то 50 хил. лв.”, възмущават се фермерите. Те изнесоха също стряскащи данни, според които от 80-те години на миналия век досега в България, отглежданите чифтокопитни са намалели с 14 милиона, а преживните с 9 милиона глави. Към момента цената на прясното мляко е достигнала рекордно ниската цена от 1 лв. за литър. Което обаче не е довело до намаляве на цените на млечните продукти в търговската мрежа. „У нас има тотална липса на държавна аграрна политика. Върви се към ликвидиране на фермите. Усилията са насочени единствено към зърнопроизводството и маслените култури, а всичко останало върви към загиване. Този процес трябва да спре. Затова ще водим протестни действия дотогава, докато бъдем чути и бъдат предприети някакви реални действия”, категорични са от Асоциацията на овцевъдите и козевъдите.", "date": "2018.07.11", "title": "Фермери излизат на протест,  ще изливат мляко на пътя"}
{"url": "https://www.monitor.bg:443/bg/a/view/donkov-vergov-i-urukov-se-vryshtat-na-shtat-v-narodnija-105163", "text": "Известните актьори, които преди няколко години излязоха на свободна практика, се връщат на щат в Народния театър „Иван Вазов“. Това вече е факт за Деян Донков, Юлиан Вергов и Иван Юруков, обяви директорът на трупата Мариус Донкин на специална пресконференция в края на арт сезона. Водят се разговори с още двама, като първият от тях е „един дълъг“, намекна Донкин, който не пожела да конкретизира повече имена, но споменатите параметри не оставят съмнение, че става дума за Захари Бахаров. „Договорихме се за условията, просто исках да сме наясно. Аз си работя отдавна в този театър, харесва ми и не ща да се пилея и да се занимавам с разни глупости“, коментира по телефона за „Монитор“ Деян Донков. Житейската му половинка Радина Кърджилова от миналия сезон също е в щата на академиците. „Аз винаги съм бил част от трупата на Народния театър, за мен не юридическите и финансовите отношения са водещи, а емоционалните“, изтъкна пък Иван Юруков. По подобен начин стоят нещата и за Юлиан Вергов. Тримата топ актьори са сред най-активно играещите на първата ни сцена и носят на плещите си главните роли в голяма част от репертоара. Театралният шеф Мариус Донкин аргументира разнопосочните успехи на Народния през последните месеци най-вече с в трупата, които са станали по-открити и искрени. Той отчете рекордния брой номинации за „Икар“ и „Аскеер“ през сезона – цели 25, като десетина от тях (около 40%) са материализирани в награди. Директорът отдаде дължимото и на вярната публика: от екипа на „Иван Вазов“ припомниха, че във вечерта на откриването на второто издание на инициативата „Театър пред театъра“ на 1 юли в най-силния дъжд над 900 зрители, включително малки деца и хора в неравностойно положение, са останали да гледат спектакъла „Калигула“ и да аплодират горещо героизма на актьорите. „И за двете страни това беше кръщение в любов и отговорност към професията“, каза Донкин, добавяйки куриоза, че последната вечер за хепънинга по „Опит за летене“ на Радичков пред Народния не е валяло, а на 200-300 м, до Операта – да... Новост догодина ще е, че в „Театър пред театъра“ ще бъде поканено да гостува и Предстои прочутият американец Робърт (Боб) Уилсън, който е в Топ 3 на световните театрални режисьори в момента, да поставя в Народния. Той вече е провел еднодневен кастинг в София с всички актьори от трупата непосредствено след премиерата си в Рим, след което е отлетял за уъркшоп в Ню Йорк. Избраниците му и заглавието, над което ще работи, засега се пазят в тайна. Първата премиера за сезона ще е „Един безумен ден“ от Бомарше (27, 28 септември), в афиша ще има и 5 български заглавия.    ", "date": "2018.07.11", "title": "Донков, Вергов и Юруков се връщат на щат в Народния"}
{"url": "https://www.monitor.bg:443/bg/a/view/honda-civic-type-r-postavi-rekord-i-na-pistata-silvyrstoun-105156", "text": "След като постави два рекорда - на френската писта „Маникур” и на белгийската „Спа-Франкоршамп”, най-бързият хечбек с предно предаване Honda Civic Type R Challenge 2018 записа още едно рекордно постижение, този път на британската писта „Силвърстоун”. С време 2 минути 31 секунди и 32 стотни, новият Civic Type R стана най-бързият сериен автомобил със задвижване на предните колела на пистата, като подобри постижението на предишното поколение на модела в същото изпитание през 2016 г. Състезателната Honda Civic Type R беше пилотирана от Мат Нийл, трикратен шампион в британската надпревара за туристически автомобили BTCС, който и тази година се състезава в сериите с Honda Civic Type R за екипа на Halfords Yuasa Racing. Пистата „Силвърстоун” е с дължина 5,89 км с бързи дълги прави и високоскоростни завои, комбинирани с много технични секции, в които колата се подлага на страхотни натоварвания. С високо темпо на оптимизирания 2,0-литров бензинов турбодвигател 2.0 VTEC Turbo, новият Civic Type R се представи блестящо и позволи на Мат Нийл да се възползва максимално от скоростта на правите и от бързото ускорение при излизане от острите завои. За тази писта аеродинамичните характеристики са ключови, а Civic Type R осигурява най-добрия в класа баланс между обтекаемост и сцепление. Режимът +R и системата на адаптивното окачване дават възможност за стабилно пътно поведение, динамично ускорение и неутрално управление, което позволява по-висока скорост в трудните завои на „Силвърстоун”.", "date": "2018.07.11", "title": "Honda Civic Type R постави рекорд на „Силвърстоун”"}
{"url": "https://www.monitor.bg:443/bg/a/view/novi-22-jilishtni-bloka-shte-sanirat-v-blagoevgrad-105155", "text": "Днес в Благоевград започна санирането на нови 22 жилищни блока с около 250 семейства в тях. С тях санираните блокове в областния град на Югозапада наближават цифрата 200. Кметът на община Благоевград д-р Атанас Камбитов направи поредната първа копка на строително-монтажните дейности  по проект „Обновяване на многофамилни жилищни сгради в община Благоевград“.  Общата стойност на проекта възлиза на 5 199 941,19 лв. „Финансирането е изцяло Европейско и Национално , като Община Благоевград не отделя средства от бюджета.“, каза кметът Камбитов пред живущите на ул. „Александър Стамболийски“ №24 и ул. „Хилендар“ №1. След като приключи санирането ще бъде изградена  нова детска площадка, дарение от евродепутата Андрей Новаков, от която живущите в района чувстват остра нужда. Проектът включва ремонти и саниране на жилищни сгради на улиците: ул. \"Арсени Костенцев\" № 4, 6-8; ул.\"Арсени Костенцев\" № 10, 12, 14; ул.\"Аргир Манасиев\" №1, вх.А и вх.Б; бул.\"Св.св. Кирил и Методий\" №6 вх.А и вх.Б; пл.\"Христо Ботев\" №2, 4, 6; ул.\"Марица\" № 13; Св.св. Кирил и Методий\" №16; бул.\"Св.св. Кирил и Методий\" №27; ул.\"Ангел Кънчев\" №18, 20, 22; ул.\"Катина и Никола Хайдукови\" №68; ул.\"Катина и Никола Хайдукови\" №70; ул.\"Александър Стамболийски\" №24; \"Хилендар\" №1; ул.\"Тодор Александров\" №49А; ул.\"Иван Михайлов\" №8. Основните цели на проекта са да се намали  потреблението на електрическа енергия чрез въвеждане на енергоспестяващи мерки в жилищните сгради,  да се постигне по-чиста околна среда чрез намаляване на вредните емисии на парникови газове в атмосферата. С реализация на проектните дейности ще се постигне повишаване на енергийната ефективност и редуциране на енергопотреблението в многофамилните жилищни сгради.  С изпълнението на проекта ще бъдат осигурени и по-добри условия на живот и топлинен комфорт за обитателите на многофамилните жилищни сгради.", "date": "2018.07.11", "title": "Нови 22 жилищни блока ще санират в Благоевград"}
{"url": "https://www.monitor.bg:443/bg/a/view/borisov-balkanite-moje-da-bydat-s-edinni-pytni-i-transportni-taksi-105169", "text": "В бъдеще страните от Балканите е възможно да бъдат с единни пътни и транспортни такси. Тази идея лансира премиерът Бойко Борисов пред министрите на днешното правителствено заседание, става ясно от стенограмата. Министър-председателят отбелязва, че колкото по-добре се развиват Балканите, толкова по-добре и за инвестициите, за туризма, за пътникопотока, за товарите. „Идеята в последствие да се направи единна такса, единни тарифи за движението на стоките, хората и товарите - това може действително да направи Балканите в една привлекателна за инвеститорите зона“, казва Борисов. Той обяснява, че големите държави в Европа разбират, че ако не дойдат те в региона, други геостратегически сили ще ги изпреварят. Борисов коментира, че провелата се среща в Лондон е ярко доказателство, че темата за Западните Балкани, която страната ни реанимира, ще бъде на дневен ред и след българското председателство. По думите му с присъствието на канцлера на Германия Ангела Меркел, премиерът на Полша и всички останали лидери, се отхвърлят твърденията, че темата ще утихне. Премиерът отбелязва фактът, че България не е част от Берлинския процес, но въпреки това присъства на срещите, защото приносът ни за развитието на региона се оценява. „Това се отчита от всички Балкански страни. Затова бяхме поканени, за да се покаже - ние не сме член на този формат - че това, което България е направила е правилно, важно. И Берлин, Лондон, Париж стоят зад тези решения“, заявява Борисов пред министрите. Той припомня, че следващата седмица в Пловдив ще пристигнат шефовете на Европейската банка за възстановяване и развитие и Европейската инвестиционна банка, а министрите Ивайло Московски и Емил Караниколов, са получили указания да работят за общи Балкански проекти. Относно оставките в правителството на Великобритания, Борисов казва, че трябва да се направи всичко Брекзит да не се отрази много негативно върху икономиката, финансите, търговията с Европа.", "date": "2018.07.11", "title": "Борисов поиска единни пътни и транспортни такси на Балканите"}
{"url": "https://www.monitor.bg:443/bg/a/view/naj-drevnijat-otkys-ot-odiseja-be-nameren-v-gyrcija-105154", "text": "Археолози откриха в Гърция най-древният известен до момента откъс от поемата \"Одисея\" на Омир, съобщи гръцкото министерство на културата в официално изявление.   При разкопки в района на Олимпия - древногръцкото светилище на Зевс в Западен Пелопонес, екип от гръцки и немски археолози намерили глинена плочка, на която били гравирани 13 строфи от 14-та песен в поемата. Намерените слова описват завръщането на Одисей в Итака. Учените предполагат, че находката е от 3 век от новата ера. Тогава областта е била под контрол на Римската империя. Точното датиране на плочката тепърва ще бъде извършено, но гръцкото министерство на културата вече я окачествява като много важен археологически, изобразителен, литературен и исторически експонат. Досега фрагменти от епичната поема на Омир, датирана от около 8 век пр.Хр., са намирани единствено в Египет под формата на пергаменти, написани от християни през вековете след смъртта на Иисус Христос.", "date": "2018.07.11", "title": "Най-древният откъс от „Одисея“ бе намерен в Гърция"}
{"url": "https://www.monitor.bg:443/bg/a/view/sladko-ot-luti-chushki-i-jiv-shokolad-na-pyrvija-nacionalen-fermerski-pazar-105160", "text": "За първи път в разгара на лятото, морската столица събира производители на натурални и екологично чисти храни от цялата страна. Домакин на уникалния по рода си Национален фермерски пазар ще бъде търговско-развлекателният център на Мол Варна, където в събота, на открития паркинг пред комплекса над 50 фермери от региона и техни колеги от близки и далечни краища на България ще си дадат  среща под красивите шатри на изложението. От 11 до 19 часа там жителите и гостите на града ще могат да открият изобилие от храни и други продукти - натурални, отгледани по традиционен начин или изработени ръчно с много труд и любов, с грижа за природата и човешкото здраве. Наред със сезонните плодове и зеленчуци, млечните произведения и месните деликатеси, меда, билките и натуралната козметика, производителите ще предложат на гостите на пазара цял куп необичайни храни по „авторски“ рецепти като „жив“ шоколад с билков пчелен мед, изработен ръчно в семеен цех в ловешкото село Дойренци, дървесни био гъби Шийтаке, отгледани на дъбови трупи и по японска технология в района на Карлово, както и популярни като „еликсира на живота” заради ценните минерали, аминокиселини и витамини, които съдържат сладка от... люти чушки - част от асортимента на Лютата ферма от варненското село Страшимирово, където се отглеждат над 200 сорта от пикантния деликатес. Сред биопродуктите ще има и колбаси за ценители - с черен етикет, като отлежалото уиски, произведени във фермата със странно име „Шопар, Бик и Щука“ и със стада, които пасат свободно на площ от 700 дка. естествени ливади, дъбови и букови гори в местност, защитена от Натура 2000, в района на дългополското село Цонево, хляб с орехи и сини боровинки, багета с 4 вида твърди сирена, пурички с тъмна бира, орехи и локум и още много авторски хлябове и тестени изделия, дело на майстор Миро. Освен истинска и вкусна храна, Националният фермерски пазар е подготвил за посетителите кулинарни демонстрации, детски атракции и музика на живо – гаранция за много емоции и добро настроение. На изложението ще гостува част от екипа на „Улицата на готвачите“, а шеф Йонко Дяков ще твори кулинарни специалитети за гостите. И, както се полага на един истински летен празник, ще има студена бира - крафт, разнообразие от фрешове, домашен сладолед и Фриц-Кола - европейския еквивалент на култовата американска напитка. За доброто настроение на посетителите и участниците в събитието ще се грижат популярният музикант Стоян Роянов Я-Я (саксофон и кларинет) и Цветан Момчилов (пиано). За децата врати ще отворят две арт работилнички – от 11  до 14,30 и от 15 до 19  часа, а през целия ден огромен батут-замък с любимите анимационни герои от страната на Дисни и пъстра въртележка с диаметър 6 метра ще забавляват хлапетата. Националното изложение на производителите на натурални храни е резултат от ползотворното сътрудничество с Фермерския пазар в морската столица, обясняват домакините. Вече 3 години фермерите от региона предлагат на варненци най-добрата, екологично чиста продукция, отгледана при строги правила и изисквания за качество.", "date": "2018.07.11", "title": "Сладко от люти чушки и „жив“ шоколад на Първия Национален фермерски пазар "}
{"url": "https://www.monitor.bg:443/bg/a/view/novijat-lych-na-metroto-pribira-14-hiljadi-koli-v-garaja-105162", "text": "С откриването на третата линия на метрото по софийските улици дневно ще се движат 14 хиляди коли по-малко. Това стана ясно след като кметът на София Йорданка Фандъкова провери новото метродепо „Земляне“ и представи един от новите влакове, които ще се движат по третата линия. Първият етап от третия лъч на метрото ще свързва бул. „Владимир Вазов“ и „Красна поляна“, ще бъде с дължина 8 км, по които ще бъдат изградени 8 метростанции и трябва да е готов до есента на 2019 г. В момента тунелопробивната машина е при НДК, а утре се очаква да потегли към станцията на бул. „Патриарх Евтимий“. Вторият етап е от „Красно село“ до „Овча купел“ с дължина 4 км и 4 метростанции и ще бъде пуснат в началото на 2020 година. „Отсечката от третата линия на метрото ще превозва 130 хил. пътници дневно и много гъсто населени квартали на София ще имат връзка с метрото“, отбеляза Фандъкова. Очакванията са от периферните точки на града до центъра да се стига за 16 минути. С новата метроотсечка пътният трафик ще бъде намален с 30%. Третата линия ще има връзки с над 55 автобусни и тролейбусни спирки. По пероните ще има и стъклени стени, които ще са с височина 1,5 м и ще се отварят, когато влакът е пристигнал, обясни шефът на „Метрополитен“ Стоян Братоев и допълни, че по този начин ще се намалят инцидентите със скачащи хора пред влаковете. Такъв опит са предотвратили органите на реда днес, но Братоев не пожела да каже на коя метростнация. В новото депо, което е готово на 75%, се очаква до средата на август да пристигнат и други две нови мотриси. Общо по третия лъч ще се движат 20 нови влакчета, произведени от консорциума на Siemens и Newag. Те ще могат да се движат без машинист, но за целта трябва да бъде използван специален софтуер. Влакчетата са напълни климатизирани, с места за хора с увреждания, но ще имат само външно видеонаблюдение, защото според „Метрополитен“ вътрешни камери биха събудили недоволство у пътниците.", "date": "2018.07.11", "title": "Новият лъч на метрото прибира 14 хиляди коли в гаража (ГАЛЕРИЯ)"}
{"url": "https://www.monitor.bg:443/bg/a/view/gerhard-shrioder-se-ojeni-za-ujnokorejka-v-seul-105172", "text": "Бившият германски канцлер Герхард Шрьодер, на 74 години, и най-новата му приятелка, 48-годишната Ким Со Йон, са се оженили в южнокорейската столица Сеул, обявиха самите те.   \"Оженихме се на 2 май в родния ми град Сеул. Много сме щастливи\", каза Ким пред германското списание \"Бунте\". Това е пети брак за германския политик и втори за южнокорейката, която е експерт по икономика и не бива да бъде бъркана с 37-годишната южнокорейска актриса със същите имена. Според медиите през октомври ще има сватбено тържество в известния берлински хотел \"Адлон\".    ", "date": "2018.07.11", "title": "Герхард Шрьодер се ожени за южнокорейка в Сеул"}
{"url": "https://www.monitor.bg:443/bg/a/view/djejda-pinket-smit-bila-zavisima-ot-seksa-105157", "text": "Актрисата Джейда Пинкет Смит призна, че като по-млада се борила със зависимост от секса. Изповедта си съпругата на Уил Смит направи в рамките на шоуто си Red Table Talk, което се излъчва по Facebook Watch. “Мислех, че всеки проблем може да бъде решен със секс. В един момент просто си казах: Стига! Получаваш по 5 оргазма на ден“, споделя звездата от „Палави мамчета“. Тя е категорична, че е склонна към развиването на зависимости – не само към еротичните преживявания, но и към алкохола и дори упражненията във фитнеса. „Винаги внимавам да не се обсебвам прекалено много. Не е важно какво правиш, а как и защо го правиш“, съветва още актрисата, която ще видим и в третия филм от поредицата на Джерард Бътлър „Код: Ел Ей“, голяма част от снимките към който се проведоха в София. Сюжетът на филма ще позиционира таен агент Майк Банинг (Бътлър) в самолет сред терористи. След като на два пъти (в „Код: Олимп“ и „Код: Лондон“) брани живота на президента, в последния филм от франчайза именно той ще се превърне в мишена на агресорите. Начело на Белия дом в режисирания от Рик Роман Во филм се очаква да застане Морган Фрийман след оттеглянето на Арън Екхарт от поста в поредицата миналата година.", "date": "2018.07.11", "title": "Джейда Пинкет Смит била зависима от секса"}
{"url": "https://www.monitor.bg:443/bg/a/view/svinska-pleshka-izdade-falshiv-sauditski-princ-105159", "text": "Измамник от американския щат Флорида, който дълги години се представял за саудитски принц, се призна за виновен за присвояване на няколко милиона долара от измамени инвеститори. Интересен е обаче начинът, по който измамата станала съвсем явна. Антъни Жиняк, който се подвизавал под измисленото име Калед ал Сауд, тъкмо прилъгвал поредната си жертва – инвеститор, че уж ще вложи 440 милиона долара в бизнеса му. На срещата в някакъв ресторант обаче Антъни Жиняк, без много да му мисли, взел и небрежно си поръчал ястие със свинско, което за един уважаващ себе си мюсюлманин, какъвто би трябвало да бъде всеки саудитски принц, е нещо повече от грях. Съвсем закономерно инвеститорът Джефри Сафър заподозрял, че цялата работа е доста гнила. Именно по тази причина, без да вярва на показаната от „принца“ банкова гаранция за 600 милиона долара, наредил на службата си за сигурност да провери що за човек е този Калед ал Сауд. И истината веднага излязла наяве. Последвало оплакване в полицията и съответното разследване. Фалшивият принц и неговите съучастници, се представяли като сътрудници в инвестиционна компания на име \"Marden Williams International LLC\" и предлагали на инвеститори \"ексклузивни делови възможности\". Жиняк водел екстравагантен живот и приличал на автентичен принц. 47-годишният мъж купил вила на остров Фишер, близо до Маями бийч, докъдето можело да се стигне само с яхта или хеликоптер. Той разказвал на всички, че има дипломатически имунитет и карал ферари с фалшиви дипломатически номера. Давал скъпи подаръци. През март 2017 г. фалшивият принц се опитал да си купи хотел за няколко милиона долара в Маями и пребивавал в него, плащайки с кредитна карта на името на истински член на саудитското кралско семейство. Жиняк използвал също така различни фалшиви паспорти по време на пътуванията си. През ноември отлетял от Лондон за Ню Йорк с такъв паспорт, когато бил заловен. Когато претърсили дома му в Маями, открили десетки кредитни карти, финансови документи от реални членове на Саудитското кралско семейство, оръжия, хиляди долари. Това не е първият път, когато Жиняк е залавян, представяйки се за саудитски принц. Още на 17 години той започнал да играе саудитец и да мами по хотели, търговски центрове, автокъщи. За подобни престъпления е бил обвиняван няколко пъти, за пръв път през 1991 г., после през 1994 г., 1996, 2002 и 2006 г. Извършвал всякакви измами в Калифорния, Мичиган, Охайо, Илиноис, Ню Йорк и Флорида.", "date": "2018.07.11", "title": "Свинска плешка издаде фалшив саудитски принц"}
{"url": "https://www.monitor.bg:443/bg/a/view/hamid-hamid-promenite-za-mediite-ne-posjagat-na-svobodata-na-slovoto-105158", "text": "„Внесените от нас текстове не третират журналисти. Затова не приемам в публичното пространство да се въртят отворени писма, че законът е насочен срещу журналисти и че се посяга на свободата на словото. Не приемам такива обвинения, защото законът касае деклариране на обстоятелствата от собствениците на медии“. Това обяви депутатът от ДПС Хамид Хамид на пресконференция днес. На нея бяха представени допълнителните промени в закона за депозиране на печатните и други издания, внесени преди ден от депутата и наш издател Делян Пеевски и колегите му от групата на ДПС Хамид Хамид, Велислава Кръстева и Йордан Цонев. Думите на Хамид бяха по повод протестите на грантови медии и на приближени до Фабриката за фалшиви новини организации като ръководството на СБЖ например, които излязоха с манипулативни материали и отворени писма срещу измененията, макар целта на промените е да се постигне само възможно най-голяма прозрачност. Според него е важен въпросът кой се опитва да измести темата към журналистите и свободата на словото и кой собственик на медии кара журналистите да пишат писма. \"Кой има интерес да остане в сивата икономика и в сивото пространство? Кои собственици на медии желаят темата да бъде изнесена към свободата на словото? Със сигурност това не са депутатите от ДПС\", отсече Хамид.  Велислава Кръстева пък посочи, че едно от допълнителните изменнеия предвижда медиите да се санкционират с 20 до 30 000 лева, ако откажат да декларират собственика си. От ДПС призоваха също шефа на Комисията по култура и медии в парламента Вежди Рашидов да организира дискусия по законопроекта със собствениците на медии и депутати, за да може да се постигне максимална прозрачност в поправките и приемането на закона.", "date": "2018.07.11", "title": "Хамид Хамид: Промените за медиите не посягат на свободата на словото"}
{"url": "https://www.monitor.bg:443/bg/a/view/uve-predstavja-ronaldo-v-ponedelnik-105152", "text": "Новата голяма звезда на Серия „А“ Кристиано Роналдо ще бъде представен официално в понеделник, твърди Gazzetta dello Sport. В късния вчерашен следобед „Реал“ (Мадрид) официално обяви раздялата с CR7. Очаква се пищна церемония по посрещането на Роналдо, като новият стадион на „Ювентус“ ще бъде тесен за всички желаещи да го посрещнат. Новото съоръжение е с капацитет едва 41 507 зрители, а със сигурност десетки хиляди ще останат извън стадиона. Очаква се кавалерът на \"Златната топка\" да пристигне в Торино в понеделник сутрин, да премине медицински изследвания и след това да бъде представен. Самият Кристиано отбеляза трансфера си в \"Ювентус\" с чаша шампанско. Португалецът вдигна наздравица в компанията на новия си шеф Андреа Аниели, на агента си Жорже Мендес и хора от обкръжението си в хотелската стая на Роналдо в Гърция, където бе завършена сделката снощи.  Припомняме, че по официална информация от \"Ювентус\", сделката е за 100 милиона евро плюс други 12 милиона под формата на бонуси за добро представяне.", "date": "2018.07.11", "title": "\"Юве\" представя Роналдо в понеделник"}
{"url": "https://www.monitor.bg:443/bg/a/view/vyzvishenie-syzdade-precedent-v-hbo-go-105143", "text": "„Възвишение“, или историята за двамата полу-бандити, полу-революционери Гичо (Александър Алексиев) и Асенчо (Стоян Дойчев), стана най-гледаното заглавие в каталога на стрийминг платформата HBO Go. Филмът, вдъхновен от едноименния роман на Милен Русков и режисиран от Виктор Божинов, дебютира в сайта на 1 юли, а в рамките за една седмица предизвика най-голям интерес сред останалите налични продукции. Нещо повече, лентата спечели по-голяма аудитория от някои от фаворитите на зрителите на HBO до момента като „Историята на прислужницата“. „Възвишение“ бе гледан повече и от финалния епизод на втория сезон на култовата драма „Западен свят“. \"Радвам се че след като филмът бе един от най-гледаните филми в българския боксофис през последните години, сега е и най-популярното заглавие в българската платформа на HBO Go. Това е признание за усилията на целия ни екип. Също така е много окуражително, че все повече потребители избират да гледат лицензирано филми и сериали чрез услугите на онлайн стийминг платформи, каквато е HBO Go.\" категоричен е Иван Дойков, който е продуцент на филма. Виктор Божинов също не пропусна да благодари на зрителите, изстреляли кинорожбата му на върха в класацията по гледаемост на сайта. HBO Go е втората платформа, в която дебютира „Възвишение“. Няколко седмици по-рано филмът се появи и в сайта на Neterra. „Най-големият ни страх може би е фактът, че стриймингът предразполага към пиратството. У нас все още съществува разбирането, че не трябва да заплащаш за нещо, което би могъл да получиш безплатно. А където има инвестиция, както е и във филмовата индустрия, трябва да има възвращаемост. Тук не говорим дори за печалби“, обясни тогава пред „Монитор“ режисьорът. „Първото място е повод за изключителна гордост за екипа ни в България и за продуцентите и екипа на „Възвишение“. За нас българско заглавие, и то именно този филм, да е най-честия избор за гледане от потребителите в платформата дава увереност, че селекцията от български предложения на HBO има смисъл и че българите имат интерес и подкрепят родното кино и съдържание.“, коментира и Димитър Нойков от екипа на HBO България. Общо 19 филма родно производство са налични в стрийминг платформата. Освен „Възвишение“ в HBO Go могат да бъдат гледани още заглавията „Източни пиеси“, „Маймуна“, „Никой“, „Докато Ая спеше“, „Подслон“, „Дзифт“, „Love.net”, “TILT”, „Граница“, „Събирач на трупове“, „Прокурорът, защитникът, бащата и неговият син“, „Прелюбодеяние“, „Отчуждение“, „Обърнатата елха“, „Писмо до Америка“ и документалните „Чия е тази песен?“, „Хотел „Рай“ и „Пощальонът“.", "date": "2018.07.11", "title": "„Възвишение“ създаде прецедент в HBO Go"}
{"url": "https://www.monitor.bg:443/bg/a/view/neli-rangelova-praznuva-40-godini-na-scena-105147", "text": "Неостаряващото момиче на българската естрада Нели Рангелова планира да отбележи грандиозно 40-тата си годишнина на сцена. Певицата ще покани всички свои почитатели на специален концерт „40 години на сцена, споделени с приятели“ на 7 октомври в зала 1 на НДК. Изпълнителката на „Мой стих“ ще изпълни 24 от най-обичаните си песни в напълно нов аранжимент. По модернизирането на парчетата е работил нейният колега и прятел Красимир Гюлмезов. На сцената гърба на Рангелова ще пазят момичета от „ЛаТиДа“, а щрайх линията е на „Quarto Quartet“. На живо ще прозвучат хитове като „Необясними неща“, „Вълшебно“, „Докога“, „Както съм била“, „Целуни ме сега“, „Не питай кога“, „Сладка грешка“, „Бум Бум“, „Далечно“, „Ще можеш ли“, „Танцувам в мрака“, „Гоня вятъра“, „Няма да плача“. Юбилейният концерт обещава безкомпромисна класа във всички компоненти – музика, визия, шоу, звук, настроение, гости и динамика, мултимедия. До нея микрофон ще хванат нейни колеги от различни поколения за да направят незабравими дуети. Участие са потвърдили вече Георги Христов, Васил Найденов, Владимир Ампов – Графа, Мария Илиева, Любо Киров.", "date": "2018.07.11", "title": "Нели Рангелова празнува 40 години на сцена"}
{"url": "https://www.monitor.bg:443/bg/a/view/venci-stefanov-iska-da-vidi-bylgari-v-boj-105145", "text": "Треньорът на „Славия“ Златомир Загорчич се надява неговият отбор да си тръгне с хубав резултат от гостуването на „Илвес Тампере“ от първия квалификационен кръг на Лига Европа утре от 19:00 часа. „Отиваме да изиграем един мач във Финландия срещу един силен отбор от биткаджии. Няма да е лесно за нас. Имаме настроение и очакваме да се върнем в София с хубав резултат. Разполагат с много упорити футболисти, които изобщо не се предават. Надявам се, че ще се получат всички неща, които тренирахме и правихме преди този мач. Ако изиграем един силен мач там, домакинството на реванша може да е предимство“, сподели Загорчич. Умерена доза оптимизъм преди срещата демонстрира и собственикът на „белите“ Венцеслав Стефанов. Той изрази надежда, че неговите играчи ще се раздадат докрай. „Очакванията са момчетата да дадат всичко от себе си и, дай Боже, да продължим. Засега не може да говорим за наше предимство, защото отиваме на чужд терен, който е и изкуствен. Нещо, което не се практикува у нас. Ще бъдем по-скоро притеснени. Въпрос на мъжеството е момчетата да се хвърлят здраво. Искаме да видим как истински българи влизат в бой. Нито мисля за съревнование с „Ботев“, нито с „Левски“. Няма да правим трагедии“, сподели Стефанов.", "date": "2018.07.11", "title": "Венци Стефанов иска да види българи в бой"}
{"url": "https://www.monitor.bg:443/bg/a/view/avarija-ostavi-spa-stolicata-velingrad-bez-voda-105150", "text": "Тежка авария на довеждащия водопровод“ Лепеница“ е оставила без вода Велинград точно в разгара на сезона. Във вторник работници от местното дружество „ ВКТВ“ са успели да отстранят проблема, но за кратко, след като през нощта се е получил нов пробив в тръбопровода. Местните жители недоволстват, тъй като в момента е пълно с летовници и гости на СПА-столицата на Балканите и на България, които са принудени да стоят без вода. Курортният град има проблем с водоснабдяването, след като преди година свлачище повреди и друг водопровод, снабдяващ Велинград с питейна вода-този във“Водев чарк“,, който подава по 70 литра в секунда и може да задоволи нуждите на трите квартала Каменица, Лъджене и Чепино. Поредната авария в понеделник в тръбопровода“ Лепеница“ обаче е създала проблеми на почти целия град, особено по високите места, където водата почти не достига. Днес работата по отстраняване на аварията продължава, информират от ВКТВ и се извиняват на потребителите за неудобствата.", "date": "2018.07.11", "title": "Авария остави СПА-столицата Велинград без вода"}
{"url": "https://www.monitor.bg:443/bg/a/view/ukrainec-s-jivi-346-naslednici-105146", "text": "Украинец на 87 години кандидатства за световен рекорд за най-голямото семейство - той има 346 живи наследници, съобщи в. \"Дейли мейл\". Павел Семянук има 13 деца, 127 внуци, 203 правнуци и три пра-правнучета. Най-малкото от тях е на две седмици. Всички деца на Павел Семянук са от една съпруга. Семейството живее в село Доброслав в Одеска област. Той е пенсиониран строителен работник. Твърди, че семейството няма проблеми. Единственото нещо, което го затруднява, е да помни имената на всички. \"Знам имената на по-големите. Често обаче не мога да си спомня имената на малките\". Винаги когато някой от семейството се задоми, останалите се събират да построят къща на новата двойка. Недостиг на работна ръка няма, защото повечето мъже в семейството са в строителния бизнес. Семейството се събира за всички празници - рождени дни и сватби. Жените тогава приготвят огромно количество храна заедно. Засега най-голямото семейство, вписано в Книгата на рекордите на Гинес, е от Индия. То се състои от 192 души.", "date": "2018.07.11", "title": "Украинец с живи 346 наследници"}
{"url": "https://www.monitor.bg:443/bg/a/view/black-eyed-peas-otnovo-na-turne-sled-8-godini-105141", "text": "Момчетата от Black Eyed Peas тръгват на турне след 8-годишна пауза от голямата сцена. Бандата наскоро издаде и нов сингъл „Get It\", което явно ги е окрилило за обиколката. За разочарование на всички фенове на групата вокалистката Фърги се е отказала да пътува, защото не иска да се събира с бившите си колеги. Меломаните ще трябва да се задоволят само с таланта на рапърите will.i.am, apl.de.ap и Taboo. Турнето ще носи името Masters of the Sun и ще стартира на 27 октомври в зала „Ивентим Аполо“ в Лондон. Концертите явно са само тестови за сега, за да бъде проверена публиката, как ще реагира на Black Eyed Peas без Фърги. Затова и обиколката ще бъде кратка, като ще завърши в Дюселдорф на 18 ноември. Новата линия в музиката на групата е поела в напълно различна посока и \"Get It\" насочва вниманието към социални проблеми в САЩ, като полицейското насилие и спорните реформи за имиграцията. Първият сингъл на групата от седем години \"Street Living\", който излезе през януари пък беше политически, а след него – през май, излезе и \"Ring the Alarm\".", "date": "2018.07.11", "title": "Black Eyed Peas отново на турне след 8 години"}
{"url": "https://www.monitor.bg:443/bg/a/view/prikluchi-razsledvaneto-sreshtu-kmeticata-na-mladost-desislava-ivancheva-105131", "text": "Специализираната прокуратура приключи разследването за корупция срещу кмета на столичния район \"Младост\" Десислава Иванчева, заместник-кмета Биляна Петрова и бившия кмет на общината Петко Дюлгеров. Това съобщиха от прокуратурата. От понеделник е започнало предявяване на прецизираните обвинения. От днес започва предявяване на материалите по делото на обвиняемите и защитата им. В най-кратки срокове след това Специализираната прокуратура ще внесе в Специализирания наказателен съд обвинителен акт. Тримата обвиняеми по делото бяха задържани на 17 април 2018 г. в София след получаване на 70 000 евро. Разследването продължи по-малко от 3 месеца.    ", "date": "2018.07.11", "title": "Приключи разследването срещу кметицата на \"Младост\" Десислава Иванчева "}
{"url": "https://www.monitor.bg:443/bg/a/view/djuliana-gani-vleze-v-zvukozapisnoto-studio-105149", "text": "Мис Силикон 2013 Джулиана Гани се готви за професионален дебют в звукозаписното студио. Моделът, който преди месеци тушира предложение за работа като пианистка-детска учителка, отново се завръща към музикалното си образование. Въпреки това проектът се оказа, че крие и подводни камъни. Момичето, което остана в историята на „Вип Брадър“ със сълзите си заради неспечелен конкурс за красота сред участниците, трябваше да се сработи с бургаския талант Даниел Русев, по-познат на феновете си с псевдонима Danny Levan. Той обаче си навлече гнева на Гани като по думите й е проявил некоректно отношение. „Трябваше през последните два дни да бъдем в студиото с уж голямата звезда Danny Levan, за да запишем новата си песен. Той да пее, а аз да свиря на пиано. И накрая какво? Тоя заминал за Атина, а аз стоя и го чакам. Че той за кого се помисли? От тук нататък да забрави за мен, нищо няма да направя за него повече!”, закани се чаровната блондинка. Междувременно брадърката вече се занимава и със собствен бизнес. Заедно със съпруга си Станимир Ташев тя отвори своя парти агенция, която кръсти на индийския сериал, в който се включи в рамките на участието й в любовния сезон на „Вип Брадър“, а именно - „Малката джулка“.", "date": "2018.07.11", "title": "Джулиана Гани влезе в звукозаписното студио"}
{"url": "https://www.monitor.bg:443/bg/a/view/2-godini-zatvor-za-nagla-izamnica-105134", "text": "Две години лишаване от свобода ефективно постанови съдът в Габрово за измамница, завлякла старци с пари. В периода от 24 октомври 2017 до 13 февруари 2018 г. Ц.В. се представяла като служител на Български червен кръст и събирала от възрастни хора пари, обещавайки че ще им осигури по-евтини лекарства и дърва за огрев. Общата сума, която измамницата прибрала от жертвите си, е окоо 2500 лв. След като накрая била разкрита и арестувана от полицията, жената направила самопризнания и поискала делото и да се гледа по гледа на съкратеното съдебно следствие.", "date": "2018.07.11", "title": "2 години затвор  за нагла изамница"}
{"url": "https://www.monitor.bg:443/bg/a/view/sedem-arestuvani-v-parij-pri-praznenstvata-za-pobedata-105151", "text": "Седем души са арестувани при безредици в Париж по време на празненствата за класирането на Франция на финал на световното първенство по футбол, съобщиха местните медии. Ексцесиите са възникнали в района на Елисейския дворец, където феновете са гледали мача на голям екран. Петима са арестувани заради агресивно поведение спрямо полицаите, един е задържан за кражба, а един за подстрекаване към безредици. Хулиганите обърнали няколко автомобила и боклукчийски кофи и счупили витрините на четири магазина. Полицията използвала сълзотворен газ, за да въдвори ред. Франция победи Белгия с 1:0 и се класира за финала на световното първенство в Русия. Безредици имаше и в Брюксел след поражението. Разочаровани, запалянковците започнаха да хвърлят столове кафене в центъра на града, след което устроиха масово сбиване и се наложи намесата на полицията. На площад \"Мироар\", където феновете гледаха мача на голям екран, за реда следяха 120 полицаи.", "date": "2018.07.11", "title": "Седем арестувани в Париж при празненствата за победата"}
{"url": "https://www.monitor.bg:443/bg/a/view/tur-pokazva-kyde-e-snimano-novoto-video-na-bionse-i-djej-zi-105140", "text": "Лувърът в Париж предлага специален тур, който показва местата, където е заснет клипа към песента \"Аpes**t\" на Бионсе и Джей Зи. Камерата се е завъртяла и запечатала най-емблематичните части на музея, включително шедьовъра на Леонардо да Винчи \"Мона Лиза\". Служителите на музея разказват историите на всички експонати, показани във видеото, което събра 64 млн. гледания в YouTube само за 3 седмици. Разходката има 17 спирки, а за да видят всичко от \"Аpes**t\", посетителите ще трябва да отделят час и половина.", "date": "2018.07.11", "title": "Тур показва къде е снимано новото видео на Бионсе и Джей Зи"}
{"url": "https://www.monitor.bg:443/bg/a/view/turskijat-shofior-prichinil-meleto-na-trakija-iska-na-svoboda-105135", "text": "Турският шофьор, който на 1 юли т.г. предизвика мелето с 4 жертви на магистрала „Тракия”, иска да излезе от ареста. Той обжалва мярката си за неотклонение „задържане под стража”, наложена от окръжния съд в Пловдив пред въззивна инстанция. Заседанието е насрочено в четвъртък, съобщиха от пресслужбата на апелативния съд в Пловдив. При зверското меле на аутобана загинаха 2-годишно момченце и три жени. Оказва се, че всички те са били роднини на обвиняемия шофьор. Детенцето му е било син, две от жените са били сестри на съпругата му, а последната жертва е тъща му. При жестоката катастрофа оцеляха трима: мъж, дете на 7 години и жена. Разследването е установило, че турският шофьор е карал в аварийната лента на магистралата с много висока скорост. Именно там неговият миниван „Фолксваген транспортер”, се блъска в спиращ в аварийната лента камион „Мерцедес” със софийска регистрация. При удара миниванът се преобръща и се тътрузи на дясната си страна около 200 метра по шосето на магистралата. Миниванът е с германска регистрация, а пътувалите в него били турски граждани, които се връщали, през България, към родните си места.", "date": "2018.07.11", "title": "Турският шофьор, причинил мелето на „Тракия”, иска на свобода"}
{"url": "https://www.monitor.bg:443/bg/a/view/infarkt-pokosi-vnuka-na-brejnev-105138", "text": "Внукът на бившия съветски ръководител Леонид Брежнев Андрей Брежнев почина на 57-годишна възраст, информираха руските агенции. Наследникът на екслидера е издъхнал в Севастопол, където той живеел през последните години. Като причина за кончината му лекарите посочват масиран инфаркт. „Страшна новост – отиде си моят другар Андрей Брежнев. А имахме толкова планове… За мен беше чест“, написа във Facebook неговият приятел Сергей Менделеев. Новината за смъртта му бе потвърдена и от отделението на партия „Родина“ в Крим, предаде РБК. Андрей Брежнев влиза в политиката през 1998 г., когато се кандидатира за зам.-кмет на Москва от либералдемократическата партия. От 2004 до 2014 г. е член на комунистическата партия на Русия, където достигна до поста на първи секретар на централния комитет на организацията. През 2016 г. встъпва в партия „Родина“. През годините се е кандидатирал за депутат в Думата, както и за губернатор на Свредловска и Тулска области. Има двама сина – Леонид и Дмитрий. Малко преди смъртта си Андрей подаде съдебен иск срещу известен производител на канцеларски изделия, който използва лика на Леонид Брежнев в реклама на популярна марка химикалки.    ", "date": "2018.07.11", "title": "Инфаркт покоси внука на Брежнев "}
{"url": "https://www.monitor.bg:443/bg/a/view/22-godishna-studentka-namerena-myrtva-v-toaletna-105137", "text": "22-годишната Жанет Маджарска от Разлог е намерена мъртва в тоалетната на 5-звезден хотел в Банско вчера. Тя е работила, като експерт „Човешки ресурси“ в хотела. Извиканият медицински екип от Спешно отделение в Банско само е констатирал смъртта на младата жена. С частна линейка е транспортирана за аутопсия в МБАЛ - Благоевград, за да бъде установена причината за трагедията. Заключението от направената аутопсия е полиорганна недостатъчност. Повече от час Жанет не отговаряла на служебния си телефон, което усъмнило колегите й. Те се натъкнали на потресаващата гледка. Според тях тя е страдала от анорексия. Жанет Маджарска е студентка в Югозападния университет в Благоевград. Районната прокуратура в Разлог е образувала досъдебно производство.", "date": "2018.07.11", "title": "22-годишна студентка намерена мъртва в тоалетна"}
{"url": "https://www.monitor.bg:443/bg/a/view/3-jeni-raneni-pri-katastrofa-105128", "text": "Три жени пострадала при катастрофа край град Елена. Инцидентът станал във вторник около 15,00 часа в района на т.нар. ханче Боаза при удар между два леки автомобила: „Опел” и „Рено”. Според първоначалната информация от полицията, виновна за ПТП-то е 35-годишната водачка на „реното”, която внезапно навлязла в насрещното платно за движение на забранен за това участък и се блъснала в насрещно движещата се кола. Две от пострадалите жени, на 66 и 88 години, са пътували в „опела”, управляван от 83-годишен мъж от град Елена. Те са в болница с комоцио. Пострадала е и виновницата за катастрофата, която е със счупено ребро и също е настанена за лечение в болница. Двамата водачи са изпробвани за алкохол, но тестовете им са отрицателни. Причините за катастрохата все още продължават да се доизясняват.", "date": "2018.07.11", "title": "3 жени ранени  при катастрофа"}
{"url": "https://www.monitor.bg:443/bg/a/view/drejk-i-madona-gotvjat-duet-105132", "text": "Рапърът Дрейк е сред звездите, с които Мадона ще запише дует в рамките на подготовката за предстоящия си албум. Това потвърди пред в. Daily Star, източник, близък до певците, като уточнява, че и двамата в момента са в Лондон заради служебни ангажименти. И докато Мадона прави последните щрихи за новия си диск, Дрейк обещал да се включи в работата по него. Макар това да е първият им официален общ проект, музикалната връзка между Дрейк и Мадона датира от доста по-рано. През 2015 г. изпълнителят на Nice For What посвети песен на колежката си, която носи и нейното име. \"Обожавам новата ти песен! Любима ми е!\", написа тогава в социалните мрежи Мадона по повод парчето на канадеца. Същата година двамата разбуниха духовете и като се целунаха на сцената на оборотния фестивал Коачела. Междувременно Дрейк направи истинско чудо, след като вкара 7 песни в челната десетка на най-престижната класация за сингли Хот 100 на сп. „Билборд“. Нещо повече, всички 25 песни от последния му албум Scorpion, който се появи на пазара на 29 юни, са в чарта.", "date": "2018.07.11", "title": "Дрейк и Мадона готвят дует"}
{"url": "https://www.monitor.bg:443/bg/a/view/nemskijat-ministyr-na-vytreshnite-raboti-razkri-planovete-si-za-migracijata-105133", "text": "Германският вътрешен министър Хорст Зеехофер разкри дългоочаквания план за миграцията, предаде ДПА. Лидерът на баварския Християнсоциален съюз първоначално искаше да оповести плана преди четири седмици, но отложи представянето заради изразените от от канцлера Ангела Меркел опасения относно едностранното решение за недопускане на мигранти в Германия. Твърдолинейният Зеехофер често се противопоставяше на дългогодишния си съюзник Меркел по въпросите на миграционната политика, още откакто се опълчи на решението й да допусне в страната близо единия милион бежанци през 2015-2016 г., припомня ДПА. По време на представянето на плана в Берлин Зеехофер отбеляза, че той е част от промяната в политиката за предоставяне на убежища, която по думите му е спешно необходима за Германия. \"Ние създаваме транзитни центрове, от които кандидатите за убежище ще могат да бъдат изпращани директно в отговорните държави\", заяви германският вътрешен министър. Употребата на термина \"транзитни центрове\" със сигурност ще създаде недоволство у левоцентристкия коалиционен партньор - социалдемократите. Някои техни представители се обявиха срещу създаването на съоръжения от затворен тип. Зеехофер промени терминологията си с понятието \"трансферни центрове\", за да ги успокои, но заяви, че планът му е бил завършен на 4 юли, преди да преговаря по въпроса с Християндемократическия съюз на Меркел и със социалдемократите. Ръководството на Германската социалдемократическа партия заяви, че Зеехофер трябва да престане да се опитва да предоговори коалиционното им споразумение и да се придържа към вече договореното. Той трябва да спре с летния си театър, който разиграва, каза ГСДП. Министърът заяви, че ще цели яснота по въпроса кои държави членки на ЕС ще сключат двустранни споразумения с Германия за връщането на бежанците, регистрирани в тези страни. Той обяви, че очаква \"сложни разговори\", но изрази надеждата си, че те ще се увенчаят с успех. \"Колкото по-малко може да стори Европа, толкова по-важни стават националните мерки\", каза Зеехофер. Включването на двустранните споразумения е нужно за съгласието на останалите коалиционни партньори. Вчера в Атина са пристигнали представители на германските власти, за да обсъдят подобно споразумение, научи ДПА от източници в гръцкото министерство на миграционната политика. Очаква се Зеехофер и италианският му колега Матео Салвини да обсъдят въпроса в Инсбрук днес преди срещата на министрите на вътрешните работи от ЕС в австрийския град. Представителят на Върховния комисариат на ООН за бежанците за Германия Доминик Барч разкритикува плана на Зеехофер и заяви, че основни моменти в него будят въпроси. \"Планът се върти около затягане на режима от гледна точка на администрацията и процедурните въпроси, но в него се пренебрегва най-важното нещо: хората. Напълно липсва ангажимент за закрила на хората, за които съществува заплаха в родните им страни\", посочи Барч.", "date": "2018.07.11", "title": "Немският министър на вътрешните работи разкри плановете си за миграцията"}
{"url": "https://www.monitor.bg:443/bg/a/view/po-dostypen-tablet-ot-microsoft-105136", "text": "През март, Apple пусна на пазара нов базов модел iPad и изглежда от Microsoft забелязаха това. Новият 10-инчов Surface Go е най-достъпният и най-преносим модел Surface на Microsoft, който предоставя на потребителите по-достъпен начин да използват Windows 10, докато са в движение.   Разбира се, по-ниската цена и намаленото тегло, водят до някои компромиси, което важи, както за Microsoft, така и за Apple и всички други компании, които произвеждат лаптопи. Surface Go се задвижва от по-стария и по-бавен, двуядрен процесор Intel Pentium Gold 4415Y, така че по-взискателните приложения и игри вероятно няма да са на лице.  Surface Go разполага още с 4 GB RAM и доста оскъдно пространство за съхранение от 64 GB, за основната конфигурация, като могат да нараснат, при допълнително заплащане. 10-инчовият сензорен екран с аспект 3:2 е с разделителна способност от 1800 х 1200 пиксела.   Всичко показва, че Microsoft е насочил устройството към студенти и потребители с ограничен бюджет, като по-малкият екран и тегло от 522 гр., го правят таблет, който можете да се носи в раницата по-лесно от по-големите, по-мощни модели Surface, които компанията предлага. Подходящ повече за гледане на видео, отколкото за редактиране на видео.     Ще трябва да се видим колко добре Pentium процесорът се справя с изискванията на Windows 10, но от Microsoft казват, че работят с Intel за оптимизиране на производителността на чипа с Windows и Microsoft Office. Компанията също така казва, че потребителите ще могат да работят до девет часа с едно зареждане на батерията.  Surface Go има още USB-C порт, първият за Surface устройство, четец за microSD карти, стандартен 3.5 мм жак за слушалки и обичайната за Surface стойка. Модел с възможности за LTE свързаност се очаква, по-късно тази година.   Ако търсите устройство за проверка на пощата, сърфиране в мрежата и извършване на някои леки офис задачи, Surface Go трябва да е подходящото устройство, като Microsoft изглежда е запазил изтънчения външен вид и в същото време е намали цената. Поне, сега има таблет с Windows, който да се конкурира с IPad.  Що се отнася до най-важното,цената, Surface Go е с разумната начална цена от $ 399. Surface Go ще се предлага от 2 август.", "date": "2018.07.11", "title": "По-достъпен таблет от Microsoft"}
{"url": "https://www.monitor.bg:443/bg/a/view/sykrovishtata-na-zemjata-gostuva-v-dvoreca-v-balchik-105123", "text": "Националният музей “Земята и хората” ще представи в Двореца в Балчик специално подбрана колекция скъпоценни и декоративни камъни, под надслов „Съкровищата на Земята“. Изложбата включва 100 броя минерални образци. Сред тях са диамант от ЮАР, рубин и сапфир от Русия; “Берил” – разновидности на минерала с различен цвят - изумруд, аквамарин, морганит, хелиодор, гошенит от знаменити находища от Бразилия, Русия, България; “Топаз” - различно оцветени природни и фасетирани образци от знаменитото находище Волин в Украйна, Русия и Бразилия; “Кварц” - различни разновидности на минерала – цитрин, планински кристал, опушен кварц и морион – фасетирани и природни кристали; “Аметист” - пурпурно виолетово оцветен кварц – фрагмент ог геода от Бразилия и фасетирани образци с различни нюанси. В експозицията от екзотични скъпоценни камъни могат да се видят много рядко срещани минерали като скаполит и диаспор, чиято стойност може да се доближи до тази на диамантите, а от декоративните камъни са подбрани минерали, известни с красивия си цвят и рисунък, използвани за изработката на различни бижута и изделия – малахит, лазурит, родонит, тюркоаз, нефрит, кехлибар и уникалния чароит, минерал който е намерен на едно единствено място в света - до река Чара в Иркутск, Русия. Представителна колекция “Ахати от България” показва полирани плочки ахати от два района на България - Кърджалийски и Шуменски. Колекцията “Природно изкуство” съдържа минерали, образувани преди милиони години и извадени внимателно от мините по целия свят. От тях са изработени едни от най-красивите произведения на изкуството, намерили място в музеи и колекции. Особен акцент в експозицията е нефритена катарама, открита от екип на доц. д-р Бони Петрунова при археологическите работи на некропол от XIV век на нос Калиакра. Настоящият директор на Национален исторически музей - София ще представи пред всички присъстващи ценната находка. Националният музей „Земята и хората” - София е музей на минералното царство с богати и добре комплектовани фондове с над 37 000 музейни единици. Съхранява и показва една от двете колекции „Гигантски кристали” в света, най-богатата систематична колекция на Балканите - включваща 1613 минерални вида, най-пълната колекция от български минерали (309 вида), регионални и научни монографични колекции от знаменити световни находища. Особено място в минералния свят имат скъпоценните камъни, наричани „аристократи“ на минералното царство.", "date": "2018.07.11", "title": "„Съкровищата на Земята” гостува в Двореца в Балчик"}
{"url": "https://www.monitor.bg:443/bg/a/view/kradci-zadignaha-15-bona-zlato-i-pistolet-ot-garderoba-na-biznesmen-105124", "text": "През изминалата нощ крадци извършиха нагла кражба от дома на симитлийския бизнесмен Стоян Павлов – Агата. Докато цялото семейство чествали рождения ден на сина му в заведение в Симитли апашите влезли необезпокоявани в къщата и без да тарашат се насочили директно към един от гардеробите. Прибрали пачки с общо 15 000 лева, около 200 гр. златни накити и пистолет марка \"Хеклер и Кох\".Полицията веднага беше вдигната на крак, върви се по версията че крупната кражба е извършена от близки до семейството, които са знаели, че в къщата по това време няма да има никой, както и къде стопаните  държат пари и ценности. Даже кучето на двора не е излаяло. Стоян Агата е собственик на верига магазини „Стоми“. На улицата пред къщата е един от тях, оборудван с охранителни камери. Те са заснели двама мъже с маски и ръкавици да влизат и да излизат от двора на къщата.  Полицията разследва случая.", "date": "2018.07.11", "title": "Крадци задигнаха 15 бона, злато и пистолет от гардероба на бизнесмен"}
{"url": "https://www.monitor.bg:443/bg/a/view/muzikanti-ot-bnr-iskat-50-uvelichenie-na-zaplatite-105121", "text": "Десетки служители на държавното радиото, музикални състави, журналисти и технически специалисти излязоха на пореден протест пред сградата на Българското национално радио (БНР) в София. Те се обявиха срещу липсата на прозрачност и ясни критерии при разпределението на бюджета на радиото, както и срещу изключително ниското заплащане на труда за по-голямата част от работещите в медията. Протестиращите носят и транспаранти с надписи \"Нашият живот, отдаден на музиката, струва 300 евро\". Музикантите протестират и срещу назначения в държавното радио на хора, които нямат пряко отношение към работния процес в медията, за сметка на обезкръвени звена, в които липсват журналисти, звукорежисьори и други специалисти. В исканията бюджетът на БНР да бъде увеличен целево за музикалните състави и да се увеличат възнагражденията им с 50% се включиха изпълнители и от Симфоничния оркестър, Смесения хор, Биг бенда на радиото и Оркестъра за народна музика.", "date": "2018.07.11", "title": "Музиканти от БНР искат 50% увеличение на заплатите"}
{"url": "https://www.monitor.bg:443/bg/a/view/dvama-ot-system-of-a-down-vljazoha-v-studio-105139", "text": "Въпреки скорошните лоши новини, че нов албум от System of A Down не се задава и е възможно никога да не излезе, Шаво Одаджян и Джон Долмаян влязоха заедно в звукозаписно студио. Това разкри самият Долмаян, който пусна снимка в Инстаграм, показваща Одаджян, който свири на китара, придружена от текст – „Чудесни идеи за песни, извиращи от един много силен песнописец“. Не се съобщават подробности за новата музика и нейното предназначение, но най-вероятно Одаджян и Долмаян не създават нов материал за System Of A Down, а работят по страничен проект.", "date": "2018.07.11", "title": "Двама от System Of A Down влязоха в студио"}
{"url": "https://www.monitor.bg:443/bg/a/view/ant-men-i-osata-zastypiha-na-vyrha-na-bg-boksofisa-105122", "text": "Супергероите от едноименната лента „Ант-Мен и Осата“ се пребориха за първото място в класацията за най-гледаните филми през отминалия уикенд, сочат данни на НФЦ. Вторият филм за героя, чиято сила е да се смалява при необходимост, е привлякъл над 10 хиляди зрители в киносалоните и е спечелил 123 259 лв. от продажба на билети. Среброто отива за култовата анимация „Феноменалните 2“. Лентата е на екран от един месец, като за този период е гледана от близо 80 хиляди ентусиасти и има 750 200 лв. приходи. На трето място в списъка остава \"Джурасик свят: Рухналото кралство\" – гледан от 105 801 зрители и с над милион лева печалби от пропуски. Лентата направи премиерата си у нас преди пет седмици. Топ 10 в класацията се допълва още от „Да обичаш Пабло“, „Бандитките на Оушън“, „Сикарио 2: Солдадо\", „Ти гониш!\", „Първата чистка\", „Невъзможно бягство: Хадес 2\", „Книга за възрастни\".", "date": "2018.07.11", "title": "\"Ант-Мен и Осата\" застъпиха на върха на БГ боксофиса"}
{"url": "https://www.monitor.bg:443/bg/a/view/nad-111-hiljadi-uchenici-shte-poluchat-novi-shkafcheta-105127", "text": "На 117 815 ученици от 1 до 7 клас ще бъдат закупени нови шкафчета. Необходимите средства са в размер на 2 894 068 лв са по национална програма „Осигуряване на съвременна образователна среда”, съобщиха от МОН. Закупуването на шкафчета за учениците е една от мерките, които министерството предприе за олекотяване на ученическите раници. В тях децата могат да съхраняват учебници, учебни комплекти, помагала и други материали, необходими за образователния процес, екипи за физическо възпитание и лични вещи. Общо 742 училища са кандидатствали за съфинансиране от Министерството на образованието и науката. След класиране, извършено от експерти от дирекция „Учебници и училищна документация“ според най-ниската искана сума на брой шкафче, близо 600 държавни и общински школа в цялата страна ще получат възможността да олекотят раниците на своите възпитаници. За по-големите ученици - от 7 до 9 клас, ще бъдат отпуснати и средства за подобряване на условията за експериментална работа по природни науки. По националната програма „Осигуряване на съвременна образователна среда“ в 244 държавни и 1880 общински училища към МОН и 23 училища към Министерството на културата ще могат да закупят уреди за наблюдение като микроскопи и лупи, химикали, епруветки, колби и др. за лабораторни упражнения по биология. За часовете оборудване на кабинетите за часовете по физика в същите класове могат да се набавят набори за електричество, за механични трептения и звук, за светлина и др., както и различни химикали, ръкавици и предпазни очила за опитите по химия.", "date": "2018.07.11", "title": "Над 111 хиляди ученици ще получат нови шкафчета"}
{"url": "https://www.monitor.bg:443/bg/a/view/trymp-germanija-e-napylno-pod-kontrola-na-rusija-105130", "text": "Президентът на САЩ Доналд Тръмп поиска Германия да увеличи незабавно на два процента от БВП разходите си за отбрана. Той направи този призив на работна закуска с генералния секретар на НАТО Йенс Столтенберг преди началото на срещата на държавните и правителствените ръководители на страните от алианса в Брюксел. Германия е напълно под контрола на Русия, това е много лошо за НАТО, коментира Тръмп. Милиарди се плащат на Русия, строят се газопроводи. Германия е заложник на Русия, Берлин разчита основно на руски внос на газ и премахва ядрените си централи. Нещо трябва да се направи - плащат милиарди на Русия, а ние плащаме милиарди, за да ги защитаваме от Русия, добави той. Президентът отбеляза, че бившият германски канцлер Герхард Шрьодер работи за \"Газпром\". Защитаваме всички, плащаме много, това продължава от десетилетия. Много нечестно е за нашата страна. Не за десет години, а незабавно трябва да се изпълни целта от два процента от БВП разходи за отбрана, призова президентът на САЩ.", "date": "2018.07.11", "title": "Тръмп: Германия е пълен заложник на Русия"}
{"url": "https://www.monitor.bg:443/bg/a/view/gyrcija-goni-ruski-diplomati-105126", "text": "Гръцкото правителство е решило да изгони двама руски дипломати и да забрани влизане в Гърция на други двама, като ги обвинява в намеса във вътрешните работи на страната и незаконни действия срещу националната сигурност на Гърция, съобщава в. \"Катимерини\". Атина обвинява руските дипломати, че опитвали да се сдобият незаконно с информация и да подкупят гръцки държавни служители. Според високопоставени гръцки дипломатически източници Атина призовава за незабавно експулсиране на двама руски дипломати, сред които Виктор Яковлев от руското посолство, и за експулсирането на още двама. Същите източници отбелязват, че това става след многобройни координирани усилия за разширяване на руското влияние в Гърция, включително чрез дейността на Императорското православно палестинско общество. Източниците посочват, че Гърция продължава да иска отношения на добро сътрудничество с Русия и насърчава приятелските връзки между двата народа, но допълват, че това е възможно само при зачитане суверенитета на всяка от страните. Според източниците срещу парично възнаграждение руски дипломати са опитвали да придобият влияние в общини, сред митрополити в гръцката православна йерархия, в Света гора. Дипломатическите източници на вестника споменават и усилия на Русия да се намеси в чувствителен въпрос, като споразумението между Гърция и Република Македония за името, и по този начин да засегне негативно ролята на Гърция на Балканите. Руското външно министерство заяви, че ще предприеме ответни мерки.", "date": "2018.07.11", "title": "Гърция гони руски дипломати"}
{"url": "https://www.monitor.bg:443/bg/a/view/indiana-djouns-5-idva-na-goljam-ekran-prez-2021-g-105120", "text": "Харисън Форд ще се завърне към ролята на Индиана Джоунс за пети пореден път на големия екран през 2021 г. Това съобщиха продуцентите от Disney. Преди дни стана ясно, че пропуски в сценария ще забавят премиерата на лентата, която трябваше да се състои година по-рано. Наскоро бе обявено, че снимките се отлагат с около година. Стартът им беше предвиден за април 2019 г. Режисьор на петия филм за Индиана Джоунс ще е Стивън Спилбърг, а към екипът на продукцията преди седмици се присъедини и Джонатан Касдан, който е един от авторите на „Соло: История от Междузвездни войни“. Това е вторият път, в който „Индиана Джоунс 5“ търпи отлагане. Първоначално премиерата бе заложена за следващата година, но по-късно бе отложена за 2020 г. Приходите от четирите филма за Индиана Джоунс са почти 2 милиарда долара. Петият филм от поредицата ще излезе по екраните 13 години след предишния - \"Индиана Джоунс и Кралството на кристалния череп\".", "date": "2018.07.11", "title": "\"Индиана Джоунс 5\" идва на голям екран през 2021 г."}
{"url": "https://www.monitor.bg:443/bg/a/view/karanikolov-dyjdovete-a-ne-jazovirite-sa-vinovni-za-navodnenijata-105111", "text": "Дъждовете, а не язовирите са виновни за наводненията и бедствените положения. Тази позиция заяви министърът на икономиката Емил Караниколов в ефира на bTV. Той напомни, че и пострадалите хора изтъкват, че такива дъждове не са виждали. Караниколов благодари на служителите на Главна дирекция пожарна безопасност. Основното бе да не се случи инцидент, напомни министърът. Той акцентира, че от миналата седмица е обнародван в Държавен вестник закон, които определя собствеността на безстопанствените язовири. Той се отнася за язовирите, чиито собственици не могат да ги поддържат и общините не могат да се грижат за тях. Тези язовири ще бъдат на Министерство на икономиката. \"Това се отнася за цяла България\", обясни икономист номер едно. \"Нека първо да запозная колегите си в Министерски съвет\", пожела Караниколов преди да изнася подробности. Той обясни, че парите за спешни ремонти ще идват от държавата. \"Парите със сигурност трябва да дойдат от държавния бюджет, това е отговорност на държавата\", отсече Караниколов. Има язовири в тежко състояние, призна министърът.", "date": "2018.07.11", "title": "Караниколов: Дъждовете, а не язовирите са виновни за наводненията"}
{"url": "https://www.monitor.bg:443/bg/a/view/razsledvat-smyrtta-na-kucheta-v-strajishko-selo-105125", "text": "Полицията разследва смъртта на четири бездомни кучета в стражишкото село Бреговица. Животните били открити мъртви във вторник на една и съща улица в селото. Според местните жители те най-вероятно са отровени. По случая е назначена ветеринарно – медицинска експертиза. Образувано е и досъдебно производство. Според направените преди време поправки в Наказателния кодекс, човек причинил умишлено смъртта на гръбначно животно, каквито са в случая мъртвите кучета, носи наказателна отговорност, може да бъде обвинен от прокуратурата и изправен на съд.", "date": "2018.07.11", "title": "Разследват смъртта на  кучета в стражишко село"}
{"url": "https://www.monitor.bg:443/bg/a/view/ohranitel-spasi-ot-pojar-bolno-semejstvo-105114", "text": "Охранител от частната фирма „ Радио СОТ“ е спасил от сигурна смърт болно семейство в град Пещера. Мъжът е успял да изведе мъжа и жената от къщата им, в която избухнал пожар. Случката е станала тази сутрин в родопското градче. В 6,20 ч. дим задействал алармата на жилище, в което живеели болни мъж и жена. Веднага на сигнала се отзовал патрул на „Радио СОТ“, след като в централния диспечерски пункт на фирмата се задействала сигнализацията, че в обекта има извънредна ситуация. Пристигналият охранител видял пламъци и гъсти кълба дим да излизат от прозорците на къщата. Мъжът реагирал светкавично. Тъй като вратата била заключена отвътре той потърсил с нещо да я разбие, за да извади хората. Съседка му дала брадва, с която гардът разбил вратата и измъкнал от пожара болното семейство. На място пристигнал и екип на Районната служба „ Пожарна безопасност и защита на населението“ в градчето, който потушил пожара.", "date": "2018.07.11", "title": "Охранител спаси от пожар болно семейство"}
{"url": "https://www.monitor.bg:443/bg/a/view/trymp-razkaza-za-podaryka-si-za-putin-105112", "text": "Американският президент Доналд Тръмп разказа, че е подготвил подарък за руския си колега Владимир Путин в Хелзинки, предаде Си Ен Ен. Според американския президент подаръкът е готов, но всички ще научат за него, когато той го подари. Тръмп добави, че вероятно най-леката среща, която го очаква в Европа, е вероятно именно тази с рускиия му колега. Тръмп отказа да коментира дали Путин му е приятел иливраг.", "date": "2018.07.11", "title": "Тръмп разказа за подаръка си за Путин"}
{"url": "https://www.monitor.bg:443/bg/a/view/shteti-za-hiljadi-levove-sled-navodnenieto-v-mizija-105113", "text": "Щети за хиляди левови след наводнението в Мизия. Днес продължава чистенето на калта по улиците и изпомпването на водата от пострадалите къщи.  По разпореждане на регионалния министър Николай Нанков багери на пътноподдържащите фирми помагат при възстановяването на града.  Най-сериозно е пострадала уличната мрежа в Мизия. На някои места водата е отнесла цялата асфалтова настилка. Продължава и източването на язовир „Рогозен-1”. Вчера той преливаше с 15 кубични метра в секунда. Наложи се спешно монтиране на аварийни сифони.  „Всички канали, които бяха направени в полето, отвеждаха водата в естествения канал Косаня. Тези канали обаче се разораха от зърнопроизводителите. Сега, вътре в дворовете на хората има по 30-40 см. кал.”, обясни жител на Мизия. „Щетите върху общинската пътна мрежа са по-големи от тези на републиканската пътна мрежа. В момента обобщаваме данните от нанесените щети”, коментира Веселин Николов, директор на областно пътно управление във Враца.", "date": "2018.07.11", "title": "Щети за хиляди левове след наводнението в Мизия"}
{"url": "https://www.monitor.bg:443/bg/a/view/remontirat-opasen-most-105115", "text": "С постановление Министерски съвет отпусна на община Пещера допълнителни средства за предотвратяване на бедствия. Средствата в размер на 292 993 лв. са за основен ремонт на мост над р. Пишманка в с. Капитан Димитриево, съобщи кметът Николай Зайчев. Конструкцията на моста, свързващ североизточната и северозападната част на селото е с недопустимо провисване в средната си част и с частична загуба на устойчивост. Мостът е опасен за преминаване на превозни средства и пешеходци. Въз основа на тези констатации още през 2014  е забранено движението по моста на пешеходци и превозни средства. В селото има само още един мост, през който могат да преминават автомобили.", "date": "2018.07.11", "title": "Ремонтират опасен мост "}
{"url": "https://www.monitor.bg:443/bg/a/view/dobrovolci-s-lodki-idvat-za-izdirvaneto-na-6-godishnata-delka-ot-panagurishte-105117", "text": "Очаква се днес да пристигнат и няколко доброволци от столицата с лодки, които ще направят проверка на река Луда Яна по вода, за да издирват 6-годишната Делка от Панагюрище. Това съобщи говорителят на Областната дирекция на МВР в Пазарджик Мирослав Стоянов. Четвърти ден продължават действията за издирване на изчезналото в неделя 6-годишно момиченце. Екипи от полицаи, пожарникари и доброволци и днес ще обхождат река \"Луда Яна\" в районите на Панагюрище, Попинци и Цар Асен. На места районът около реката е изключително труднодостъпен, с гъста растителност, с бързеи и скали. Допълнително затруднение създава все още високото ниво на водата, както и силното й течение. Анализирано е трасето от получените подробни кадри с двата дрона, предоставени за нуждите на издирването от панагюрската фирма \"Оптикс\". На база на тях е съставен и план за издирването и са набелязани най-рисковите места за търсене при използването на лодките. ", "date": "2018.07.11", "title": "Доброволци с лодки идват за издирването на 6-годишната Делка от Панагюрище"}
{"url": "https://www.monitor.bg:443/bg/a/view/mon-nad-80-hil-studenti-sa-registrirani-za-proekta-studentski-praktiki-105129", "text": "Отчитаме значителен интерес към проекта \"Студентски практики\". Имаме над 80 хил. регистрирани студенти в информационната система на проекта, което само по себе си говори наистина за значителен интерес. Най-желаните специалности са \"Икономика\", \"Администрация и управление\", \"Педагогика\" и \"Право\".  Това каза за БНТ Соня Кръстанова, ръководител на проекта \"Студентски практики\" - МОН. \"Срокът за кандидатстване е на финала си, тъй като самият проект приключва в края на месец септември. Практиките се провеждат в рамките на 240 астрономически часа и за да се вместят във времето напред, трябва да започнат следващата седмица, каза Соня Кръстанова\", обясни Кръстанова. При желанието на студентите за стаж водещото не е финансовото измерение, подчерта тя и допълни, че то е сравнително символично. „Студентът получава при приключване на практиката си 480 лв. стипендия, което не би следвало да е водещото в случая. Водещото е именно контактът с работната среда, евентуална бъдеща покана от работодателите за реализиране в тази сфера“, обясни Кръстанова.    ", "date": "2018.07.11", "title": "Над 80 000 студенти са регистрирани за проекта \"Студентски практики\" "}
{"url": "https://www.monitor.bg:443/bg/a/view/borisov-naredi-ulicite-v-mizija-da-se-remontirat-vednaga-105118", "text": "Премиерът Бойко Борисов разпореди засегнатите улици при наводненията в Мизия и Дупница да се ремонтират.   В началото на правителственото заседание, той заръча на вътрешния министър Валентин Радев и на регионалния министър Николай Нанков да възложат на кметовете още днес да започнат да асфалтират, за да може хората да се приберат в домовете си. “Намерете начинa, по който кметът, защото е община, да възложи и веднага да се реализира”, обърна се Борисов към министрите. Той обясни, че парите, дадени от кметовете, после ще се възстановят от фонда, за да не се бавят месеци за кандидаствяне за отпускане на средства. От своя страна, Нанков заяви, че още от вчера сутринта е направена организация за осигуряване на над 20 леки и тежки машини за почистване на калта и тинята по засегнатите улици. По-късно, пред журналисти, Валентин Радев заяви, че работата вече е започнала и се разглеждат най-тежките случаи. Той обясни, че по-нататък може да се помисли и за законодателни промени, но в момента най-важното е да се възстнови достъпът на хората до домовете им, като се оправят пътищата.", "date": "2018.07.11", "title": "Борисов нареди улиците в Мизия да се ремонтират (ОБНОВЕНА)"}
{"url": "https://www.monitor.bg:443/bg/a/view/s-astma-no-bez-atopichen-dermatit-v-zabavachkite-105102", "text": "Децата с астма ще влизат с предимство в детски градини в столицата, а тези с атопичен дерматит - не. Това предвиждат промени в наредбата за прием в общинските детски градини в София, които предстои да бъдат гласувани от общинския съвет. С измененията от „Московска“ 33 фиксират точен списък на хроничните заболяванията, по който ще се приемат с привилегии малчуганите. Те са изброени в наредба номер 8 на Министерството на здравеопазването (МЗ). Бройката надхвърля 1500 заболявания, сред които атопичният дерматит не присъства. В момента приемът на малчуганите с хронични заболявания става по препоръчителен списък, отново спуснат от МЗ, но без указание да не се приемат и деца с други диагнози поставени от лекарски комисии. Така атопичният дерматит е едно от основните заболявания, с които се приемат деца по този ред. Това е поредната стъпка, която прави общината, за да се спре със спекулациите, че има нередности при прием на децата. При предишните изменения на наредбата в началото на годината стана ясно, че малчуганите със специални образователни потребности и хронични заболявания ще се приемат с класиране, а не само с медицински документи. С промените системата за прием няма да класира деца със заболявания извън въпросния списък. Двойно бе намалена и квотата за прием на хронично болни в групите в детските градини – от 10 на 5. От националния инициативен комитет за качествена и иновативна образователна система обявиха вчера, че над 3 хиляди деца са били приети в столичните забавачки неправомерно с документи за хронични заболявания, като най-много – 1653, са с бележки именно за атопичен дерматит. Комитетът сезира и прокуратурата и настояха за пълна проверка на всички детски заведения. От „Московска“ 33 обаче категорично заявиха, че това не отговаря на истината именно защото никъде до момента не е разписано, че заболяването не се брои към хроничните.", "date": "2018.07.11", "title": "С астма, но без атопичен дерматит в забавачките "}
{"url": "https://www.monitor.bg:443/bg/a/view/evelina-malinova-postradalijat-belgiec-mechtael-da-vidi-musala-105090", "text": "Акцията беше изключително сложна, преваляваше дори мокър сняг, споделя участничката в акцията по спасяването на белгийския скаут. - Със сигурност колегите са имали много други тежки акции, но тази беше наистина сериозна. Причината е, че мястото, на което се намираше пострадалото момче, беше трудно достъпно. Отне много време да се стигне до него и съответно да го придвижим обратно, за да получи адекватна медицинска помощ. Това направи акцията сложна, както и лошите метеорологични условия, ниските температури, дъждът. Преваляваше дори мокър сняг. През нощта теренът беше хлъзгав. Този участък е опасен при мъгла. - Получихме сигнала около 2 часа в неделния следобед. Тогава бе подаден през 112 по каналния ред към централата на ПСС. При нас дойде малко по-късно. Ние бяхме първата група, която пристигна при пострадалия, тъй като се намирахме най-близо до мястото - бяхме на езерото Бъбрека. Достигнахме до групата за около три часа. Наложи се да изчакаме след подаването на сигнала известно време, за да може момчетата да подадат координати, защото нагоре вече обхватът е по-труден. - Да, и все още поддържаме връзка. Те все още са в България и си следват съответния маршрут, който искаха да извървят. - Правят преходи в планините и посещават различни градове в България. Имат предварително начертан маршрут. Когато ги достигнахме, двете момчета бяха преохладени. Особено пострадалото, защото не можеше да се движи. Много лесно човек се преохлажда в планината при неподходящо облекло. А тяхното не беше съобразено за такава планина. Те го осъзнаха, говорихме с тях за това. Те споделиха, че не са изкачвали такива височини. - Точно така. А тогава се намираха на 2600 метра и по къси панталони. Не разполагаха с ръкавици и шапки. Дадохме им каквото можахме от нашите дрехи. Разделихме си дъждобрани, ръкавици, всичко, което можеше да ги постопли. При пристигането сложихме т.нар. уормъри, които при контакт с въздуха започват да излъчват топлина. Това също помогна да ги постоплим, така че да ги съхраним в добро състояние и да транспортираме пострадалото момче. - Разкъсването на такава група, след като не се познава даден терен, особено при мъгла и дъжд, създава рискове и за провеждането на допълнителна операция. Представете си, ако някой се беше загубил допълнително от групата. Да не говорим, че слизането към Рилския манастир от мястото, където се намираха, отнема около 4 - 5 часа. Ако бяха потърсили съвет от нас, можеше някои от колегите да ги придружат до хижа „Иван Вазов“, която е на час и половина от мястото. На следващия ден при хубаво време щяхме да ги транспортираме. Така че имаше опция да се намери по-близко място, където да се стоплят, да са в безопасност, а не 4 часа да не знаем достигнали ли са Рилския манастир или не. Спускането към Рилския манастир не е леко. - Няколко пъти зададохме този въпрос, но не ни дадоха никаква информация. Ние не знаехме изобщо какво се случва с тази група. И когато дойдоха на място, ги предупредихме, че предвид влошаващото се време и падането на нощта ще ги върнем през Рилски езера и е хубаво да ги посрещнат на хижа „Пионерска“. Обяснихме им, че момчето ще бъде свалено там и че ще бъде поето с линейка. Никой обаче от тях не дойде. Обясниха, че се движели с влак, нямали коли. Независимо от това от Рилския манастир не е много сложно да се намери транспорт. Ако се бяха посъветвали с нас, щяхме да им дадем инструкции. Имаха по един спален чувал, така че можеше да им се оставят още няколко. - Не е в болница, но беше прегледано в лечебно заведение. Има контузия на коляното и върви трудно, но ще се възстанови напълно. - Не, ще изчака групата си. Каза ни, че иска да се прибере с тях в родината си. Иначе ни обеща да се върне отново в България и да отиде в Рила. Искаше да види Мусала. Знам, че с групата искат да посетят много градове, правят обиколка из цялата страна. Споделиха, че им е харесал центърът на София. Имаха планове да посетят Пловдив и Варна. - Това са често срещани грешки, така е. Има обаче инциденти и с подготвени туристи. За да се стигне до това, значи е имало някакъв пропуск. В случая момчето си беше ударило крака. Това е инцидент, често се срещат такива. Затова е добре човек да тръгне подготвен - да има зареден телефон, топло облекло, ръкавици и шапка не са излишни дори през лятото. - Може би зависи от мястото. Напоследък ми прави впечатление, че много туристи ходят добре облечени и подготвени в планината. Независимо от всичко тя привлича туристи, но не всеки може да премине съответния маршрут. По-скоро бихме призовали да преценяват възможностите си. - Най-важното е да проучат добре маршрута си и да следят прогнозата за времето. За уикенда се знаеше, че времето ще е доста лошо. Трябва да са наясно с физическата си форма и да са добре оборудвани за съответния маршрут. Има приложение на ПСС, добре е да го свалят на мобилните си телефони. Добре е всеки, който предприема изкачване в планината, да казва на някого къде отива, за колко време. - Няма как да спрем хората да си правят снимки, просто нека да преценяват дали са на безопасно място. Това може да създаде рискове. Наистина се превърна в мода, навлезе много сериозно, но няма как да забраним на хората да го правят. - Алкохолът не помага, напротив. Може да те преохлади, затова не съветваме хората, предприели преход в планината, да консумират алкохол. Стажант в спасителния отряд в Дупница, предстоят й курсове за спасители От четири години участва в такива операции Завършила е финанси, работи в IT фирма Има две деца    ", "date": "2018.07.11", "title": "Евелина Малинова: Пострадалият белгиец мечтаел да види Мусала"}
{"url": "https://www.monitor.bg:443/bg/a/view/v-avstralija-hvanaha-gigantski-krokodil-pohapvasht-turisti-105119", "text": "Австралийски рейнджъри уловиха 5-метров соленоводен крокодил в р. Катрин в Северната територия, за да му попречат да навлезе в населен район, съобщи АП. Крокодилът е на 60 години и тежи към 600 кг. Той е най-големият, улавян напоследък в този район. Властите го търсят от 10 години след сигнали от местни хора. Крокодилът ще бъде закаран във ферма, където ще живее отсега нататък. Мястото, където е уловен крокодилът, е на 300 км от океана и на 30 км от клисура, която привлича много туристи. Водите там се смятат за безопасни, защото в тях живеят само сладководни крокодили, които са малки и плашливи и рядко нападат хора. Най-големият крокодил, улавян в Австралия, е с дължина 6,4 м. Той е убит в същия район през 1974 г.", "date": "2018.07.11", "title": "В Австралия хванаха гигантски крокодил, похапващ туристи"}
{"url": "https://www.monitor.bg:443/bg/a/view/rusnacite-za-treti-poroden-mesec-svivat-pokupkite-v-magazinite-105116", "text": "Средната сума на покупките за едно влизане в магазина на руснаците пада за трети поведен месец и през юни вече е 513 рубли (7 евро), сочи проучване на холдинга „Ромир”, цитирано от „Прайм”. Според проучването изхарчените пари падат с 1,5%, но с вземане под внимание на месечната инфлация реалното намаление е само 1 на сто. Спрямо юни миналата година показателят е по-нисък с 1,9%. Най-много са икономисвали от ежедневните си покупки руските граждани в Далечния Изток, където е отчетен месечен спад от 8,3% спрямо май. В южните райони на страната спадът е 4,4%, в Сибир - 2,3%, а в Централния федерален окръг - 0,7%. В Поволжието и Северозападните райони не е отчетена промяна, в Урал даже има ръст от 4,5%. В Москва спрямо май няма промяна, но на годишна база е регистриран спад от 2,8%. В Санкт Петербург сумата на еднократния пазар на жителите в града на Нева на месечна основа расте с 2,9%, но спрямо юни миналата година намалява с 4,5 на сто. За цялата страна средната сума на еднократните покупки в хипермаркетите за месец пада с 1,3%, а за година - с 5,1%. За супермаркетите понижението е съответно 2,9% и 4,7%, а в дискаунтите (магазините с най-евтините стоки) - с 0,2% спрямо май, но с цели 11,6% в сравнение с юни 2017 г. За неголемите магазини за традиционна търговия средната сума на еднократната покупка на руснаците за месец е паднала с 10,4 на сто, на годишна база обаче има минимален ръст от 0,4%. Проучването се базира на анкета проведена с 30 хил. руснаци (11,5 хил. домакинства) в 190 града с население над 10 хил. души. Те сканират баркодовете на покупките онлайн през сайта на проучването.", "date": "2018.07.11", "title": "Руснаците за трети породен месец свиват покупките в магазините"}
{"url": "https://www.monitor.bg:443/bg/a/view/virtualnite-portfejli-sa-naj-sigurnijat-garant-za-zaem-105105", "text": "Виртуалните портфейли с криптовалути са един от най-сигурните залози за оказионите. Те предпочитат обезпечението във виртуални пари, тъй като те не могат да се фалшифицират. В момента само една заложна къща твърди, че приема такива залози. „Монитор“ се свърза с представител на фирмата и той обясни, че често при тях идват хора, които „Даваме около 30 процента от стойността на виртуалните пари. Изискваме единствено лична карта, като при останалите залози и не подписваме договор за повече от 10 дни, тъй като пазарът на криптовалутите е динамичен. За да си вземе обаче парите човекът, е необходимо да изповядаме сделка и да ни прехвърли с договор криптовалутата си. Когато си изплати лихвата и главницата, тогава му я прехвърляме обратно. Всичко си е описано в договора. Така и двете страни са сигурни, че няма да има измама“, обясни пред „Монитор“ представител от фирмата. По думите му все по-често хората идвали, за да залагат виртуалната си печалба. Причината била, че понякога им е по-евтино да вземат пари от заложната къща стойността в реални пари заради таксите и комисионите, които фирмите взимат. Те са около 3%, но често има и други такси при банковите преводи.  „Предпочитаме този вид залози, тъй като и парите могат да се фалшифицират и златото. Техниката пък може да е дефектна. Това е новата мода при залозите – виртуалните портфейли. Все по-често при нас идват хора, за да се кредитират за кратък период от време“, обясниха от заложната къща.", "date": "2018.07.11", "title": "Виртуалните портфейли са най-сигурният гарант за заем"}
{"url": "https://www.monitor.bg:443/bg/a/view/slynce-probiva-oblacite-105110", "text": "Днес най-сетне слънцето ще се покаже. Ще преобладава слънчево време, с временни увеличения на облачността, главно в Северна България и планинските райони и на отделни места ще превали слаб дъжд. Ще духа слаб до умерен северозападен вятър. Максималните температури ще са между 26° и 31°, в София около 26°. Това съобщават от НИМХ към БАН. В планините ще преобладава слънчево време. На отделни места в масивите от Западна България ще превали слаб дъжд. Ще духа слаб до умерен северозападен вятър. Максималната температура на височина 1200 метра - около 22°, на 2000 метра - около 15°. По Черноморието ще е предимно слънчево, с временни увеличения на облачността, главно по северното крайбрежие. Ще духа слаб до умерен северозападен вятър. Максималната температура на въздуха ще е 26-28°. Температурата на морската вода е 24-26°. Вълнението на морето ще бъде 1-2 бала.", "date": "2018.07.11", "title": "Слънце пробива облаците"}
{"url": "https://www.monitor.bg:443/bg/a/view/sa-sht-s-nov-udar-sreshtu-kitaj-za-200-mlrd-dolara-105109", "text": "Администрацията на американския президент Доналд Тръмп реши да въведе нови мита върху стоки от Китай на стойност 200 млрд. долара, съобщава Ройтерс. Агенцията се позовава на представителя на САЩ Робърт Лайтхайзър. Според него митата ще засегнат още 10% от стоките, внесени от Китай. Китай осъди като „напълно неприемливи“ плановете на САЩ за нови мита върху вноса на китайски стоки и обеща да отговори, защитавайки собствените си интереси. Китайското министерство на търговията не даде подробности за евентуалните ответни стъпки, но по-рано Пекин заплаши с \"всеобхватни мерки\". Това разпали опасения, че отговорът на китайските власти могат да не се ограничи с контрамита на обявените от Вашингтон и да засегне дейността на американските компании в Китай, отбелязва АП. „Напълно е неприемливо САЩ да публикуват списък с мита в ускорена прогресия. Официално протестираме. Поведението на САЩ вреди на Китай, вреди на света, както и на самите тях“, се посочва в изявление на министерството, цитирано от Ройтерс.", "date": "2018.07.11", "title": "САЩ с нов удар срещу Китай - за 200 млрд. долара"}
{"url": "https://www.monitor.bg:443/bg/a/view/ot-stolichna-obshtina-s-mobilen-punkt-za-opasni-otpadyci-105108", "text": "От Столична община създават организация за събиране на опасни отпадъци, образувани от домакинствата. Мобилният събирателен ще пункт се организира за райони \"Искър\" и \"Панчарево\" Пунктът ще работи на 13 юни. Така жителите на двата столични района ще могат безплатно да дадат отпадъци като: Живак и живаксъдържащи уреди (живачни термометри, прекъсвачи и други подобни) Лакове и бояджийски материали Домакински препарати и химикали Мастила и замърсени опаковки Фармацевтични продукти (лекарства с изтекъл срок на годност)", "date": "2018.07.11", "title": "От Столична община с мобилен пункт за опасни отпадъци  "}
