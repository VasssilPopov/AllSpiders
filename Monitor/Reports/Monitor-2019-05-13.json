{"url": "https://www.monitor.bg:443/bg/a/view/volkswagen-otloji-izbora-si-za-mjasto-za-novija-si-zavod-v-iztochna-evropa-165055", "text": "Автомобилният гигант Volkswagen ще започне преговори с останалите потенциални кандидати за новия си завод в Източна Европа. Ръководството на немският автопроизводител вce oщe нe e взeлo ĸpaйнo peшeниe зa тoвa ĸъдe дa изгpaди бъдeщето производство. Oт oфициaлнo cъoбщeниe cлeд cpeщaтa нa нaдзopния и yпpaвитeлния cъвeт нa гepмaнcĸия ĸoнцepн cтaвa яcнo, чe paзгoвopитe зa изгpaждaнeтo нa нoвaтa бaзa щe пpoдължaт.    Според информация, потвърдена и от българските власти, страната ни заедно с Турция са останалите в надпреварата за новото производство на концерна в тази част на Европа. Планираната инвестиция е на стойност 1,4 млрд. евро. \"Бeшe peшeнo зa бъдaт зaпoчнaти ĸoнĸpeтни пpeгoвopи пo плaниpaнoтo нoвo пpeдпpиятиe в Eвpoпa c ocтaнaлитe пoтeнциaлни мecтa\", ce ĸaзвa в cъoбщeниeтo на VW.   \"Тук беше бордът на директорите на някои от най-големите компании в Европа. Правителственият хеликоптер ходи до Раковски, тъй като тези, които дойдоха с частен самолет, искаха да облетят целия район, където евентуално би била инвестицията им - да видят съседите, комуникациите, града\". Така беше описано посещението на мистериозен голям инвеститор от министър-председателят Бойко Борисов в ефира на бТВ миналата седмица. По-късно стана ясно, че представителите на Volkswagen са оглеждали терени в България и Турция за бъдещия си завод. България е една от проучваните държави, като според германската преса именно страната ни и Турция са останали последните два кандидата за проекта, а преди това са били Румъния, Сърбия, Северна Македония и други страни в региона. Разглежданите терени у нас са  в района на Кремиковци и Раковски. Разглеждани са варианти и за място за бъдещето производство и в индустриалната зона в Божурище. По предварителна информация окончателното решение трябваше да бъде взето първо до края март, след това до края на април. Πo-ĸъcнo cтaнa яcнo, чe тo мoжe дa бъдe oбявeнo дo cpeдaтa нa тoзи мeceц cлeд зaceдaниeтo тaзи ceдмицa.", "date": "2019.05.13", "title": "Volkswagen отложи избора на място за новия си завод в Източна Европа"}
{"url": "https://www.monitor.bg:443/bg/a/view/dva-tona-stykla-zatisnaha-shofior-kraj-shumen-165051", "text": "Шофьор на товарен автомобил от Търговище е бил затиснат от над 2 тона стъкла при товаро-разтоварни работи в цех за дограма в село Хан Крум край Шумен. По първоначална информация мъжът е загинал на място, за Хан Крум са заминали екип на Инспекцията по труда и разследващи от ОДМВР. Инцидентът, който има белезите на трудова злополука е станал късно следобед в понеделник в цех за PVC дограма в село Хан Крум.  От Търговище пристигнал камион със стъкла и шофьорът трябвало да разтовари стъклопакети. Според оскъдната за момента информация камионът на 42-годишния Кирил Г. от Търговище бил пълен с дървени палети със стъкла. Във всеки един палет имало по 2400 килограма стъклопакети. При опит Кирил да отвори един от палетите с метално приспособление над 2 тона стъкла от него буквално се изсипали и се стоварили върху мъжа като го премазали.", "date": "2019.05.13", "title": "Два тона стъкла затиснаха шофьор край Шумен"}
{"url": "https://www.monitor.bg:443/bg/a/view/cacarov-lozan-panov-otgovarja-za-dumite-si-165048", "text": "„Всичко което съм мислил съм го казал на представителите на мисията на ЕК, не мога да давам оценки на това, което Лозан Панов е казал. Всъщност мога, но не искам по една причина – институционални конфликти не са необходими. Лични – още по-малко. Всеки е голям и зрял човек и отговаря за думите си. Аз – за моите, Панов – за неговите“. Така главният прокурор Сотир Цацаров коментира изявленията на председателя на ВКС Лозан Панов пред ЕК на няколко срещи от миналата и тази година, в които той иска мониторингът над страната ни да не бъде свалян и дава индулгенции на подсъдими олигарси. Паметните бележки от срещите бяха публикувани на сайта на ВСС след решение на пленума на кадровиците миналия четвъртък. „Като прочетох паметните бележки, не ме хвана срам от това, което съм казал аз. Не ме карайте да коментирам другите. Бъдете сигурни, че другите не ги е срам от това, което са казали“, допълни Цацаров. Той направи коментара си след среща с президента Румен Радев – първата от поредицата, които държавният глава стартира с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор. Срещата продължи час и 20 минути на „Дондуков“ 2 и след нея Цацаров посочи, че я оценява като „изключително конструктивна“. В същото време посочи, че е изразил становище пред Радев, че консултациите са подранили и провеждането им сега е прибързано, тъй като мандатът на главния прокурор изтича на 10 януари 2020 г.. Според закона най-рано процедурата може да бъде открита на 10 юли и най-късно на 10 септември т.г. Гласуването може да бъде теоретично в края на октомври или ноември. Цацаров е посочил също, че е от огромно значение тези консултации да покажат волята на държавния глава за стриктното спазване на конституцията и закона – т.е. да не се превръщат в процес, който може да бъде тълкуван като опит за влияние върху първата част от процедурата, която е свързана с номинации за избор, в която той по Конституция няма никакви правомощия. „В това отношение срещнах пълното разбиране на президента“, посочи главният прокурор. На срещата са били дискутирани правомощията на главния прокурор и анонса на соцлидера Корнелия Нинова, че БСП ще настоява за ограничаването им. При това – преди избора на нов обвинител №1. Тя направи този анонс в Асеновград, където бе именно с Радев. „Моето становище бе свързано с това, че трябва да бъдат осъществявани промените, които са препоръчани от ЕК. Бях достатъчно откровен да кажа, че на 8 април 2019 г. преди КСНС, на съвета и след него Корнелия Нинова първа заговори за промени в правомощията на главния прокурор. Защо въпросът за правомощията на главния прокурор не бе повдигнат преди година и половина, а точно сега? Останах изключително удовлетворен от това, че не видях съвпадение в позиция на Нинова и позицията на държавния глава. Напротив, президентът изрази становище, че каквито и промени да бъдат обсъждани те трябва да са при наличие на избран главен прокурор, който да представлява професионалната общност и да защитава нейните интереси. Пред мен бе демонстрирано съвсем ясно разграничение между партийно и държавно отговорна позиция и липсата на съвпадение между тях и аз съм благодарен за такава позиция на президента“, каза още Цацаров.", "date": "2019.05.13", "title": "Цацаров: Лозан Панов отговаря за думите си"}
{"url": "https://www.monitor.bg:443/bg/a/view/igrachki-pod-naem-164992", "text": "Въпрос с повишена трудност – как може един нов член на семейството да е малко сладко бебе и да върви с толкова огромно количество „багаж“ покрай себе си, който задръства всяко празно пространство в дома? Във всеки ъгъл играчки, във всяка гънка на гардероба дрехи, по земята милиони парченца лего, а току-що проговорилият наследник първо е научил думите „мое“ (за шарените си вещи) и „искам“ (нови и нови вещи). Отдавна всички родители са приели ситуацията и с нетърпение чакат хлапето да поотрасне, та да се освободи пространство. За други пък „имането“ е въпрос на престиж и демонстрация за статут в обществото. А истината е, че няма смисъл от цялото това упражнение, защото всяко чудо е за три дни. Горе-долу толкова трае и интересът към всяко ново нещо при днешните деца. До съвсем скоро нямаше алтернатива освен постоянно да отказваш да отваряш портфейла си в детските магазини. От три седмици обаче вече работи едно местенце в интернет пространството на име „Играчкотека“. То е дело на експерта по маркетинг и комуникации Силвия Стоянова и дава възможност на всеки да вземе под наем играчки и щом интересът на хлапето отмине, да ги върне. докато бях в Нова Зеландия със семейството си. Там е много популярно да се използват многократно различни неща, да се рециклират, хората са много отворени към споделената икономика и към опазването на околната среда“, разказа пред „Монитор“ иноваторката. За момента тя сама разработва и поддържа идеята, като това е нейна стара мечта – да има свой бизнес, работа, свързана с деца. „След много отлагане, несигурност в собствените сили и неувереност дали има бъдеще тази идея в България и как ще се възприеме, в крайна сметка реших, че идеята не е дошла случайно, хванах се на работа, започнах проекта и го осъществих тази пролет“, допълва Силвия, която у дома и има реален опит от първа ръка. Дори споделя, че именно домашните планини с играчки са я вдъхновили да се хвърли в това приключение. За да освободи място в домовете на потенциалните си клиенти, е затрупала собствения си дом с всички забавни игри, които могат да бъдат наети от „Играчкотека“. За момента възможните нови попълнения в колекцията на вашето дете си почиват в огромен гардероб в дома на Стоянова, но тя е твърдо решена, че ако бизнесът потръгне, ще си намери и физическо местенце, където не само да съхранява предлаганите артикули, но и всеки да може да иде и да ги разгледа. А най-хубавото е, че „Играчките са най-вече образователни. Повечето са дървени, тъй като разчитаме на устойчивите материали или лесно разградими материали като картон или Eva материал“, разяснява Силвия. Наемането е изключително лесно. Всеки може да влезе в сайта, да избере играчка и период за наемане. Заплаща наема и депозит. След това получава играчките по куриер. Когато ги върне, си взима депозита обратно. Но всичко се случва с малките немирници у дома. Затова, ако нещо е непоправимо счупено, ще се простите с депозита, но ако изгубите например част от огромен конструктор, ще трябва да платите съвсем малко обезщетение. И цените са за всеки джоб - стартират за малки играчки и стигат до 2 лева на ден за баланс колело. Може да избирате от три категории играчки - кротки, луди и ролеви. Най-търсени са дървените образователни играчки - цветни дроби, баланс играчки, дървени пъзели за човешкото тяло, които спомагат за концентрацията. С идването на лятото и топлото време обаче тенденцията най-вероятно ще се промени и хит ще станат игрите на открито, затова и в момента асортиментът в тази насока се разширява. Винаги съществува и хипотетичната ситуация детето толкова да хареса наетата играчка, че да не иска да се раздели с нея. А най-логичното нещо в този момент е родителят да поиска да я купи. защото не това е идеята, но сигурно ще се появят забавни случки с поръчки на една и съща любима играчка от същото дете много пъти“, казва Силвия. „Играчкотека“ работи едва от 3 седмици, но вече дава резултат. Оказва се, че младите български семейства са все по-отворени към подобна идея. А основната им цел е не да пестят пари, а да приучат дечицата си да не бъдат такива консуматори и да не се вкопчват в играчките. „Мисля, че дори тази идея е водещата - да опазваме природата, да не консумираме повече от това, което ни е необходимо, да учим децата си да трупат спомени, а не вещи. Някак естествено на втори план мина спестяването на пари и повече място вкъщи“, казва Силвия. И родителите са на това мнение. „Дано все повече родители осъзнаят колко е важно децата да не се учат на консуматорство. Преживяванията дават толкова повече от вещите. Как се опитвам да се боря с безразборното трупане на безполезни играчки, ако знаеш“, споделила една майка наскоро с нея. Като всяко ново нещо, което на всичко отгоре е и в пълен разрез с народопсихологията ни, в която е заложено да осигурим на семейството си собствен дом, а на децата всички удобства, и тази инициатива среща неразбиране понякога. Не липсват коментари от сорта на \"какво ще кажат хората, все едно нямаш пари да си купиш играчки на детето\".", "date": "2019.05.13", "title": "Играчки под наем"}
{"url": "https://www.monitor.bg:443/bg/a/view/pchelari-iskat-iskat-normalni-gorski-pytishta-v-strandja-165052", "text": "Пчелари от Странджа искат нормални горски пътища, разбити от преминаването на тежките машини, изсичащи горите в района. По думите на Манол Тодоров, председател на сдружение, коловозите на места не позволяват преминаването на нормални автомобили и така правят невъзможно превозването на кошери навътре в планината. Според него така се намаляват шансовете за увеличаване на производството на странджанския манов мед. Странджанският манов мед е първият български хранителен продукт, получил от Брюксел „Защитено наименование за произход“. Това стана в началото на април. „Сега стопаните в общините в Странджа се надяват местните власти бързо да заделят за продажба неголеми терени, за да може пчеларите да изградят малки цехове за разфасоване на уникалния пчелен мед, което да се прави по стандартите и това да става в района на добиването му, каквото е изискването на ЕК“, каза Тодоров за „Монитор“.", "date": "2019.05.13", "title": "Пчелари искат искат нормални горски пътища в Странджа"}
{"url": "https://www.monitor.bg:443/bg/a/view/pochivkata-skacha-pone-2-pyti-ot-hotela-do-turista-165039", "text": "Почивката на родното Черноморие се оскъпява поне два пъти от търговците на преживявания. Така отпуската на морето за четиричленно семейство реално се продава от хотелиера на половин цена, а останалото е печалба за туристическите агенти, показа проучване на „Монитор“. Ако сте решили да почивате през август на плажната ивица у нас, ще платите за ол инклузив в Созопол 108 лева на нощ или 1152 лева за седмица. В цената ще получите пакет за четирима (двама възрастни и две деца) с настаняване в апартамент, пълно изхранване, басейн, чадъри, шезлонги и други екстри. Половината от сумата е за хотелиера, който ще ви настани, а останалото за прекупвачите, от които ще закупите пакета. Но това не означава, че Още преди да сте се сетили, че трябва да прекарате някъде отпуската с любимите хора, туристическите агенти и оператори вече са договорили пакетни цени за почивките, които предлагат на своите клиенти. Същата схема на печалба се прилага и при останалите видове почивки по света. При круизите една от най-скъпата част от преживяването са разходките, които не са включени в пакетите. Чуждите туристи плащат около 40 евро на човек, за да разгледат слънчева Варна. Половината пари са за местната фирма, която разхожда туристите и показва забележителностите на града. Останалото отива в сметката на корабната компания. Все пак, за да ни излезе по-евтина почивката, може да ползваме няколко трика. Избягвайте празниците, училищните ваканции и топсезона. Някои вече отдавна са забравили кога са те, но точно в тези периоди цените скачат двойно. Важно е не само да си припомним за датите в собствената си страна, но и в тази, за която пътуваме – възможни са разминавания. ако е през почивните дни. Широко разпространена заблуда е, че тогава цените са по-високи, коментират експерти. Последните тенденции са за по-кратки пътувания, но по-често. Сега с два допълнителни почивни дни в четвъртък и петък и пътуване в сряда може да вземем повече за парите си. По думите на Константин Занков от Института за анализи и прогнози в туризма, Най-доброто време е между 6 и 8 седмици преди датата. Новите маршрути винаги са намалени, ако пътуваме за чужбина - в момента има нискобюджетни предложения до о. Крит.", "date": "2019.05.13", "title": "Почивката скача поне 2 пъти от хотела до туриста (ТЕМАТА)"}
{"url": "https://www.monitor.bg:443/bg/a/view/zaradi-gdpr-a-bez-pisma-ot-cik-do-18-godishnite-za-vota-165040", "text": "Новият регламент на ЕС за защита на личните данни (GDPR) блокира традиционната кампания на ЦИК с изпращането на писма до 18-годишните тийнейджъри, чиято възраст вече позволява да упражнят правото си на вот. От комисията са пратили писмо до ГРАО с молба да им предоставят информация с трите имена и постоянните адреси на онези младежи, които са навършили 18 години през тази година и могат да гласуват за първи път на евроизборите на 26 май. В отговор от ГРАО ги уведомили, че няма да им предоставят тази информация, защото представлявала обработване на лични данни и липсва предварително съгласие от младежите. По време на заседанието, на което била повдигната темата, членове на ЦИК изказали мнение, че този отказ от ГРАО няма основание и е незаконен. Според Николай Николов пък всеки държавен орган може да иска всякаква информация от друг такъв във връзка със своите правомощия. В тези на ЦИК пък влизало провеждането на разяснителна кампания. Николов наблегнал на факта, че не става дума за деца, а за хора вече навършили 18 години. В крайна сметка от ЦИК решиха, че ще пратят писмо до МОН и ще търсят съдействие от ведомството за разяснителната кампания и популяризирането на клиповете и брошурата, като за всеки случай ще подготвят и писма за 18-годишните и студентите, които евентуално да бъдат разпространени от школата и вузовете. Изборната администрация ще разпрати до университетите и разяснителните материали в електронен вариант, за да бъдат качени на техните сайтове. ЦИК обмисля също така да запознае с казуса и Комисията за защита на личните данни (КЗЛД) (виж карето). Иначе в рамките на разяснителната кампания от комисията са подготвили 4 клипа, както и информационни табла. Видеата, които са със субтитри, ще бъдат предоставени и на градския транспорт в София, за да бъдат излъчвани в трамваите, автобусите, тролеите и метрото. Табла, освен в секциите ще бъдат поставени в общините, областните администрации, подразделенията на ВМЕ, НАП, училища и университети. Те ще предоставят подробна информация, включително и образец на бюлетината, както и че при погрешното й попълване може да се получи нова, но това право ще се предоставя на избирателя само веднъж. Ще бъде изписано също така, че в секциите в страната не се допуска гласуване с шофьорска книжка или с международен паспорт. ЦИК може да ползва личните данни на тийнейджърите, за да им праща писма с цел да увеличи изборната активност сред младите. Това коментираха пред „Монитор“ от КЗЛД след отказа на дирекцията към МРРБ ГРАО да предостави на изборната администрация имената и адресите на младежите, които през 2019 година са навършили 18 години и за първи път ще могат да гласуват на евровота на 26 май. От КЗЛД уточниха, че имат становище още от 2016 година, преди новият еврорегламент да влезе в сила. Според него ЦИК може да ползва данните на 18-годишните, но само и единствено с цел разяснителната кампания, като има ангажимента да пази тези лични данни.", "date": "2019.05.13", "title": "GDPR-ът блокира известията на ЦИК до 18-годишните"}
{"url": "https://www.monitor.bg:443/bg/a/view/karadajy-es-trjabva-da-izbere-demokracijata-ili-ksenofobijata-165047", "text": "„Ние сме пазители на целостта на нашата Родина. Ние сме пазители на мира, стабилността и сигурността в нашата държава. Затова и Европа казва: „Ние имаме нужда от ДПС“. Това обяви председателят на движението Мустафа Карадайъ на традиционния възпоменателен митинг на Майските събития от 1989 година в село Пристое. \"Европа е на кръстопът. Или ще тръгне в посоката на национализма и ксенофобията, омразата към различните, или ще върви по пътя на толерантността, демокрацията, единството и заедността. Ние трябва да помогнем на Европа в момента\", заяви още той. По думите му поне за 20 години напред ще се начертае посоката за развитие на ЕС. „Освен това обаче и България има нужда от промяна. Не може с национализъм и ксенофобия, с разделение и противопоставяне да се управлява нашата родина“, отсече Карадайъ.", "date": "2019.05.13", "title": "Карадайъ: ЕС трябва да избере демокрацията или ксенофобията"}
{"url": "https://www.monitor.bg:443/bg/a/view/chervenite-s-paralelno-prebrojavane-165044", "text": "БСП ще прави паралелно преброяване на евровота на 26 май, стана ясно от изказване на соцлидера Корнелия Нинова на „Позитано“ 20, където ръководството на партията събра на среща около 200 областни председатели, кметове, председатели на общински съвети и депутати, съобщиха от БСП. \"Правим пълна мобилизация за защита на хората. Бъдете до всеки, върху който се упражнява натиск. Знаем, че ГЕРБ в деня на изборите манипулират вота. Затова ще имаме масирано присъствие в комисиите със застъпници и наблюдатели. Правим организация за паралелно преброяване\", заявила Нинова. На срещата бил обсъден ходът на кампанията за изборите и организацията в самия ден на вота. Било констатирано също така, че от страната постъпвала информация, че ГЕРБ използва администрацията в кампанията, като се упражнявал натиск върху хората, а соцкметовете се оплаквали от целенасочени и засилени проверки. Междувременно кандидатът за евродепутат Деница Златева обяви, че хората във Видинско, с които се срещнала споделили случаи, в които им бил отказан достъп до социални помощи, защото подкрепяли БСП.", "date": "2019.05.13", "title": "Червените с паралелно преброяване"}
{"url": "https://www.monitor.bg:443/bg/a/view/trima-myje-i-edna-margarita-plus-liza-shopova-nesluchajno-zaedno-165037", "text": "Двама мъже на средна възраст и младеж с чужд акцент, дълго живял в Англия, попадат в обща стая в българска болница след пътно-транспортно произшествие. Край тях от време на време прелита медицинска сестра с типично за родната здравна система поведение: пациентите са й последна грижа, още повече че на следващия ден се омъжва.  Такова е разположението на героите по леглата и около тях в премиерния спектакъл на Сатиричния театър „Трима мъже и една Маргарита“, а в ролите са актьорите Христо Мутафчиев, синът му – чаровният Асен Мутафчиев, гостът от МГТ „Зад канала“ Петър Калчев и шеметната Маргарита Хлебарова. Режисьор е Лиза Шопова, а пиесата, на която тя е и автор, тази година спечели конкурса на Сатирата за нова българска комедия. Това не е случайно – Лиза, дъщерята на големите актьори Наум Шопов и Невена Симеонова, възпитаничка на т.нар. „златен клас“на проф. Крикор Азарян в НАТФИЗ, от малка е дишала театър. И вдишаното сублимира в годините в няколко запомнящи се режисьорски проекта и вече – във втори чудесен текст за сцена след „Всичко или нищо“. Както в биографията на Лиза, така и в пиесата няма случайности или има само на пръв поглед: тя е създадена специално за Христо Мутафчиев и техния син Асен, възпитаник на проф. Стефан Данаилов от НАТФИЗ. Възможно е вдъхновението да идва от нещо съвсем делнично и банално като недоразуменията в лечебните заведения или дивия нрав на нашенеца, когато седне зад волана. Но това е само претекст да се завърти историята за това как направеното или ненаправеното някога от нас се „обръща“ след години и рефлектира в живота ни; за знаците на съдбата, които трябва да разчетем, но понякога не успяваме. И за любовта, която може да сме пропуснали, но тя пак ни намира. В поредица от безкрайно забавни обрати четиримата герои се оказват обвързани в пъзел от закономерности. Удоволствие е за зрителя да предвкусва всеки следващ ход на мисълта на Лиза Шопова и реакциите на отличния актьорски ансамбъл. Междувременно Шопова режисира и известния си брат: в психотрилъра „Верига от думи“ на Жорди Галсеран – продукция на Хасковския театър, чиято премиера бе през април, Христо Шопов си партнира със звездата на Военния театър Гергана Данданова. На 7 юни спектакълът ще се играе и на армейската сцена в София.", "date": "2019.05.13", "title": "„Трима мъже и една Маргарита“ плюс Лиза Шопова – неслучайно заедно"}
{"url": "https://www.monitor.bg:443/bg/a/view/joana-bukovska-v-kultova-rolja-na-elizabet-tejlyr-165033", "text": "Емблематичната пиеса на Тенеси Уилямс „Котка върху горещ ламаринен покрив“ се възражда с поредна реализация, която ще има своята софийска премиера на 16 май в Нов театър – НДК. В главната роля – на Меги Котката, е актрисата Йоана Буковска-Давидова, която за втори път след „Срещи в сряда“ отпреди десетина години с удоволствие си партнира на сцената със своята колежка от сериала „Откраднат живот“ Янина Кашева. Спектакълът е копродукция с Ямболския театър „Невена Коканова“ и в останалите роли са актьорите от тамошната трупа Радослав Владимиров, Михаил Лазаров, Мария Панайотова и Анатолий Ставрев. Интерпретацията на режисьора Бойко Илиев е концентрирана около битката на главната героиня Маргарет за любов и за запазване на семейството. Темата е много актуална, тъй като в днешния свят на либерална демокрация наблюдаваме разпад на нравствените ценности, отиване към обратното на нормалното, когато ненормалното става нормално, твърди той. А без любовта между мъжа и жената няма бъдеще. Бойко Илиев е от режисьорите в живота на Йоана, дали й да изиграе изключително силни женски характери като Коко Шанел в „Пролетно тайнство“ и Елен Петрашева от „Поручик Бенц“ на Димитър Димов. Сега я „въвежда“ в семейството на най-богатия плантатор от американския Юг като съпруга на неговия син. „Меги е роля, която в сърцето и душата си съм чувствала много близо до себе си като хъс, темперамент, разбиране за живота. След такива образи и твоят живот става по-богат. Дори когато всички илюзии изчезнат, той трябва да продължи“, коментира актрисата. Котката беше и една от коронните роли в Народния театър на незабравимата Виолета Гиндева. „Тя сякаш ни предаде щафетата. Отиде си на Цветница, точно когато беше нашата премиера в Ямбол“, доверява Буковска-Давидова. „Котка върху горещ ламаринен покрив“ има 3 екранизации: най-известната е с Елизабет Тейлър и Пол Нюмън (6 номинации „Оскар“, 1958), а също с Натали Ууд, с Джесика Ланг... „Благодарение на филмите има натрупана митология около тая пиеса, но ние съзнаваме къде се хвърляме. Ще се радвам, ако днешните зрители припознаят Йоана Буковска-Давидова за също толкова вдъхновяваща. Аз направих тази адаптация специално за нея“, подчертава режисьорът. Подобни текстове крият неизчерпаеми дълбочини и винаги е предизвикателство да намериш себе си, своята индивидуална гледна точка в тях.", "date": "2019.05.13", "title": "Йоана Буковска в култова роля на Елизабет Тейлър"}
{"url": "https://www.monitor.bg:443/bg/a/view/oshte-trima-v-lagera-na-volejbolnite-nacionali-165035", "text": "Още трима волейболисти се присъединиха към лагера на националния отбор в София, воден от помощник треньора Андрей Жеков. Светослав Гоцев, Николай Пенчев и Валентин Братоев започнаха подготовка с тима за Лигата на нациите. Преди тях на тренировки в малката зала на \"Арена Армеец\" се появи и либерото Теодор Салпаров. До края на седмицата се очаква да пристигнат Алекс Грозданов, който стана шампион на Белгия с тима на Маасейк и финалистът във френското първенство с \"Шомон\" Мартин Атанасов, а в сряда трябва да се появи и селекционерът Силвано Пранди, извел \"Шомон\" до сребърните медали във Франция. Само Цветан Соколов, който играе днес с \"Лубе\" пети финал в Италия, ще закъснее повече. От 15 май отборът ще се раздели на 2 групи, като първата ще се готви за Лигата на нациите, а във втората ще тренират младите надежди като Владимир Станков, Пламен Шекерджиев, Гордан Люцканов, Николай Колев и др. Окончателната група от 25 души ще бъде определена на 21 май, а на 27-и тимът пътува за Аржентина, където е първият турнир. Междувременно стана ясно, че най-добрият играч на световното през 2018-а Бартош Курек най-вероятно ще замени в \"Лубе\" Цветан Соколов, който преминава в \"Зенит\" (Казан). Българският треньор Радостин Стойчев пък ще поеме \"Калцедония\" (Верона), където в момента е и Матей Казийски, след напускането на Никола Гърбич. Договорът на Стойчев е за 3 сезона. Женският ни отбор пък замина за Сърбия, където на 14 и 15 май ще изиграе две контроли със световните шампионки в зала \"Импулс\" в Белград. Мачовете са съответно от 18.00 и 11.00 ч. Селекционерът Иван Петков замина с обновен състав от 14 волейболистки, в който от по-опитните е само разпределителката Петя Баракова. Мачовете са част от подготовката на тима ни за Лигата на нациите, в която страната ни е домакин на турнира от 21 до 23 май в Русе с участието на отборите на Япония, Белгия и САЩ.", "date": "2019.05.13", "title": "Още трима в лагера на волейболните национали"}
{"url": "https://www.monitor.bg:443/bg/a/view/boec-na-cvetan-vasilev-deklariralo-samo-447-lv-prihodi-165038", "text": "Смешната сума от 447,42 лева годишен приход е декларирало пред държавата НПО-то, свързано с Цветан Василев - БОЕЦ. На хартия, организацията се води че няма почти никакви приходи и разходи. В същото време вече над две години прави протести и митинги уж в борба срещу беззаконието, залива институциите със сигнали срещу враговете на ментора си – банкера-беглец и ползва скъпоплатени адвокатски услуги. Активност, струваща десетки хиляди в евро, чието финансиране поне официално не е ясно от къде идва. Това показа проверка на Агенция „Монитор“ в публичните регистри на страната, чийто повод е твърдение на „борците“ на Василев в поредния им пародиен сигнал. Той е от днес и е и поддържан от медиите на ментора им Василев и олигарсите Иво Прокопиев, Огнян Донев и Сашо Дончев срещу кандидатурата за европарламентарист на депутата и издател на „Телеграф медиа“ Делян Пеевски. След като първо ЦИК, а след това ВАС порязаха опита на Георги Георгиев от БОЕЦ да изкара, че Пеевски не отговаря на критериите за избор на евродепутат, от организацията обявиха, че са внесли сигнал срещу народния представител във Върховната касационна прокуратура. Сигналът бил за подаване на документ с невярно съдържание, а именно – че е декларирал, че живее в България и отговаря на критериите за Изборния кодекс. Че отговаря на критериите е безспорен факт, потвърден от ЦИК и от решението на ВАС, който от БОЕЦ се опитват да оборят този път пред прокуратурата с железния аргумент, че те били търсили депутата неколкократно, но не успели да го намерят. Новият момент в текста, с който обявяват за поредното надуване на балона си обаче е, че от организацията са вкарали и твърдение, че „финансират цялата си дейност сами, а делата срещу криминализираните институции и мафията превзела държавата ни тепърва започват“. Каква е причината да обявят това остава загадка. Но още по-голяма загадка е как точно се финансират, защото организацията не казва това нито в съобщението, нито пред държавните органи. Справката в Търговския регистър, където НПО-ата вече декларират дейността и парите си, показва, че към момента учредената през 2015 г. организация, е подала само един финансов отчет за дейността си. По закон трябва да е внесла 3 – за 2016, 2017 и 2018 г., но в регистъра фигурират данните само за 2017 г. А те сочат, че НПО-то е имало само 201 лв. разходи за външни услуги и 447 лева приходи. 360 лева от тях са от членски внос. При положение, че според устава им той е в размер на 10 лева на тримесечие, сумата трябва да е дошла от Останалите 87,42 лева са в графата „приходи от други дарения“. В същото време организацията декларира цяла поредица от активности през 2017 г., сред които няколко митинга в съдружие с друго НПО, свързано с олигарх - „Правосъдие за всеки“, зад чиято дейност прозира Иво Прокопиев, както и самостоятелен протест. Само озвучението на подобни мероприятия е в размер, надвишаващ неколкократно сумата, посочена в отчета им. А отделно Георгиев и хората му същата година са стартирали и сайта си. Справка сред фирмите за изработване на интернет страници показва, че това е инвестиция, която стъпва на няколко хиляди евро за възможно най-елементарната интернет страница. Откъде идва разминаването между декларираното от БОЕЦ и реалните им разходи? Единственото обяснение е фактът, че именно през 2017 г. лъсна връзката на организацията с Цветан Василев. През август Георги Георгиев се срещна с банкера-беглец в лобито на хотела в Белград, в който към онзи момент Василев водеше луксозния си живот зад граница, криейки се от правосъдието у нас. Малко след рандевуто, документирано със снимка, стартира и активната кампания на организацията срещу враговете на човека, източил милиарди от КТБ и другарите му олигарси у нас. Мишена №1 сред тях е именно Пеевски заради законодателната си дейност, с която спря вторичния грабеж на КТБ и прокара пълна прозрачност във финансирането на всички издания в страната, в това число и онлайн медиите. В същото време именно онлайн издания формират машината за клевети на Василев, Прокопиев, Дончев и Донев, бълваща денонощно пропагандните им тези под формата на фалшиви новини. Сега същата тази групичка явно се страхува, че ако бъде избран за евродепутат, Пеевски ще продължи с битката си срещу задкулисието от още по-мащабната трибуна на Европейския парламент. Тук е моментът да се припомни впрочем, че при делото си във ВАС срещу ЦИК преди седмица по сигнала им срещу Пеевски БОЕЦ бяха представлявани от адвокат Николай Хаджигенов. Той е един от най-скъпоплатените столични адвокати, чийто хонорар от БОЕЦ няма как да покрият с приходите, които декларират. Но пък И докато хонорарът му вероятно може да бъде назован само от БОЕЦ или пък от ментора им Василев, то далеч по-ясно е колко е струвал наемът на залата в столичния хотел, в който организацията в съдружие с „Правосъдие за всеки“ направи конференцията със звездното участие на шефа на ВКС Лозан Панов. 4 часа наем там струва около 700 евро или иначе казано близо 4 пъти повече от годишните приходи, декларирани от БОЕЦ. При това в цената не влиза озвучението. Всички тези данни показват, че ако наистина искаше да бори беззаконието у нас, БОЕЦ трябваше да стартира от себе си и от ментора си, който според зам.-главния прокурор Иван Гешев е източил между 5 и 6 млрд. лева от парите на вложителите в КТБ. Дали именно от тези откраднати пари не идва финансирането за поръчковите действия на организацията пък е въпрос, на който могат да отговорят само разследващите. Едно е сигурно – че следите водят именно натам.", "date": "2019.05.13", "title": "БОЕЦ на Цветан Василев декларирало само 447 лв. приходи"}
{"url": "https://www.monitor.bg:443/bg/a/view/vylshebnata-zavesa-se-vdiga-za-malkite-zriteli-v-tyrgovishte-165046", "text": "„Вълшебната завеса“ отново се вдига в Търговище тази вечер. За двадесети юбилеен път Международният фестивал на спектакли за деца ще даде възможност на малките зрители да се потопят във вълшебство и да се срещнат с любими герои. Артистите от град Колката, Индия, ще демонстрират как може да се опитомява дивото, италианският театър за деца „Ла сочета` дела чивета“ ще заинтригува хлапетата с магията и свойствата на водата, а гостите от Москва и Ростов на Дон ще разкажат със свои драматизации любимите приказки „Маша и мечокът“ и „Медената питка“. И това не е всичко! Трите сцени на двата театъра в областния град ще посрещнат „Котаракът в чизми“ в български и сръбски вариант, „Бременските музиканти“, „Приключенията на Лиско“, „Пипи Дългото чорапче“. Децата ще съпреживеят заедно и „Приключения опасни със герои сладкогласни“. Към празничния маратон от фестивални спектакли принос ще дадат и младите таланти в конкурса за рисунка и кастинга за актьорски дарования „Звездите на Вълшебната завеса”. Ще има и „Клоунада“ с италианския клоун Фаусто Джори. Ходещ по въжето на импровизацията, акробат на илюзията, клоун и съвременен шарлатанин, този луд и ням шоумен ще накара своята публика да се движи с него в комично и оригинално зрелище, където реалността и логиката променят своите конотации. Фестивалът ще се проведе по традиция в дните на Търговищкия панаир – от 13 до 17 май. Тази година селектираните български спектакли са 12 – на театрите от Варна, Бургас, Габрово, Шумен, Велико Търново, Ямбол, Кърджали, Видин, Сливен и, разбира се, на домакините от Търговище. През годините Международният фестивал на спектакли за деца „Вълшебната Завеса\" се утвърди като очаквано място за среща на професионалните театри, създали спектакли за най-младата публика от България и света. Негови организатори са Драматичен театър – Търговище, и сдружение “Вълшебната завеса” с подкрепата на Министерство на културата и Община Търговище. От 2016 г. театърът в Търговище е единственият български член на ASSITEJ International – Световната организация на спектакли за деца и юноши.  ", "date": "2019.05.13", "title": "“Вълшебната завеса“ се вдига за малките зрители в Търговище"}
{"url": "https://www.monitor.bg:443/bg/a/view/grisho-zapochna-sys-zaguba-pri-novija-si-trenior-165043", "text": "Григор Димитров започна със загуба при новия си треньор Радек Щепанек (Чех). Бившият номер 8 в световната ранглиста Щепанек влезе в щаба на българина и веднага се присъедини към неговите занимания на кортовете в Рим. Днес сутринта Гришо проведе лека загряваща тренировка, но преди малко загуби първия си мач под ръководството на чеха. Димитров и Борна Чорич (Хърв) отстъпиха в първия кръг на двойки с 5:7, 2:6 пред Остин Крайчек (САЩ) и Артьом Ситак (НЗ). Първоначално Гришо и Чорич трябваше да играят срещу Франсис Тиафо (САЩ) и Люка Пуй (Фр), но те се отказаха в последния момент. Григор, който се смъкна с още две места в световната ранглиста и вече е №48, ще започне участието си на сингъл срещу Ян-Ленард Щруф (Гер), срещу когото има 2 победи и една загуби.", "date": "2019.05.13", "title": "Гришо започна със загуба при новия си треньор"}
{"url": "https://www.monitor.bg:443/bg/a/view/grafa-gotov-do-kraja-na-maj-165036", "text": "Ремонтът на столичната улица „Граф Игнатиев“ ще приключи до края на май. Новината съобщи кметът на София Йорданка Фандъкова, която присъства на обучение на Международния червен кръст в Панчарево. Освен ремонта на „Графа“ трябва да приключи и реконструкцията на прилежащите улици. Ако това обаче не се случи до края на май ще започнат да текат глоби на изпълнителя за забавена работа. „Ако изпълнителят не завърши в срок този етап, съответно подлежи на санкции, които са заложени в договора. Целия етап, който се изпълнява в момента е ул. „Граф Игнатиев“, площад „Славейков“, градинката на \"Свети Седмочислениците\", тротоарите на ул. „Паренсов“, участък на „Шишман“, който е ремонтиран, ул. „Солунска“,част от ул. „6-ти септември“, това е цялата зона“, обясни Фандъкова и добави, че след продължителните ремонти по улиците от Зона 2 се оказва, че „Топлофикация“ трябва да подмени тръбопровод, но не се спира срокът на изпълнение на ремонта по ул. „Шишман“. И при некачествено изпълнение от общината се заканват да не приемат обекта, а да налагат глоби. Ремонтът на „Графа“ започна през май 2018 г. и трябваше да приключи март тази година. Столичната община обаче документира, че има причини за забавянето на реконструкцията с общо 79 дни. Кметството установи, че от 19 декември миналата година до 5 февруари климатичните условия са били лоши и това е наложило спиране на строителните дейности. Освен това фирмата, изпълняваща ремонтите, поиска отсрочка с още 50 дни по същата причина, но за друг период. Строителният надзор на обектите обаче прие само 31 дни.", "date": "2019.05.13", "title": "„Графа“ готов до края на май"}
{"url": "https://www.monitor.bg:443/bg/a/view/stana-jasno-koj-smenja-pampersite-na-bebeto-na-megan-165026", "text": "Всеки родител е наясно, че присъствието на бебе в къщата осигурява не само радост, но и със сигурност е гаранция за купища наакани памперси. Мнозина от феновете на британското кралско семейство вероятно се питат кой в от новоизпечените родители в лицето на Меган и Хари сменя пелените на малкия Арчи. Сега вече има отговор на този въпрос – това е Хари, той е човекът, който от раждането на бебето старателно върши тази работа, както и доста други неща, подобаващи на един добър баща. Благодарение на усилията на принца Меган ще може по-бързо да се върне към обществените задължения, които е поела, твърди в. „Сън“.", "date": "2019.05.13", "title": "Стана ясно кой сменя памперсите на бебето на Меган"}
{"url": "https://www.monitor.bg:443/bg/a/view/gerb-s-jalba-sreshtu-radev-uchastval-v-kampanijata-na-bsp-165041", "text": "След като БСП внесе две поредни жалби в ЦИК срещу премиера Бойко Борисов с обвинението, че харчи държавни пари за предизборна агитация, ГЕРБ на свой ред отвърна с такава срещу президента Румен Радев, като според управляващата партия държавният глава участва в кампанията за евровота именно на червените. За нас е недопустимо президентът, който олицетворява единството на нацията, да прави предизборната кампания на една от политическите сили“, заяви областният координатор на ГЕРБ за София Цветомир Паунов. Той заподозря, че „предизборният щаб на БСП явно се намира в президентството“, тъй като Иво Христов, който е в соцлистата, все още бил председател на Стратегическия съвет при президента. Според него по-големият проблем е, че за първи път президентът като обединител на нацията си позволява да бъде пряк участник, който подкрепя кампанията на БСП. \"Всички виждат този учудващо добър синхрон между президента и опозицията. Така да се каже, ние сме притеснени какво би могло да произтече от това в оставащите 2 седмици до датата 26 май, когато е европейският вот'', допълни Паунов. На свой ред депутатът от ГЕРБ Тома Биков призова Радев „да запази радиомълчание“ по отношение на инвестиционната политика и визирайки оплакването на Десислава Радева от отменен полет на Lufthansa, да посъветва съпругата си да не атакува големи стратегически компании. „Не разбираме защо след като президентът говори за офшорни сметки, не спомена, че Елена Йончева е политик, който получи обвинение от прокуратурата за пране на пари именно чрез офшорни сметки'', отбеляза още Биков.", "date": "2019.05.13", "title": "ГЕРБ с жалба срещу Радев,  участвал в кампанията на БСП"}
{"url": "https://www.monitor.bg:443/bg/a/view/naj-visoka-stepen-na-opasnost-ot-losho-vreme-v-severna-italija-165034", "text": "Властите в северната италианска област Емилия-Романя обявиха предупреждение за метеорологична опасност от най-висока степен заради лошо време, предаде агенция АНСА. Предупреждението е в сила за днес и утре. В провинциите Модена и Форли-Чезена ситуацията е критична заради преливането на реки. В пострадалите провинции са затворени училища и мостове, а в няколко населени места е предприета евакуация. В един участък е прекъсната железопътната връзка между градовете Болоня и Римини. Съобщава се също така за свличане на земни маси в провинция Болоня. В областите Тоскана и Лигурия е в сила предупреждение за метеорологична опасност заради бурен вятър, добавя агенция АНСА.", "date": "2019.05.13", "title": "Най-висока степен на опасност от лошо време в Северна Италия"}
{"url": "https://www.monitor.bg:443/bg/a/view/4-i-5-zvezdni-hoteli-sa-predpochitani-ot-60-ot-chujdite-turisti-165024", "text": "Хотелите с 4 и 5 звезди във Варна и близките курорти са предпочитани от 58,9% от чуждите туристи, като средният брой реализирани нощувки в тях е 2,6 хиляди. Данните са от Териториалното статистическо бюро в града и са за месец март. Общата заетост на леглата в местата за настаняване в областта през е 14,7%, като в местата за настаняване с 3 звезди и в хотелите с 4 и 5 звезди тя е 14,8%, а в местата за настаняване с 1 и 2 звезди – 14,6%. В сравнение със същия месец на предходната година заетостта на леглата се увеличава с 0,4 процентни пункта, като най-голямо е увеличението при местата за настаняване с 3 звезди – с 1,2 процентни пункта. Приходите от нощувки за месец в област Варна достигат 3,2 млн. лв., или с 18% повече в сравнение със същия период на 2018 година. Регистрирано е увеличение на приходите, както от български граждани – с 29,9%, така и от чужди граждани – с 4,2%. По данни на Териториалното статистическо бюро във Варна, в областта са функционирали 146 места за настаняване с над 10 легла – хотели, мотели, къмпинги, хижи и други места за краткосрочно настаняване. Броят на стаите в тях е 6 хиляди, а на леглата – 12,9 хиляди. Общият брой на нощувките в областта във всички места за настаняване е 58,7 хил., или с 6,.2% повече в сравнение със същия месец на предходната година, като най-голямо увеличение на нощувките (с 11,1%) се наблюдава в местата за настаняване с 1 и 2 звезди. От общият брой нощувки 40,4 хил. са от български граждани, а 18,3 хил. – от чужденци. В хотелите с 4 и 5 звезди са реализирани 60,5% от общия брой нощувки на чужди граждани и 39,9% – на българи. В местата за настаняване с 3 звезди са осъществени 27,1% от нощувките на български граждани и 19,8% – на чужденци, докато в останалите места за настаняване (с 1 и 2 звезди) те са съответно 33 и 19,7%. Най-много нощувки са реализирали гостите от Германия – 3,5 хил., от Румъния – 2,7 хил., от Израел – 1,.9 хил. и от Русия – 1,1 хил. нощувки.", "date": "2019.05.13", "title": "4 и 5-звездни хотели са предпочитани от 60 % от чуждите туристи "}
{"url": "https://www.monitor.bg:443/bg/a/view/varnenci-glasuvat-mashinno-v-nad-170-sekcii-165027", "text": "В над 170 секции във Варна и областта ще има машинно гласуване на предстоящия евровот, съобщи председателят на Районната избирателна комисия Велин Жеков. Той обясни, че тъй като все още се очакват решения за машинното гласуване на Централната избирателна комисия, след това ще има повече информация. Към този момент 637 са секционните избирателни комисии във варненско, но е възможно да има промяна. Само на територията на Община Варна избирателните секции са 407, уточни Жеков. Все още се чака обобщена справка за желаещи за откриване на подвижни избирателни комисии. За деня на вота ще бъдат разкрити секции в големите болници на града, във Варненския затвор и Дома за стари хора „Гергана“. Поради липса на постоянно хоспитализиране в събота и неделя, Районната избирателна комисия закри секциите в „Майчин дом“ и в Очната болница. Същевременно, избирателни секции са били разкрити в болницата и в Дома за хора с увреждания в Провадия.", "date": "2019.05.13", "title": "Варненци гласуват машинно в над 170 секции  "}
{"url": "https://www.monitor.bg:443/bg/a/view/otkriha-pyrvija-po-roda-si-lager-za-pisane-na-pesni-u-nas-165023", "text": "С амбициозната цел българската музика да надскочи границите на страната ни се нагърби първия по рода си лагер за писане на песни у нас. Sofia Songwriting Camp официално стартира в понеделник, като в продължение на общо седем дни родните артисти ще могат да почерпят ноу-хау от някои от най-изявените хитмейкъри от Англия, Швеция, Норвегия, Румъния и др. Сред тях е и съорганизаторът на събитието Робин Йенсен, който е от най-утвърдените мениджъри в музикалния издателски бизнес (Ekko Music Rights Europe) и създател на някои от най-успешните екипи и творчески срещи за писане на музика в Европа. обясни пред медии Станислава Армутлиева, която стои зад организацията на проекта. Първият опит за стартирането на Sofia Songwriting Camp става през октомври. „Радвам се, че толкова хора повярваха в моята история. Бяхме се влюбили вече в една локация, защото за провеждането на такъв лагер е необходимо пространство с няколко студиа, каквото няма в София. Затова то трябва да бъде изградено. За съжаление, в еуфорията ни, така и не бяхме проверили дали стените са звукоизолирани. Но ето, че сега Sofia Songwriting Camp ще се проведе в Боровец“, разказа още Армутлиева. Общо шест студиа, изградени във финландски къщички от дърво в оборотен хотел на планинския ни курорт ще се превърнат в дом за лагера през следващата седмица, като пред „Монитор“ Йенсен разкри, че очаква минимум 20 песни да бъдат завършени в този период. Скандинавският продуцент акцентира и върху екипната работа в творческия процес по създаването на хит в световна величина. с огорчение пък призна Армутлиева, която дава заявка, че Sofia Songwriting Camp ще се превърне в ежегодно събитие. „Искаме да дадем шанс и на нови, неизвестни към този момент артисти. Това е и причината, ако сега работим основно с наши партньори, от следващата година да пуснем и форма за кандидатстване за лагера, чиято цел да е именно това“, призна още шефката на „Вирджиния Рекърдс“.", "date": "2019.05.13", "title": "Откриха първия по рода си лагер за писане на песни у нас"}
{"url": "https://www.monitor.bg:443/bg/a/view/legenda-v-borbata-trenira-s-nacionalkite-ni-v-japonija-165025", "text": "Тайбе Юсеин, Биляна Дудова и Мими Христова имаха шанса да тренират със звездата на японската женска борба Каори Ичу по време на лагера си в Окаяма. Четирикратната олимпийска шампионка в категориите до 63 кг и до 58 кг пристигна заедно със съотборничките си от Токийския университет и остана два дни на сбора с българките. \"Доста полезна тренировка за нас. Тя е изключителен професионалист. Порази ме отношението й не само към това, което се случва на тепиха, но и извън него. И въпреки че е толкова титулувана, останала си е изключително земна\", каза треньорът Петър Касабов. Ичу е абсолютна рекордьорка по брой титли в борбата, като от световни първенства има 10 златни отличия. След триумфа в Рио 34-годишната азиатка си бе дала почивка, а през декември се върна, за да спечели първенството на страната си. Тя дори се е прицелила към пето олимпийско злато от домашните игри Токио 2020. От Япония вече се завърна генералният секретар на федерацията Валентин Райчев, който подписа договор за сътрудничество с домакините до 2020 г. Той включва още един лагер в Стра ната на изгряващото слънце, като има вероятност и преди самите игри състезателките ни да прекарат време за аклиматизация там.  ", "date": "2019.05.13", "title": "Легенда в борбата тренира с националките ни в Япония"}
{"url": "https://www.monitor.bg:443/bg/a/view/trafikant-na-bejanci-ostava-v-aresta-165032", "text": "Трафикант на бежанци остава в ареста до насрочване на делото си. това стана ясно след като апелативният съд във Велико Търново потвърди наложената на Ангел В. от Стражица от окръжния съд най-тежка мярка за неотклонение „задържане под стража”. Той е обвинен в транспортирането на 26 мъже и младежи афганистанци през България. Мъжът е криминално проявен и досега е осъждан за различни престъпения, сред които: незаконно преминаване на границата, грабеж и разврат. Поседно преди година и половина е напуснал затвора в Унгария, където е лежал също за трафик на бежанци. Според прокуратурата съществуват достатъчно неоспорими доказатества, че Ангел В. е извършител на престъпленията, за които е обвинен. Самите бежаци са казали, че са дали по 1200 евро на човек за транспортирането си през нашата страна. Те бяха задържани от полицията на 3 май в нивите край горнооряховското село Янтра без документи за самоличност. До задържането им се стигна след сигнал, подаден от Гранична полиция. заедно с тях бяха арестувани и трима българи. Двама от тях след това бяха освободени.", "date": "2019.05.13", "title": " Трафикант на бежанци  остава в ареста"}
{"url": "https://www.monitor.bg:443/bg/a/view/levski-reshava-bitkata-za-titlata-v-pyrva-liga-165028", "text": "Ключът към шампионската титла на България минава през „Левски“ - това е реалността 3 кръга преди края на сезона в Първа лига. Макар „сините“ да нямат шанс за първото място, именно от тях зависи „Лудогорец“ или ЦСКА ще спечели трофея. В момента разликата между разградчани и „червените“ е 3 точки, а дистанцията между „армейците“ и „Левски“ е 4 точки. Още в следващия кръг играчите на Георги Тодоров гостуват на „Лудогорец“ и ще се опитат да спечелят поне точка, за да гонят целта си – второто място в класирането. Ако „Левски“ успее да измести ЦСКА, то ще се размине с участие в баражите за квота за евротурнирите – двубой, в който „сините“ участват в последните две години. Веднага след визитата в Разград пък „Левски“ ще бъде символичен домакин във вечното дерби срещу ЦСКА. Ако Валери Божинов и компания успеят да вземат нещo oт „Лудогорец“ или „армейците“, преследвайки второто място, на практика ще решат и битката за титлата в Първа лига. На „Герена“ домакините разгромиха съперника с голове на Станислав Костов (2), Станислав Иванов, Давиде Мариани и Паулиньо, като загряха за предстоящите ключови двубои. „Би било хубаво да се преборим за директно място в евротурнирите, нека играем добре, а победите ще дойдат. Противниците са четири точки пред нас, така че не зависи само от нас\", сподели Тодоров след успеха, който бе първи за „Левски“ на „Герена“ за 2019 година. В същото време от клубното ръководство се похвалиха, че Паулиньо е получил българско гражданство. Досега бразилецът заемаше квота на чужденец извън ЕС, каквито бяха още Хали Тиам, Еркебулан Сейдахмет и Милош Цветкович. По правилата на БФС само трима подобни играчи имат право да попадат в групата за даден мач и затова единият винаги оставаше извън сметките. Доскоро подобен проблем имаше и в ЦСКА, където също извадиха български паспорт на бразилеца Рафаел Енрике.", "date": "2019.05.13", "title": "„Левски“ решава битката за титлата в Първа лига"}
{"url": "https://www.monitor.bg:443/bg/a/view/botev-shte-lyje-loko-s-taktika-na-finala-165021", "text": "В „Ботев“ (Пд) усилено тренират нова тактика за финала срещу „Локомотив“ (Пд) за Купата на България, призна треньорът на „канарчетата“ Николай Киров. Двубоят е в сряда от 19 часа на Националния стадион „Васил Левски“. Киров бе категоричен, че вече е готов с избора си на титуляри, а в последните дни „Ботев“ набляга основнo на тактически занимания. „Шансовете са равни, сподели треньорът на „канарчетата“, които са символичен домакин в срещата. - Единствено Доре има грипно заболяване и пропусна тренировка, всички други са здрави. Всички отбори се познаваме доста добре, но винаги може да се очаква изненада. Ще наблегнем на тактическите занимания. Няма как да кажа каква тактика ще предприемем, но имаме изграден стил от няколко години, на който рядко изневеряваме”, допълни наставникът, според когото който отбор е по-агресивен на терена, той ще спечели. В същото време БФС обяви името на съдията, който ще ръководи напечения пловдивски финал. Това е Николай Йорданов, който този сезон се представя колебливо и на няколко пъти се замесваше в скандали. Помощници на Йорданов ще са Веселин Мишев и Георги Тодоров. За четвърти съдия е назначен Георги Кабаков, а съдийски наблюдател ще е Костадин Гергинов. Очаква се около 20 000 фенове да заемат места на трибуните, а двата клуба припомнят, че двубоят бе обявен за рисков от полицията и затова няма да се продават билети в деня на мача.", "date": "2019.05.13", "title": "„Ботев“ ще лъже „Локо“ с тактика на финала"}
{"url": "https://www.monitor.bg:443/bg/a/view/recidivistyt-tenio-kojto-ubi-jena-si-objalva-25-godishna-prisyda-165029", "text": "Рецидивистът Теньо Енчев, който преби до смърт жена си Ивета през 3-годишният им син, поиска по-леко наказание от апелативния съд в Бургас. Той застана пред съда със служебен защитник и обжалва наложената ефективна присъда от 25 затвор. Адвокатът на 28-годишния мъж настояваше за преквалификация на обвинението от умишлено убийство в престъпление, извършено по непредпазливост, респективно и за налагане на смекчено наказание. Защитата поиска и  назначаване на две нови експертизи - съдебномедицинска експертиза и комплексна съдебнопсихиатрична и психологическа експертиза, които да установят психическо състояние на подсъдимия. Съдът обаче отхвърли исканията с мотива, че не са налице основанията за тях, тъй като вещите лица са дали отговори на всички въпроси свързани с причината за смъртта на Ивета и са коментирали данните за употребата на наркотици от страна на подсъдимия. Именно изготвените експертни заключения пред първата инстанция установиха, че по време на престъплението подсъдимият е бил пиян и дрогиран. Случаят с убийството на 20 -годишната Ивета потресе страната. Жестокото престъпление стана на 16-ти юни миналата година в бащината къща на извършителят Теньо, която се намира в Айтос. По време на процеса стана ясно, че обвиняемият е умъртвил майката на детето си  по особено жесток и мъчителен начин. Жената била зверски ритана в корема, а от зверските удари в главата мозъкът й станал буквално на пихтия. Непосредствената причина за смъртта е тежък мозъчен оток, но жертвата е била и с множество комбинирани травми по цялото тяло - счупен нос, обезобразено от побоя лице. В съдебната зала стана ясно, че трупът на младата жена е бил обезкървен. Според съдебните лекари това означава, че цялата й кръв е изтичала, докато биячът обикалял около нея и бездействал, вместо да извика линейка. От прокуратурата настояха първоинстанционната присъда от 25 години затвор да бъде потвърдена.  \"Жертвата е изживяла ужаса на неминуемата си смърт и то продължително време\", каза държавният обвинител. Той определи подсъдимия като „свирепа личност“ и посочи, че според свидетелските показания и данните по делото е категорично ясно, че жената е била обект на ежедневен тормоз. Причината за смъртта й е категорично доказана и е следствие на масирания и жесток побой, което говори за пряк умисъл в действията на мъжа. \"Паднала е на пода, но той не е спрял. Знаел е, че ще настъпи смъртта й и се е отнесъл с безразличие\", подчерта прокурорът и допълни, че наказанието е правилно и съобразено с тежестта на извършеното престъпление. Апелативните магистрати ще се произнесат по жалбата до месец.", "date": "2019.05.13", "title": "Рецидивистът Теньо, който уби жена си, обжалва 25 годишна присъда"}
{"url": "https://www.monitor.bg:443/bg/a/view/vyzkresena-ot-apostol-petyr-na-svetoven-teatyr-v-sofija-165031", "text": "Платформата „Световен театър в София“ от 2 до 13 юни за 13-и път ще доведе на столична сцена някои от най-интересните спектакли от афиша на фестивала „Варненско лято“. Сатирата, Младежкият, театър „Азарян“ в НДК и Домът на киното ще станат домакини на 6 престижни международни театрални заглавия. Големият акцент в програмата е „Щедростта на Тавита“ – първи сценичен спектакъл на визуалния артист Ян Фабр и неговата компания „Трублейн“, гостуващ на 6 юни от 19.30 ч. в Сатиричен театър „Алеко Константинов”. През последните 30 години белгиецът Ян Фабр се утвърждава като Той работи в сферата на театъра, танца, визуалните изкуства и пърформанса, като всяка негова творба разширява границите на изкуството. Той е единственият съвременен артист със самостоятелна експозиция в Лувъра, а сценичните му творби са представяни на най-големите международни сцени и фестивали по света като Авиньон, Биеналето във Венеция, БИТЕФ, Импулстанц и др. Преди малко повече от месец се откри негова изложба и в Софийски арсенал – Музей за съвременно изкуство. „Щедростта на Тавита“ е част от поредица сола, които Ян Фабр създава за отделни изпълнители, с които е работил. Той ги нарича „воини на красотата“ и в спектаклите представя някакво тяхно изключително качество. На сцената излиза енергичният и харизматичен млад италианец Матео Седа. Облечен като фокусник и с позлатени устни той танцува под страховито надвиснали над главата му игли. Спектакълът е вдъхновен от библейския разказ за Тавита. Тя била известна със своята щедрост и шиела дрехи за бедните. Умира от неизвестна болест, но апостол Петър я възкресява. 13-тото издание на „Световен театър в София“ ще бъде открито на 2 юни от 19.00 ч. в Младежкия театър с по Шекспир на режисьора Алесандро Сера и неговата компания от Сардиния „Театроперсона“. През 2017 г. спектакълът печели престижната театрална награда „Юбю“, както и отличието на италианската театрална критика за най-добро представление. Следва прожекция в Дом на киното на 8 юни от 19.00 ч на „Онегин“ по Пушкин от вундеркинда на съвременния руски театър – младия режисьор Тимофей Кулябин. Спектакълът му е носител на престижната награда „Златна маска“. Следват две необикновени танцово-театрални представления в театър „Азарян“ в НДК: „Хуманоптер“ от Франция, съчетаващ жонглиране и танц (11 юни, 19.00 ч.) и „Глухарче“ от Гърция на хореографите Ханес Ланголф и Ермира Торо. Финалът на събитието ще бъде на 13 юни от 19.00 ч в Младежкия с гостуването на Националния театър от Скопие със зрелищната и модерна постановка върху класическата „Чайка” от Чехов. Всички спектакли са с превод на български и английски език.  ", "date": "2019.05.13", "title": "Пиеса за възкресена от апостол Петър на „Световен театър в София“"}
{"url": "https://www.monitor.bg:443/bg/a/view/doris-dej-pochina-na-97-godini-165030", "text": "Легендарната холивудска актриса и певица Дорис Дей, станала известна с изпълнението на песента \"Que Sera,Sera\", почина на 97-годишна възраст, съобщиха световните агенции. Дей се е споминала в дома си в Кармел вали вследствие на изкарана пневмония. През своята бляскава кариера Дорис Дей се е снимала в над 40 кинопродукции. През 1960 година тя беше номинирана за наградата \"Оскар\" за изпълнението си във филма \"Интимен разговор\".", "date": "2019.05.13", "title": "Дорис Дей почина на 97 години "}
{"url": "https://www.monitor.bg:443/bg/a/view/bolnicata-v-panagurishte-uni-hospital-be-otlichena-s-2-medicinski-oskar-a-165014", "text": "С две награди - „Медицински инвестиции“ и „Специална награда на пациентите“ за д-р Захари Захариев, началник на отделението по лъчелечение, бе отличен екипът на МБАЛ „Уни Хоспитал“ в петото издание на Националните медицински награди `2019. Това съобщиха от здравното заведение. Церемонията по награждаването се състоя на 10 май.При приемане наградата за инвестиции изпълнителният директор на „Асарел Панагюрище Здраве“ АД д-р Явор Дренски сподели, че отличието не е случайно – то е пример за успешно и ползотворно публично-частно партньорство между Община Панагюрище, „Асарел-Медет“ АД и десетки медици от региона. „Уни Хоспитал“ е дълбоко социален проект за улесняване достъпа на пациентите до качествена медицинска помощ не само в региона, но и от цялата страна. Инвеститорът си поставя амбициозната задача да инвестира не само в модерна апаратура и оборудване, но и в най-ценното – медицинските екипи, допълни още д-р Дренски.Управителят на лечебното заведение д-р Красимира Чачова-Ранчева благодари и подчерта, че наградите за „Уни Хоспитал“ са признание за всички лекари от болницата в Панагюрище.  Призовете са признание за хуманизма и отговорността на лекари, болници, клиники и екипи с доказани значими постижения в областта на здравеопазването.Това е поредната оценка на екипа на „Уни Хоспитал“, който през 2016 година получи награда в категория „Медицински иновации“.", "date": "2019.05.13", "title": "Болницата в Панагюрище „Уни Хоспитал“ бе отличена с 2 медицински Оскар-а"}
{"url": "https://www.monitor.bg:443/bg/a/view/zmija-uhapa-mlada-majka-dokato-razhojda-bebeto-si-165018", "text": "Змия ухапа млада майка, докато разхожда бебето си в парк в Горна Оряховица. . Без да провокира влечугото, то внезапно забило зъби в крака на жената, като за щастие не могло да достигне количката с тримесечното бебе. Ухапаната била транспортирана в местната болница, където и е оказана медицинска помощ. Това е първия известен случай на ухапан от змия и потърсил медицинска помощ в областта тази година.", "date": "2019.05.13", "title": "Змия ухапа млада майка,  докато разхожда бебето си"}
{"url": "https://www.monitor.bg:443/bg/a/view/grabitel-prebil-starica-v-gurkovo-vliza-zad-reshetkite-165022", "text": "  4-годишна ефективна присъда при първоначален строг режим ще изтърпи 39-годишният Кольо Рашев, който на 20 януари т.г. при опит да ограби в дома й пребие  83-годишната жителка на планинското Гурково Иванка Койчева. Осъжданият близо дузина пъти до сега рецидивист е сключил споразумение с наблюдаващия досъдебното производство прокурор, което е одобрено от състав на старозагорския окръжен съд.След побоя на спящата бабичка грабителят си тръгнал с общо 35 левчета, които веднага се постарал да похарчи в денонощния магазин и там го заснели охранителните камери. В съответствие със закона от присъдата се приспада времето , през което Рашев е бил с мярка за неотклонение „задържане под стража“. Рашков живее в една от циганските махали на Гурково на семейни начала, двамата със съжителката си имат общо 7 деца и две внучета.През годините рядко се хващал някъде да работи, за издръжката на домочадието се грижела майката Пострадалата Иванка Койчева е работила десетилетия като готвачка, домът й се намира на около 500 метра от незаконната къща, където се е настанил Рашков, двамата са се познавали отдавна, това не попречило на среднощния „гост“ да й нанесе множество тежи удари, заради които тя прекара почти две седмици в болницата. Побоят над баба Иванка Койчева в дома й докато спи предизвика буря от негодувание сред населението на град Гурково, стотици жители тогава настояха мъжът да бъде съден публично и да остане завинаги зад решетките. От квартал „Лозенец“, известен още като Гольовската махала също настояваха рецидивистът да не бъде освобождаван.Близо 1/3 от жителите на Гурково са от ромски произход, част от това население нямали постоянна регистрация, а почти всички къщи в „Лозенец“ били с незаконен произход.", "date": "2019.05.13", "title": "Грабител, пребил старица в Гурково влиза зад решетките"}
{"url": "https://www.monitor.bg:443/bg/a/view/zadyrjaha-pod-straja-domashen-nasilnik-165017", "text": "Девненският районен съд уважи искането на Районната прокуратура и определи най-тежката мярка за процесуална принуда „Задържане под стража” на 58-годишния Милко А. Той е обвиняем за заплаха за убийство, отправена към съпругата му. След 40-годишен брак семейството се разделило наскоро. Мъжът  живеел в семейния дом, а жена му се изнесла в къщата на един от синовете им, които са на работа в чужбина. На 9 май, около 23 часа Милко счупил прозорец на къщата, в която се намирала съпругата му с намерение да нахлуе вътре (престъпление по член 144, ал. 3, предложение 1 и 3, във връзка с ал. 1 от НК). За да не изпотроши дома на сина им, жената му отключила да влезе.  Обадила се и на сестра си. Пред нея мъжът ударил два пъти в главата бившата си жена  и й нанесъл 4 ритника, след което тя  паднала на земята. По време на побоя Милко се заканил да я убие. На следващия ден жертвата си извадила медицинско свидетелство и подала жалба срещу домашния насилник. Жената приложила и две медицински от предишни побои, които Милко й нанесъл. Районната прокуратура в Девня го задържала за срок до 72 часа и внесла искане в съда за вземане на постоянна мярка за неотклонение „Задържане под стража”. Определението, с което съдът наложил най-тежката мярка за процесуална принуда на 58-годишния агресивен мъж, подлежи на обжалване пред Варненския оръжен съд.  ", "date": "2019.05.13", "title": "Задържаха под стража домашен насилник  "}
{"url": "https://www.monitor.bg:443/bg/a/view/5-istorii-sys-stefan-ilchev-164986", "text": "Рейтинговото предаването „Като две капки вода“ преоткри за широката публика един необятен талант, който стана и истински любимец не само на журито, но и на публиката – Стефан Илчев. Възпитаник на класическата школа, завършил оперно пеене, всяка седмица той обира овациите с образи от Кичка Бодурова до Марая Кери. Да, женските му образи са неповторими, изпипани до най-малкия жест, до най-лекото трепване на вибратото, без капка гротеска в образа. Стефан е истински властелин на дамите - рицари на вокалното изкуство. Набрал инерция от голямата сцена, гласовитият певец е готов вече не с една и две, а с няколко самостоятелни песни, които да изстрелят кариерата му на едно друго ниво. Първата от тях може да очакваме дори преди края на телевизионното шоу, или казано по друг начин – до две-три седмици. Но какво се крие зад този интересен и сравнително нов герои за масовия зрител. Стефан разказа пред „Монитор“ пет весели, вдъхновяващи и паметни истории от живота си. „Като две капки вода“ е единственият формат, в който някога съм се представял. Явно някой чу мислите ми. Денят преди да замина за Щатите ми позвъни телефонът. Беше Дони, който ме покани в шоуто: „Утре да се видим на среща да обсъдим?“ не знаех какво да кажа: „Аз утре съм на другия край на света“. После ми се обади и Маги Халваджиян. В крайна сметка се разбрахме да се срещнем веднага след като се прибера. Няма да забравя никога първото ми ходене на токчета. Нали все женски образи ми се падат имах ксъмет, че първите два – Марая Кери и Бритни Спиър бяха боси. Но дойде ред на Кичка Бодурова. Благодарение на една приятелка се сдобих с токчета 42 номер, и то два чифта. Подари ми ги. Вече никой нищо не може да ми каже! Возя си ги в колата. Нямах време обаче да тренирам с тях, а ги обух направо на генералната репетиция Много е сложно, не знам как го правите вие жените! А като Кичка трябваше не само да обикалям сцената, но и да вляза в публиката. За щастие за сега не съм падал, но пък си спечелих комплименти за краката. Оказа се, че ми били много хубави. Хвалят ме и че добре ходя на високи обувки, а майка ми харесва, че стоя изправен с тях. Имах и двойно предизвикателство – един крак на ток и един на равна обувка за песента на Марк Антъни и Тина Арина. И когато Милко (б.а., Калайджиев) след това запя „Бяла роза“, аз играх хоро в този вид. После 3 дни имах мускулна треска, но само на единия крак. Учудващо че пострада крака с равната обувка. От малък не обичам лукчета. Бях на не повече от 3-4 години, когато един ден със сестра ми седяхме под масата и гледахме телевизия. Въпреки че знаеше, че не обичам тези бонбони, тя буквално ми пъхна един в устата. Влезе ми директно в кривото гърло и буквално щях да умра тогава. Започнах да посинявам. Добре че дойде съседът ни тогава, защото нашите се бяха паникьосали. Първо ме хвана за краката и ме обърна в опит да ме изтръска, за да излезе лукчето. Не стана. След това ме хвана през корема и ме стисна. Това проработи. До ден днешен си спомням звука от падащото лукче в мивката под мен. Оттогава лукчета – мерси. Опитвал съм само веднъж след това, но – не. Запечатала ми се е жестоко. Миналата година за пръв път отидох в Лас Вегас и гледах Селин Дион. След това юли месец отидох специално да гледам концерт на Марая Кери. Това е моят идол от дете. Билетът ми беше с опция за среща с изпълнителя. Не мога да опиша чувството. Изглеждаше страхотно, изключително харизматична, усмихната и любезна. Първият въпрос, който й зададох, беше: „Може ли да те прегърна“. Тя каза; „Ама, разбира се, заповядай!“. Очите й така блестяха. Показа ми дори толкова големите звезди са хора, човеци. Държахме се през всичките 5 минути на срещата за ръце и тя за миг не дръпна ръката си да покаже неудобство, че някой я докосва – един от милионите й фенове. Още като ме видя, аз бях с една леко скъсана тениска, първата й реакция беше: I Like the shirt (от анг., Харесва ми тениската). Казах й, че съм певец, и пея някой от нейните песни, но не успях да й запея. Не ме беше срам, просто в такива моменти целият план, който си си направил за срещата, ти излита от главата. Планирам тази година да отида на коледните й концерти. Миналата година не успях, защото програмата ми беше много натоварена, но сега мисля да го поправя. Винаги много съм харесвал Тони Димитрова и освен че сме приятели, винаги съм искал да приличам на нея. Тя ми е пример за поведение. Щастлив съм, че наскоро си сбъднах мечтата да имам дует с нея. Миналата година онкоболни деца в София организираха конкурс за текст за песен. Песента трябваше да изпее Тони Димитрова, а аз бях в комисията по избор – заедно с композитора Евтим Чакъров и голямата поетеса Маргарита Петкова. В процеса на работа Евтим предложи да я направим в дует. Така се роди „Животът“ и много се радвам, че тази седмица оглави класацията на БНР ТОП 20. А най-хубавото е, че си обещахме това да не ни е последният дует. С Тони имаме и една много забавна случка. Преди няколко години правих промоция на нова моя песен и клип в родния ми Бургас и я поканих лично. Пред всички заявих, че много искам да приличам на нея. При което тя само каза на всеослушание: „Недей бе, моето момче, защото точно мен, цял живот ще си на диета“. Оттогава това ни е вътрешен хумор. Винаги като се видим след това тя ме пита: „На диета ли си?“ - а аз й казвам: „Не, ще приличам на теб!“ През 2007 г. заедно с Нора Караиванова участвахме на конкурса „Бургас и морето“ с песента „Бялата лодка“, на която музиката написа Милен Македонски, а текста - големият Явор Кирин. Отивам да взема всички от хотела и да отидем заедно в Летния театър. Същата година имаше юбилей на Тончо Русев и бяха поканени всички, които са пели негови песни. Лили Иванова беше една от тях. И Явор Кирин се появи с нея под ръка във фоайето на хотела. Толкова се притесних, че не знаех на къде да се завъртя и исках да си тръгна, но той ме хвана и ме спря. Запознахме се и тя ми каза: „Аз съм слушала за теб. Браво, моето момче!“ Даже не можах да отговоря, а краката ми целите трепереха. Направи ми огромно впечатление, че тази жена, точно преди да излезе на сцената на „Бургас и морето“, дойде при мен и каза: „Представихте се много добре. Браво, моето момче“. Това ми каза буквално в момента, в който й подаваха микрофона, за да излезе да пее тя. След това не сме се виждали, освен че съм ходил на много нейни концерти. Но вътрешният ми глас подсказва, че няма да останат така нещата.", "date": "2019.05.13", "title": "5 ИСТОРИИ СЪС...  Стефан Илчев"}
{"url": "https://www.monitor.bg:443/bg/a/view/reshetki-za-shofiora-karal-s-3-65-promila-i-prichinil-smyrt-v-katastrofa-165020", "text": "44-годишният Васил Василев е задържан под стража с определение на Варненския окръжен съд, с което е уважено искането на Окръжната прокуратура. Той е обвиняем за причиняване смъртта на жената, с която живеел, както и за средна телесна повреда на пътник в тежко пътно-транспортно произшествие, след употреба на алкохол. Кръвната проба на Васил след инцидента показала наличие на 3, 65 промила алкохол. Катастрофата станала на 5 май, тази година, във варненския квартал „Владиславово”. Васил и съжителката му били на пикник, където той употребил голямо количество алкохол. Въпреки това, на връщане качил жената и още един пътник в автомобила си. По време на движение обаче изгубил контрол върху управлението на колата и се ударил в стълб на тролейбусното трасе. При удара на място е починала жената, която е на 52 години, а возещият се на задната седалка мъж получил средна телесна повреда. Васил вече е осъждан за причиняване на средна телесна повреда в катастрофа. През 2013 г. му е било наложено административно наказание – лишаване от право да управлява автомобил за 2 години и глоба от 2 000 лева, след отказ да бъде тестван за употреба на алкохол.", "date": "2019.05.13", "title": "Решетки за шофьора карал с 3, 65 промила и причинил смърт в катастрофа "}
{"url": "https://www.monitor.bg:443/bg/a/view/bylgarite-sa-s-naj-niska-prodyljitelnost-na-jivot-v-es-165015", "text": "Българите са с най-ниска продължителност на живота на населението в Европейския съюз, колкото нас живеят латвийците. И двете нации достигаме до 74.9 години живот. Това показват данни на Националния статистически институт (НСИ). С най-висока са Испания (83.4) и Италия (83.1) години. Различната смъртност при мъжете и жените в България, както и сред населението в градовете и селата, определят и различната средна продължителност на живота при тези категории население. Средната продължителност на живота при мъжете е 71.4 години, докато при жените е със 7 години по-висока - 78.4 години. За периода между 2008 и 2018 г. увеличението при мъжете е с 1.9 години, а при жените - с 1.8 години. Средната продължителност на живота на населението в градовете е с 2.9 години по-висока (75.7 години), отколкото на населението в селата (72.8 години). Спрямо 2008 г. за населението в градовете увеличението е с 2.3 години, а за населението в селата е с 1.0 години. За лицата, достигнали възраст 65 навършени години, очакваната продължителност на живота е 16.1 години, като за мъжете и жените тя е съответно 14.1 и 17.8 години. За периодa 2008 - 2018 г. очакваната продължителност на живота на лицата, навършили 65 години, се е увеличила с 1.2 години (0.9 за мъжете и 1.5 за жените). Очакваната продължителност на живота варира от 72.7 години в област Монтана до 76.6 години в областите София и Кърджали, като общо в осем области тя е над средната за страната. Жените живеят по-дълго от мъжете във всички области на страната, но най-голяма е разликата между двата пола в област Силистра (8.5 години), а най-малка - в областите София и Шумен (6 години). Според проучване на Института за изследване на населението и човека при БАН водещи причини за смъртността у нас остават ракът и сърдечносъдовите заболявания. С най-голяма честота са злокачествените образувания на гърдата и женските полови органи. Според прогнозите на института в периоза 2030 – 2035 г. се очаква рязко намаляване на населението мвежду 15 и 40-годишна възраст, като това в пенсионна възраст ще продължи да се увеличава. Учените прогнозират, като най-лош вариант, до 2040 г. в България населението да е 5 860 000 души, а при най-добрия – 6 750 000.", "date": "2019.05.13", "title": "Българите са с най-ниска продължителност на живот в ЕС "}
{"url": "https://www.monitor.bg:443/bg/a/view/dve-bolnici-preglejdat-bezplatno-za-rak-na-kojata-v-sofija-165016", "text": "Дерматологични прегледи ще се извършват в две болници в София на 15 май в рамките на Националната кампания за профилактика на рака на кожата „Евромеланома 2019\", съобщиха от лечебните заведения. Във Военномедицинска академия те се правят от 9.00 до 13.00 часа, в кабинет № 220, който се намира на втория етаж в поликлиниката на ВМА. Скринингът Александровска болница и диагностично-консултативният й център ще бъде от 10.00 до 16.00 часа. Те ще се правят в кабинет 103 от 10.00 до 11.00 ч. и в кабинет 104 от 11.00 до 12.00 часа. Целта на кампанията е да се повиши информираността на обществото по въпросите на злокачествените новообразувания на кожата, възможността за предпазване от развитието им, както и ползата от ранното и навременно откриване на проблема, което е ключово за успешното му лечение. Световните данни показват, че 88% от хората знаят, че излагането на слънце увеличава риска от рак на кожата, но само 18 на сто от тях се предпазват от неговите лъчи. Освен това, половината от пациентите отлагат търсенето на лечение от три до шест месеца, след като вече установят видими признаци за рак на кожата. Около 30 000 смъртни случаи от най-агресивния кожен рак (меланом) биха могли да бъдат предотвратени, ако пациентът е потърсил лечение навреме.", "date": "2019.05.13", "title": "Две болници преглеждат безплатно за рак на кожата в София"}
{"url": "https://www.monitor.bg:443/bg/a/view/uve-seftosa-novite-ekipi-sys-zaguba-165012", "text": "„Рома“ продължава да е в борбата за класиране в топ 4 и участие в Шампионската лига, след като срази у дома шампиона „Ювентус“ с 2:0 в мач от 36-ия кръг на Серия “А“ и му нанесе трета загуба за сезона. Кристиано Роналдо и компания играха за първи път с новите екипи на „Старата госпожа“, които предизвикаха куп коментари, след като в тях липсват традиционните за клуба вертикални райета. Това се случва за първи път от повече от 100 години, а в новия дизайн лявата страна на фланелката е изцяло черна, а дясната – бяла, като двете части са разделени с розова линия. Мачът межди „Рома” и “Ювентус” предложи напрежение и нерви, въпреки че торинският тим играеше единствено за честта си. Кристиано Роналдо и Алесандро Флоренци се сдърпаха при спряна игра, като португалецът реши да озапти своя съперник, присмивайки му се за височината. “Твърде дребен си, за да говориш”, заяви CR7 с широка усмивка и жест с ръката, осмиващ височината на неговия противник, като случката веднага се превърна в хит в социалните мрежи. До края на сезона в Италия има два кръга.", "date": "2019.05.13", "title": "„Юве“ сефтоса новите екипи със загуба"}
{"url": "https://www.monitor.bg:443/bg/a/view/kitaj-otvryshta-na-udara-uvelichi-mitata-za-amerikanski-stoki-za-60-miliarda-dolara-165019", "text": "Китай планира да наложи нови мита върху вноса на американски стоки на стойност 60 млрд. долара, обяви днес китайското министерство на финансите, цитирано от световните агенции. Мярката ще засегне стоки, които вече се облагат, с мита между 5 и 25 процента, отбелязва в. \"Гардиън\". Очаква се от 1 юни да бъдат засегнати над 5000 американски продукта - включително батерии, спанак и кафе, уточни ведомството, без да посочи конкретно кои мита ще бъдат увеличени и с колко, информира Асошиейтед прес. Мерките са в отговор на решението на американското правителство от 10 май да вдигне митата за китайски стоки за 200 млрд. долара от 10 до 25 процента, допълва китайското финансово министерство.", "date": "2019.05.13", "title": "Китай отвръща на удара - увеличи митата за американски стоки за 60 милиарда долара"}
{"url": "https://www.monitor.bg:443/bg/a/view/krychmari-zastroiha-skalite-v-sozopol-165005", "text": "Кръчмари застроиха крайбрежните скали в стария Созопол и смятат да изтипосат върху тях маси и столове. Наглият градеж стартира още преди два месеца, а веднага след като гръмна скандалът, чорбаджиите спряха и обещаха че ще премахнат конструкцията. След като преценили, че шумотевицата е отминала, те продължили да строят. През последния уикенд на скалите пристигнали строители и доразширили частта от кръчмата, превзела скалите. След като видели, че градежа продължава с пълна сила, комшиите повикали полиция. Униформените връчили на собственичката на обекта Юлия Кичукова разпореждане за спиране на строителните дейности. Тя обаче упорства, че ако премахне конструкцията ще фалира.  Казусът е стигнал и до областния управител на Бургас Вълчо Чолаков, който заяви, че имотът, върху който се строи е изключителна държавна собственост. Според него, ако собственичката на  ресторанта не изпълни полицейското разпореждане за спиране на строежа, може да бъде задържана за 24 часа.  На Кючукова е съставен предупредителен протокол за увреждане на държавно имущество, което се третира от закона като престъпление. От областната управа са подали сигнал и до Районната прокуратура. За случая е сезирана и община Созопол, от където са издали заповед за спиране на незаконното строителство.  Собствениците обаче са атакували заповедта пред административния съд и си измиват ръцете с обяснението, че чакат магистратите да излязат с окончателно решение. \"Ако съдът реши, че постройката е незаконна, ще я премахнем\", лаконично заяви Юлия Кючукова. Местните хора в Созопол обаче смятат, че процеса се шиканира и целта е делото да се забави до 15-ти май, когато влиза официалната забрана за строителство край морето. \"Ако съдебното решение излезе след тази дата, собствениците ще се оправдаят, че нямат право да разрушават постройката, защото подобни дейности са забранени до края на сезона\", коментират търговците в морския град.    ", "date": "2019.05.13", "title": "Кръчмари застроиха скалите в Созопол"}
{"url": "https://www.monitor.bg:443/bg/a/view/njama-da-globjavat-grajdani-koito-hranjat-bezdomni-kucheta-v-pazardjik-165007", "text": "Гражданите, които хранят и се грижат за бездомни кучета в Пазарджик, няма да плащат нито такси, нито глоби, както е било предвидено в проект за наредба за отглеждане на животни на територията на община Пазарджик. Това коментира кметът Тодор Попов по време на редовната си пресконференция. Според него, това е много важна тема и хората трябва да бъдат спокойни, че тези текстове от нормативната уредба ще отпаднат. Става дума за допусната грешка от общински чиновник и той е наказан за това, поясни градоначалникът. Публичното обсъждане на проекта за наредбата е насрочено за 15 май. Документът предвиждаше хората, които хранят бездомни кучета край къщи, блокове или на други обществени места в Пазарджик и селата от общината да бъдат задължени да ги регистрират, кастрират, ваксинират и обезпаразитяват, както и да им плащат такса като за домашни любимци. Гражданите ще бъдат освобождавани от такса обаче, ако ги кастрират.По-строги правила се въвеждат и за собствениците на домашни любимци, които за тази година са едва 21 регистрирани в общината. Това, според запознати, означава, че много хора, които имат домашно куче, просто не го регистрират, за да не плащат такса. Предвидена е и забрана да се отглеждат селскостопански животни като домашни любимци. Напр. в едно домакинство в града се допуска отглеждането на 10 птици, 1 прасе за угояване, 1 кон и т.н., като в селските райони бройката им е завишена.За неспазване на наредбата са предвидени глоби, най-малките от които са 50 лева, а най-големите достигат до 4 000 лева. Те ще се налагат, ако нарушенията бъдат повторени. Текстовете в документа са съобразени с Националната програма за овладяване на безстопанствените кучета, която е в сила от 14 март тази година, пише в мотивите си кметът на община Пазарджик Тодор Попов.  ", "date": "2019.05.13", "title": "Няма да глобяват граждани за хранене на бездомни кучета в Пазарджик"}
{"url": "https://www.monitor.bg:443/bg/a/view/grisho-veche-trenira-v-rim-pred-pogleda-na-shtepanek-165008", "text": "Бившият номер 8 в световната ранглиста Радек Щепанек (Чех) влезе в щаба на Григор Димитров и веднага се присъедини към неговите занимания на кортовете в Рим. Българинът проведе лека загряваща тренировка тази сутринта преди двубоя си на двойки по-късно следобед, където си партнира с Борна Чорич (Хър), а на корта до него бе и новият му треньор. По време на турнира в Мадрид преди седмица първата ни ракета официално се раздели с Дани Валверду, с когото работиха заедно в продължение на три години. Сега 40-годишният чех се присъединява към Андре Агаси в щаба на Гришо. Предполага се, че именно американската легенда е насочила Димитров към Щепанек, с когото са близки от съвместната си работа с настоящия №1 Новак Джокович от ноември 2017 до април 2018 г. В интервю пред чешката телевизия Nova Радек Щепанек обяви, че ще бъде с Григор Димитров и на „Ролан Гарос“, а след като премине процесът на опознаване, ще решат как да продължат в бъдеще. „Няма нищо планирано повече. След Париж ще решим какво следва. Основната ни цел с Григор Димитров е да се сработим – както на корта, така и извън него. Както и да се опознаем“, обяви Щепанек, чието най-добро представяне в турнирите от „Големия шлем“ е четвъртфиналът на \"Уимбълдън\" през 2006 г. С отбора на Чехия Радек два пъти вдига Купа „Дейвис\" (през 2012 и 2013 г.), а на олимпийските игри в Рио през 2016 г. печели бронзов медал на смесени двойки. За Щепанек се твърди, че е сред специалистите по отношение на игра на мрежата, на това как се руши играта на противника и как многократно можеш да сменяш тактиката си по време на мач.  ", "date": "2019.05.13", "title": "Гришо вече тренира в Рим пред погледа на Щепанек"}
{"url": "https://www.monitor.bg:443/bg/a/view/naomi-kembyl-stana-majka-165010", "text": "48-годишната непреходна пантера на модния подиум Наоми Кембъл изненада последователите си в социалните медии като в американския Ден на майката, пусна снимка, на която нежно прегръща новородено бебе. Веднага се появи подозрения, че шоколадовият супер модел най-накрая държи първородна рожба в ръце и най-вероятно детето е от сурогатна майка. Феновете й пък я засипаха с поздравления за личното щастие. Самата Кембъл не е написала никакво обяснение под снимката, освен едно сърчица. Последното гадже на модната богиня беше певецът Лиъм Пейн от бой бандата One Direction, но двамата бързо се разделиха. Според слуховете – на Наоми просто й е станало скучно с младока, който е 23 години по-малък от нея. Аферата им продължи само няколко месеца.", "date": "2019.05.13", "title": "Наоми Кембъл стана майка?"}
{"url": "https://www.monitor.bg:443/bg/a/view/ek-globi-s-200-mln-evro-belgijskata-ab-in-bev-165006", "text": "Еврокомисията глоби с над 200 млн. евро белгийската пивоварна AB InBev за нарушаване правилата на свободната конкуренция и антимонополното законодателство в ЕС. Разследването срещу производителя на бира започна през юни 2017-та за злоупотреба от страна на Anheuser-Busch InBev (AB InBev) със доминиращото си положение на пазара на пиво в Белгия. Установено е, че фирмата е препятствала вноса на евтино пиво от съседните страни, в частност от Холандия. От ЕК са установили, че нарушаването на антимополните правила на Общността от страна на AB InBev е продължило от 9 февруари 2009 г. до 31 октомври 2016 г. и по този начин е лишила потребителите в ЕС от правото на избор. По думите на еврокомисаря по конкуренцията Маргарете Вестагер, \"потребителите в Белгия плащат повече за любимата си бира заради преднамерената стратегия на AB InBev за ограничаване на доставките от други страни. Anheuser-Busch InBev е образувана през 2008 г. от сливането на белгийската InBev и американската Anheuser-Busch. Концернът продава марките Budweiser, Stella Artois и Beck's.", "date": "2019.05.13", "title": "ЕК глоби с 200 млн. евро белгийската AB InBev"}
{"url": "https://www.monitor.bg:443/bg/a/view/zadyrjaha-trima-za-tyrgovija-s-kostenurki-165009", "text": "Трима мъже от Харманли са били арестувани за държане и придобиване на застрашен вид костенурки, съобщиха от полицията. При обиск в гориста местност край града униформените открили  в раницата на 58-годишен мъж 4 костенурки.   Оказало се, че той продал на 53-годишен харманлиец още 12 екземпляра. Последните са открити в дома му на улица „Ангел войвода“ и иззети. По-късно униформени служители са проверили на улица „Г.Жечев“ в Харманли двама мъже на 47 и 37 години. Във войнишка мешка те пренасяли 14 костенурки. Животните са иззети, а по случаите са образувани досъдебни производства.      ", "date": "2019.05.13", "title": "Задържаха трима за търговия с костенурки"}
{"url": "https://www.monitor.bg:443/bg/a/view/real-madrid-schupi-antirekord-za-veka-165004", "text": "„Реал“ (Мадрид) продължава да разочарова феновете си този сезон, като записа 17-а загуба във всички турнири, губейки с 1:3 като гост на „Реал Сосиедад“ в мач от предпоследния кръг на шампионата. Така за втора поредна година столичани със сигурност остават извън първите две места в класирането, а освен това счупиха антирекорд за 21 век – за първи път през това столетие „Реал“ записва толкова загуби във всички турнири, като за последно това се с случвало през сезон 1998/99. Иначе вече осигурилият си титлата „Барселона“ успя да се съвземе след шокиращото отпадане от „Ливърпул“ през седмицата в Шампионската лига. Каталунците спечелиха с 2:0 домакинството си на „Хетафе“, но само 58 088 зрители бяха на трибуните на „Камп Ноу“, за да видят успеха. Повечето от играчите бяха освиркани (най-вече Коутиньо), като само трима заслужиха аплодисменти – вратарят Тер Стеген, Артуро Видал и Лео Меси.", "date": "2019.05.13", "title": "„Реал“ (Мадрид) счупи антирекорд за века"}
{"url": "https://www.monitor.bg:443/bg/a/view/tajnstven-myj-iznenada-alisija-s-nad-500-rozi-snimki-165003", "text": "Поп-фолк звездата Алисия получи романтична изненада по време на свое участие. Любимият мъж на певицата я изненада с три огромни букета с над 500 червени рози, докато тя вдига градуса на настроението в столичен клуб. Цветята не бяха поднесени лично, а кой е мъжът остава загадка. Певицата отдавна не коментира слуховете относно личния си живот, но наскоро загатна за наличието на гадже в него, пускайки снимка от частен самолет, на която се виждаше мъжки крак. В края на участието си Алисия помоли персонала да раздаде цветята на присъстващите жени в заведението. и да не си тръгва без роза от клуба”, намигна изпълнителката на \"Запали\".", "date": "2019.05.13", "title": "Тайнствен мъж изненада Алисия с над 500 рози (СНИМКИ)"}
{"url": "https://www.monitor.bg:443/bg/a/view/mitaka-ot-sofija-den-i-nosht-zaradva-djulija-s-tatuirovka-snimka-164997", "text": "Кристиан Кирилов, по-познат на редовия зрител като Митака от риалити сериала „София – ден и нощ“, зарадва своята половинка Джулия за рождения й ден с необичаен подарък. Двамата се сдобиха с нови татуировки - половин сърце и буквата на любимия човек. Според близки до двойката, идеята за това е била на Кристиан. Освен това младата певица е дублирала на тялото си и една от старите рисунки на актьора. Изпълнителката на „Поздрав за жена ти“ духна свещичките за празника вчера, като избра да го прекара само в компанията на Кирилов  и извън светлината на прожекторите. Междувременно почитателите на лекия жанр очакват с нетърпение днес да излезе и съвместното парче на двамата - „Ти си“. За рождения си ден Джулия си пожелава здраве, както на себе си, така и на най-близките си хора: и си пожелавам още много такива и в бъдеще. В личен план си пожелавам още много любов и още по-прекрасни моменти.”", "date": "2019.05.13", "title": "Митака от „София – ден и нощ“ зарадва Джулия с татуировка (СНИМКА)"}
{"url": "https://www.monitor.bg:443/bg/a/view/udyljavat-sys-sedmica-kampanijata-po-direktnite-plashtanija-165011", "text": "Малко над 93 100 заявления са били подадени до днес по обяд по кампанията за директни плащания 2019 г., съобщиха от фонд \"Земеделие\". Общата очертана площ е около 3,6 млн. хектара или 36 млн. дка. Данните са съпоставими към същата дата на миналата година, уточняват от фонда. Независимо, че кампанията върви към приключване, Министерството на земеделието, храните и горите има готовност за удължаването й с 1 седмица до 23 май, посочват от ведомството. Удължаването ще бъде възможно, след като излезе регламентът за дерогация от регламент за изпълнение (ЕС) нр.809/2014 по отношение на крайния срок за подаване на единното заявление за 2019 г. Той се очаква да бъде подписан и публикуван до 15 май в Официалния вестник на Европейския съюз.", "date": "2019.05.13", "title": "Удължават със седмица кампанията по директните плащания"}
{"url": "https://www.monitor.bg:443/bg/a/view/8-godishen-blysna-dete-na-4-godini-s-motor-165002", "text": "4-годишно дете е пострадало след като момче на 8 години с мотопед го е ударило, информират от полицията в Хасково. Инцидентът е станал в Клокотница, малолетният шофьор се качил на нерегистриран мотопед и обикалял из селото. Пострадалото момченце е получило охлузна рана на лицето, но няма опасност за живота му. По случая е съставен акт. През изминалия уикенд хасковските полицаи са иззели още два мотопеда в други два без регистрационни номера. Очакват се масирани проверки по селата, където карането на мотопеди, мотоциклети и леки коли от деца се превръща в особено опасна практика през ваканционните месеци. Велосипедист на 76 години е пострадал при инцидент в Харманли. Той се движил неправилно в лентата за насрещно движение и бил блъснат от кола на кръгово кръстовище между улиците „Ханска“ и „Я.Сакъзов“ в Харманли. Пострадалият е в болница без опасност за живота му.  ", "date": "2019.05.13", "title": "8-годишен блъсна дете на 4 години с мотор"}
{"url": "https://www.monitor.bg:443/bg/a/view/narkoman-napadna-izvestna-psiholojka-obra-zlatnite-j-nakiti-164999", "text": "Дрогиран наркоман нападна и обра посред нощ известната психоложка от Благоевград Бисера Б. Около 03.00 часа на 10 май нападателят Йордан Симов издебнал психоложката пред дома й. Той я хванал за гушата, изшъткал й да мълчи, за да не й откъсне гръкляна и й издърпал 2 златни ланеца с диаманти, свалил от ръцете й златни гривни и пръстени с рубин, други скъпоценни камъни, отнел й и мобилния телефон. Според потърпевшата общото тегло на задигнатото злато и диаманти е около 200 грама, всичко на стойност около 40 000 лева.  Бисера Б. е посочила името на извършителя, който е от санданското село Лешница. Вероятно двамата са се познавали. Полицията в Сандански го търси, но нападателят засега се укрива. Наркоманът е стар познайник на полицията в Сандански, има регистрирани редица криминални прояви.", "date": "2019.05.13", "title": "Наркоман нападна известна психоложка, обра златните й накити "}
{"url": "https://www.monitor.bg:443/bg/a/view/svetovnijat-den-na-mnojestvenata-skleroza-sybira-p-i-f-i-filip-avramov-164996", "text": "Актьорът с рок кръвна група Филип Аврамов и бандата, в чиято музика поезията и театърът са част от едно „Колело“ - P.I.F, ще се включат в концерт по повод Световният ден на множествената склероза на 30 май. Мястото на срещата е парка зад НДК, началото е в 17 ч, а входът е свободен. По време на събитието P.I.F. ще изпълнят песента „Понякога“, която посветиха на всички хора с МС. На сцената ще видим още трио „Ы”, възпитаници от Училище за певци \"D Stars\", трио „Тринити“, Ансамбъл за народни песни и танци – град Пазарджик, и други. Актьорите Лара Златарева, Росен Пенчев, Мариана Йотова също ще подкрепят каузата с музикално изпълнение. Мотото на тазгодишната инициатива е „Невидимата МС”, а организатор е фондация „Множествена склероза България”. Основната цел е повишаване на информираността на обществото за невидимите МС симптоми и тяхното въздействие върху качеството на живот на потърпевшите. Като част от кампанията чрез кратки видеоклипове ще се представят различни хора, засегнати от МС. Те са достъпни за преглед във Фейсбук и YouTube канала на „Множествена склероза България”. „Мисията на кампанията ни е околните да разберат, че сред тях има не малко хора с МС, които ежедневно се борят с невидими за останалите симптоми. Надяваме се обществото да стане по-толерантно, защото най-страшното е да караш човек да доказва своите симптоми. Почти всеки един от нас е чувал жестоката реплика „Ти не изглеждаш болен!“. На хората им е трудно да разберат как така след 8 часов сън се събуждаме уморени, не знаят какво е да виждаш като в мъгла, да не си усещаш краката, да си замаян и някак по-лесно за тях е просто да отсъдят – мързеливи, невротични, преиграващи... Ние сме съвсем нормални човеци, с реални мечти и мисли, но със своите трудности, причинени от МС. Толерантност е да ни разберат, че понякога имаме нужда от по–дълга почивка, без да ни съдят.“, споделя Здравка Цветарска, председател на фондация „Множествена склероза България”. В България по неофициални данни има над 10 000 души, диагностицирани с МС, като всяка година тяхната бройка се увеличава приблизително с нови 80 пациента. Множествената склероза е едно от най-честите неврологични заболявания, а нейните първи прояви обикновено се регистрират в най-активната възраст – между 20 и 40 години. За съжаление, има тенденция към намаляване на възрастовата граница, и към днешна дата най-младият диагностициран пациент е на 12 години.", "date": "2019.05.13", "title": "Световният ден на множествената склероза събира P.I.F. и Филип Аврамов"}
{"url": "https://www.monitor.bg:443/bg/a/view/predlagat-danyk-djamija-v-germanija-164990", "text": "Налице е все по-голяма подкрепа за т.нар. данък джамия в Германия, за да се спре прилива на чуждестранно финансиране за ислямските институции, които биха могли да дойдат от антидемократични източници. Федералното правителство разглежда това като \"възможен път\", според отговор на парламентарен въпрос, за което информира в. \"Велт ам Зонтаг\". Новият налог би бил подобен на християнския \"църковен данък\" в страната. Нараства опасението за влиянието на чуждестранните източници на финансиране върху мюсюлманската общност в страната. В Германия живеят около 5 млн. мюсюлмани. Например турско-ислямският съюз на Института за религия управлява около 900 джамии в Германия. Организацията е ръководена от турското правителство и на имамите плаща Турция. Други джамии са затворени за насърчаване на радикални и войнствени ислямистки идеи. Според вестника няколко германски провинции подкрепят решението, смятайки, че германските джамии трябва да могат да се финансират сами.", "date": "2019.05.13", "title": "Предлагат данък джамия в Германия "}
{"url": "https://www.monitor.bg:443/bg/a/view/buren-vjatyr-pomlja-hyrvatija-164993", "text": "Силен вятър изкорени дървета, събори светофари и възпрепятства движението в Хърватия, ранявайки двама души и заставяйки властите да препоръчат на гражданите да си останат вкъщи, предаде Асошиейтед прес. Полицията съобщи че двама пешеходци са били ранени в столицата Загреб, където вятърът вдигна във въздуха контейнери за смет и сергии на пазара, свали покрива на една къща и изпочупи клоните на дървета. Пожарникарите съобщиха, че са имали 240 повиквания в столицата от неделя вечерта. Властите препоръчаха на хората да не излизат навън, ако това не е абсолютно необходимо. Ограничено е и движението по няколко пътища в страната. В Северозападна Босна обилните дъждове доведоха до повишаване на нивото на реките, наводнявайки десетки къщи и някои пътища, съобщава още АП.", "date": "2019.05.13", "title": "Бурен вятър помля Хърватия"}
{"url": "https://www.monitor.bg:443/bg/a/view/m-vn-r-pred-ulusoj-turskite-investitori-da-se-syobrazjavat-s-oficialnija-ezik-165001", "text": "Турските инвеститори следва да се съобразяват с официалния език в България и по-подходящо би било те да подкрепят подготовката на кадри, владеещи български език. Тази позиция са изразили от външно министерство по време на срещата си с турския посланик у нас Хасан Улусой, съобщава от МВнР. По разпореждане на вицепремиера Екатерина Захариева посланикът на Турция  Хасан Улусой бе извикан във външно министерство за среща с директор на дирекция „Югоизточна Европа“ Деян Катрачев, за да обясни изказването си от 11 май, в което призовава българските власти да насърчат изучаването на турски език като предпоставка за увеличаване на турските инвестиции.  Пред Улусой била изразена позицията, че изказването му е политически неприемливо и не отговаря на очакванията на българската страна за поддържане на приятелски и добросъседски отношения. Изрично е било подчертано, че турските инвестиции в България не могат да бъдат обвързвани по никакъв начин с изучаването на турски език, а следва да се основават на икономическа логика, като в същото време у нас изучаването на чужди езици е въпрос на свободен избор на всеки български гражданин.  \"Бяха изразени очакванията на България турската страна да се придържа към фундаменталните принципи на които се базират двустранните ни отношения, а именно добросъседство, равнопоставеност, взаимно уважение и ненамеса във вътрешните работи\", се посочва в пресъобщението на МВнР. На свой ред Улусой заявил, че думите му са били погрешно интерпретирани от медиите. Предоставил текста на своето изказване и обяснил, че не е отправял препоръки за задължително изучаване на турски език от страна на българските граждани. Посланикът заявил, че турската страна няма намерение да се намесва по какъвто и да е начин  във вътрешната политика на България, а в дейността си той се ръководи изцяло от целта да развива приятелските и взаимноизгодни отношения с България.  ", "date": "2019.05.13", "title": "МВнР проведе среща с турския посланик"}
{"url": "https://www.monitor.bg:443/bg/a/view/jenite-na-zemjata-ne-dostigat-164994", "text": "Жените на планетата не достигат, алармират учените, позовавайки се на резултатите на международно изследване. Проучването, публикувано в списанието PNAS (Трудове на Националната академия на науките на САЩ) и проведено под ръководството на Фенцин Чао от Сингапурския университет, е установило, че започвайки от 70-те години на миналия век на Земята има недостиг на 23,1 милиона жени. След като изучили количеството на раждане на мъже и жени в цял свят и сравнили резултатите със средното естествено еталонно съотношение, изследователите демонстрирали, че в 12 държави има голямо количество деца от женски пол, които е трябвало да се родят, но това така и не се е случило. Това явление е най-ярко изразено в Индия и Китай, където през периода 1970-2017 г. не са достигали съответно 11,9 и 10,6 милиона момичета. Имайки предвид, че населението на тези две държави е 38% от цялото население на Земята, а също така факта, че в тях се случва една трета от ражданията изобщо, можем да твърдим, че те са и основни виновници за демографския дисбаланс, който цари на планетата, пише в. „Фигаро“. Тези отклонения са обусловени от политиката „едно семейство, едно дете“, въведена през 1979 г. в Китай и променена през 2016 г., както и от социално културния контекст на предпочитанията на родителите (предпочитат да имат момчета), свързани със понижаването на раждаемостта. Във Виетнам подобно явление се засилва от 2001 г., когато средния брой на деца на една жена е спаднал до две. Същата ситуация се наблюдава и в Хонконг, където през 2004 г. на една жена се е падало само едно раждане. Като цяло седем държави, споменати в изследването, са азиатски, но Тунис, Албания и Черна гора също страдат от недостиг на жени. Авторите на изследването също така подчертават връзката между селективните аборти с развитието на утразвуковата ехография. От 70-те години на миналия век насам технологиите за предварително определяне на пола на плода стават все по-достъпни. И оттогава в държавите, в които наследникът на рода се смята за по-ценен от наследничка, стават все по-разпространени селективните аборти. Понякога някои семейства прибягват до няколко последователни аборта, докато не се роди дългоочакваната мъжка рожба. Ако се вярва на статистиката в сайта countrymeters.info, в България в момента съотношението мъже-жени е в почти пълен баланс 48,3%-51,7 или 3 360 839 към 3 596 018 души.", "date": "2019.05.13", "title": "Жените на Земята не достигат"}
{"url": "https://www.monitor.bg:443/bg/a/view/livyrpul-shampion-na-anglija-no-po-prihodi-164995", "text": "„Манчестър Сити“ стана шампион за втора поредна година, но „Ливърпул“ спечели повече от пари от Висшата лига. Това стана ясно, след като обявиха приходите на всеки един отбор от английския елит. През сезон 2018/19 мърсисайдци са заработили 149,5 милиона паунда, докато „гражданите“ са втори със 148,1 милиона. Подобен дисбаланс има между шестия “Манчестър Юнайтед” и петия “Арсенал”. „Червените дяволи“ са спечелили 139,5 млн., а „топчиите“ с 0,2 милиона по-малко. Разликата идва от броя излъчени мачове по телевизиите „Sky Sport“ и „BT Sport“, които държат правата за Висшата лига. 29 срещи на “Ливърпул” са излъчени директно, а на “Манчестър Сити” са с три по-малко. “Юнайтед” е с 27, а “Ливърпул” с 25. Най-малко пари по това перо са заработили изпадналият “Хъдърсфийлд“, “Саутхемптън” и “Борнемут”, които само по осем пъти са давани по телевизията. Всички отбори получават по 79,4 милиона паунда за участието си през сезона. Това е т.нар. сума за солидарност, която се полага заради разпределението на парите от телевизионни и рекламни права. Освен това последният в класирането взима 1,9 милиона, а с всяка една позиция тази сума се прибавя. \"Поздравявам “Ливърпул“ и им благодаря за това, че ни накараха да повишим класата си. Невероятно е, събрахме 98 точки, бяхме постоянно един до друг. “Ливърпул” много ни помогна, както и всички други отбори. Ние спечелихме титлата след 14 поредни победи. Не можехме да си позволим да загубим дори точка и това е най-трудно спечелената титла в моята кариера\", сподели Гуардиола. Междувременно стана ясно и името на първия уволнен мениджър след края на сезона. Това е Крис Хютън, който бе освободен от „Брайтън“. Въпреки че спаси тима от изпадане, \"чайките\" спечелиха само три от последните си 23 шампионатни срещи, а в последния кръг бяха разбити от „Манчестър Сити“ с 4:1.", "date": "2019.05.13", "title": "„Ливърпул“ шампион на Англия, но по приходи"}
{"url": "https://www.monitor.bg:443/bg/a/view/konservatorite-na-mej-se-srinaha-do-peto-mjasto-165000", "text": "Консервативната партия на британския премиер Тереза Мей се срина до пета позиция в социологическо проучване преди изборите за Европейски парламент на 23 май, докато в същото време е притискана да съобщи датата на оттеглянето си, информира Ройтерс Партия \"Брекзит\" на Найджъл Фараж води. Тя увеличава преднината си с 4% до 34 на сто, докато торите са далеч назад с 10%, показва изследването на YouGov за вестник \"Таймс\". Опозиционната Лейбъристка партия губи пет процента и получава общо 16 на сто подкрепа. Двете партии, които подкрепят оставане в ЕС, Либералните демократи и Зелените, съответно получават 15% и 11%. Загубата на доверие към Консервативната партия засилва натиска върху Мей да съобщи дата на оттеглянето си. Високопоставени тори искат Мей да изложи плановете си още тази седмица. Три години след референдума (52% - 48%) британските политици все още не могат да постигнат споразумение кога, как и дали Брекзит трябва да се случи. Новият краен срок за напускане на ЕС е 31 октомври.", "date": "2019.05.13", "title": "Консерваторите на Мей  се сринаха до пето място"}
{"url": "https://www.monitor.bg:443/bg/a/view/osydiha-bar-rafaeli-164998", "text": "Супермоделът Бар Рафаели ще трябва да възстанови на Израел неплатени данъци за около 2 милиона евро. Това постанови съдът, като отсъди още, че красивата блондинка ще трябва да бръкне в джоба си и за разноските по делото, като само те възлизат в размер на 30 хил. евро. Това не е най-суровата присъда за Рафаели, предвид, че тя бе заподозряна в укриването на доходи, получени в чужбина между 2009 и 2012 г., на стойност около 5,4 милиона евро. Въпреки че бившата изгора на Леонардо ди Каприо твърдеше, че не е пребивавала в страната във въпросните години, съдът не прие тези аргументи. Новината за осъждането на Рафаели идва точно , като в рамките на конкурса моделът ще влезе в ролята на водещ.", "date": "2019.05.13", "title": "Осъдиха Бар Рафаели "}
{"url": "https://www.monitor.bg:443/bg/a/view/pano-ot-160-plochi-risuvana-keramika-na-stoimen-stoilov-164977", "text": "Известният художник Стоимен Стоилов представя във Варна своя нова монументална творба. „Стената на символите”е огромно керамично пано с височина 3 метра и ширина 5 метра Състои се от 160 керамични плочи, всяка 30х30 см, рисувана керамика. Монументалната керамика е създадена от проф. Стоимен Стоилов специално за Икономическия университет във Варна. Поканата е на ректора проф.Пламен Илиев. Официалното откриване на керамичната стена е днес от 17 часа в Икономическия университет във Варна. По време на церемонията художникът ще дари на университета и 24 свои графики от периода 1980-2000г., както и 2 маслени картини на Диана Стоилова. През годините проф.Стоимен Стоилов е известен с редица свои монументални работи в България и в чужбина. През 1980 г. създава първата у нас рисувана керамика, 80 кв.м пано „В света на Йовковите герои“ в Дом-паметник „Йордан Йовков“ в Добрич. Негови монументални творби има в Община Варна, в Двореца на културата и спорта във Варна, в представителството на ООН във Виена, в централата на фирмата„Хенкел“, в Търговската камара в австрийската столица, в българското представителство на ОССЕ във Виена, в централата на виенския метрополитен и др.", "date": "2019.05.13", "title": "Пано от 160 плочи рисувана керамика на Стоимен Стоилов"}
{"url": "https://www.monitor.bg:443/bg/a/view/razbiha-kanal-za-droga-kym-holandija-164980", "text": "Четирима мъже от 4 различни държави са арестувани след разбиването на международен канал за трафик на наркотици от Турция през България за Холандия. На граничния пункт Капитан Андреево са заловени две мулета с 6.55 кг хероин. Една част от наркотика бил увит около телата на 47-годишния турски гражданин Юсуф Кайнар и на българина Шериф Бекир (50 г.). Задържаният хероин е за 423 930 лв. Двамата мъже влезли от Турция в България в 2 часа сутринта в средата на миналата седмица. Последвал пълен контрол на автомобила им марка „Рено“, шофиран от Шериф Бекир. След откриването на наркотика под наблюдението на Окръжна прокуратура в Хасково била проведена акция на БОП в Пловдив, където са арестувани 60-годишният Васил Димитровски от Северна Макодония и 49-годишният холандец Марсел Акпулат. Според запознати с разследването Димитровски и Акпулат са подбудители и помагачи на Кайнар и Бекир. На четиримата вече е наложена мярка за неотклонение \"задържане под стража\" от Хасковския окръжен съд. Тя може да бъде обжалвана пред апелативните магистрати в Пловдив.    ", "date": "2019.05.13", "title": "Разбиха канал за дрога през България към Холандия"}
{"url": "https://www.monitor.bg:443/bg/a/view/shofior-zagina-zatisnat-ot-kolata-si-164981", "text": "61-годишен шофьор на автомобил е загинал на изхода на Панагюрище в посока Пазарджик, след като катастрофирал, изпаднал от купето и бил премачкан от возилото. Трагедията се е разиграла в неделя малко преди 19 ч. на пътя за Пазарджик. Пловдивчанинът Д.Ш. се връщал от средногорския град, когато ненадейно изгубил управлението на „ Пежо“-то. Колата се преобърнала встрани от пътя, а водачът й изпаднал от купето и се оказал притиснат към асфалта от автомобила. Шофьорът е бил седнал зад волана без предпазен колан и след стълкновението със земята, предната лява врата се отворила и той изпаднал от седалката, попадайки под тежкия автомобил. Ако си е бил сложил колана, е имало шанс да оцелее, макар и да има травми, коментират запознати. Полицията в Панагюрище води разследване какви са причините, довели до фаталния инцидент.  ", "date": "2019.05.13", "title": "Шофьор загина, затиснат от колата си"}
{"url": "https://www.monitor.bg:443/bg/a/view/otkriha-mega-staro-dyrvo-v-severna-karolina-164983", "text": "Учени откриха дърво на 2624 години в блато в Северна Каролина. Голият кипарис е едно от най-старите дървета в света, което не е клонинг. Клониралите се дървета - големи колонии генетично идентични растения, пораснали от един предшественик, могат да живеят десетки хиляди години. Учените са установили възрастта на древния кипарис, изследвайки дървесни пръстени, за да съставят картина на историята на климата в източните американски щати. Освен че показват възрастта на дървото, те разкриват колко влажен или сух е бил даден период.  От предишни изследвания специалистите знаят, че в блато по река Блек ривър се намира една от най-старите дървесни групи в САЩ, в която са идентифицирани дървета на възраст между 1000 и 1650 години.  Изследването показва, че голите кипариси са едни от най-дълголетните дървета. В същото блато е открито и дърво на 2088 г. Вероятно има и други, защото специалистите са взели проби от стотина дървета при хиляди в района.  По-стари от американския гол кипарис са само отделна западна хвойна, гигантска секвоя, кипарисова фицроя и осилест бор. Най-старото известно дърво е именно осилест бор в Уайт маунтинс (Белите планини) в Калифорния. То е на 5066 години. Само фицроята е в Чили, а останалите рекордьори са в САЩ.  ", "date": "2019.05.13", "title": "Откриха мега старо дърво в Северна Каролина"}
{"url": "https://www.monitor.bg:443/bg/a/view/evanescence-gotvjat-nov-album-dogodina-164991", "text": "Рок бандата Evanescence работи върху нов албум. Това потвърди вокалистката Ейми Лий. заяви певицата пред SiriusXM, като допълни, че очаква дискът да е готов „по някое време през 2020 г“. В публикувания на официалния сайт на групата списък с ангажименти през годината, фигурират поне 23 дати, като най-натоварени за музикантите се оказват месеците май и септември. У нас бандата в състав Ейми Лий (вокал, пиано), Тим Маккорд (бас китара), Уил Хънт (барабани), Трой Маклохорн (китара, беквокали) и Джен Маджура (китара, беквокали)  , като ще взриви близо 12 000 меломани в зала „Арена Армеец“. В рамките на шоуто те ще представят някои от най-големите си хитове като My Immortal и Bring Me To Life, събрани (заедно с някои нови парчета) в последния им албум Synthesis, който стана пазарен факт през 2017 г.", "date": "2019.05.13", "title": "Evanescence готвят нов албум догодина"}
{"url": "https://www.monitor.bg:443/bg/a/view/ceci-krasimirova-s-pishtna-svatba-v-starinen-zamyk-164984", "text": "Топ моделът Цеци Красимирова каза заветното „да“ на бизнесмена Майкъл Струмейтис по време на пищна церемония. Терен за тържеството даде старинен замък в испански град Ситжес. Специално за щастливото събитие пристигнаха за украса, доставени директно от Холандия. Младоженците посрещнаха лично всеки един от гостите си, които бяха от 13 различни държави. Сред тях собственикът и генерален директор на известното приложение за стрийминг Spotifу Даниел Ек, както и Рийд Хейстингс - един от изпълнителните директори на Netflix. В ролята на кумове влязоха коафьорът Вили Боршукова и американският комедиен актьор Джон Струмейтис. За доброто настроение на присъстващите се погрижиха пъстра палитра от артисти. Сред тях са Тримата тенори, Преслава, ансамбъл \"Българе\", балетисти от Националната опера, швейцарската пианистка Бела Си, музиканти от \"Ахат\" и танцьори на фламенко от световноизвестната трупа на Хоакин Кортес. За булчинската си рокля Красимирова се довери на родната дизайнерка Евгения Борисова. Изработката на тоалета е отнела пет месеца. Той е доставен до Испания със специален транспорт, за да се запази оригиналната му конструкция с пера. Костюмът на младоженеца пък е шит по мярка от негов приятел - Правата за публикуване на сватбата в са предоставени на испанското издание на списание People. \"Аз наистина съм позитивен човек и се научих да се усмихвам. Нямам проблем с това да намирам доброто, красивото и забавното у хората. Това е част от моето ДНК. Благодаря от цялото си сърце на моите сънародници, които ми писаха и изпратиха благопожелания. Опитах се да отговоря лично на всеки един от тях и да им вдъхна надежда, защото най-важното е да следваме сърцето си и да не спираме да мечтаем. Казвам го от позицията на една която продължава да гони своите мечти и да върви смело напред.\", заяви в навечерието на щастливото събитие топ моделът. Междувременно предстои Цеци и Майкъл да обявят новия си благотворителен проект, по който работят от доста време и смятат да го стартират именно в България.", "date": "2019.05.13", "title": "Цеци Красимирова с пищна сватба в старинен замък"}
{"url": "https://www.monitor.bg:443/bg/a/view/kris-steypyltyn-stana-tatko-za-peti-pyt-164971", "text": "Кънтри звездата Крис Стейпълтън изпита чувството да стане баща за пети път. Това съобщи щастливата майка – Морган, която също е певица Тя сподели снимка в Инстаграм на бебешка ръчичка и написа: Всички подробности около новия член на семейството обаче се пазят в тайна. Носителят на пет награди „Грами“и Морган си казаха заветното „да“ през 2007 г. Те имат трима сина, двама от които са едногодишни близнаци, и една дъщеричка. Гласовитата двойка не издава никаква информация за наследниците си, като не са разкрили дори имената им.", "date": "2019.05.13", "title": "Крис Стеъпълтън стана татко за пети път"}
{"url": "https://www.monitor.bg:443/bg/a/view/sinite-kamyni-i-loko-pd-se-klasiraha-za-finalite-164985", "text": "Отборите на „Сините камъни“ (Сливен) и „Локомотив“ (Пловдив) станаха победители в зона Пловдив на детския футболен турнир „Данониада” 2019. На градския стадион в Пловдив децата и от двата отбора не допуснаха нито един гол във всички мачове и заслужено продължават участието си в турнира. В последните мачове „Сините камъни” надигра трудно с 1:0 „Локомотив – Юнайтед”, а „Локо“ (Пд) спечели с минималното 1:0 над „Берое” (Стара Загора). В надпреварата се включиха отбори от Стара Загора, Сливен, Пазарджик, Димитровград, Стамболийски и цяла южна България. Следващите мачове от „Данониада” 2019 ще се играят във Варна на 18 май. Заявки за участие се приемат до един ден преди мачовете в съответната зона на интернет адреса на турнира www.danoniada.bg", "date": "2019.05.13", "title": "„Сините камъни” и „Локо” (Пд) се класираха за финалите"}
{"url": "https://www.monitor.bg:443/bg/a/view/20-g-zatvor-za-sveshtenik-pedofil-164988", "text": "Петдесет и седем годишният бивш католически свещеник Джовани Трота от южния италиански град Фоджа бе осъден на 20 години решетки за педофилия Защото преди Ватикана да му отнеме през 2015 г. правото да проповядва, попчето било изнасилило 10 момчета на възраст между 11 и 13 години. Според свидетели малолетните жертви на похотливеца в расо били много повече, но за тях той не бил подведен под отговорност, тъй като родителите на потърпевшите не се били осмелили да се жалват пред властите. Дон Джовани, както насилникът бил известен във Фоджа преди да стане клиент на правосъдието, засищал нагона си главно с подрастващи - мераклии за футболисти. Ами освен че изпълнявал свещеническите си обязаности в поверената му епархия, педофилът ръководел и местния детски футболен отбор. И за да може да прекара през леглото си малчуганите, попчето - треньор им обещавало, че ако го слушат и следват във всичко без да разказват за това вкъщи, той щял да ги направи известни поне колкото Кристиано Роналдо. В началото похотливецът си избирал за сексуалните занимания в дадения му от църквата дом слабохарактерни и мекошави момчета, които обладавал поединично. Постепенно обаче дон Джовани се самозабравил или по-точно взел се за недосегаем, и започнал да посяга на всички малугани, които му харесват. Нещо повече – той започнал да организира оргии с по 4 – 5 момчета, на които понякога давал и пари, за да пазят в тайна случилото им се „съвместно тайнство“. Изяла му главата обаче не някое покаяло се момче от неговия „секс-отбор“, а меракът му да споделя „подвизите“ си в социалните мрежи - за да се издокара пред приятелите си - педофили Дон Джовани заснемал редовно оргиите и веднага ги качвал в интернет. Да, ама случайно или не, някои родители познали децата си в клипчетата на свещеника – треньор, оплакали се на когото трябва и не след дълго похотливецът бил закопчан благодарение на собственоръчно направените доказателства срещу самия него. В дописките си за насилника – свещеник от Фоджа италианските медии подчертаха, че педофилията се шири яко сред католическите свещенослужители, а подетата от папа Франциск борба срещу уродливото и уронващо престижа на църквата явление нямало да бъде никак лека.", "date": "2019.05.13", "title": "20 г. затвор за свещеник-педофил "}
{"url": "https://www.monitor.bg:443/bg/a/view/toto-pechalbi-tiraj-38-164987", "text": " Числа - (9, 25, 34, 35, 40, 42); 6 - няма, 5 - 6 по 5890,40 лв., 4 - по 82,20 лв., 3 - по 5,90 лв.; ДЖАКПОТ: 3 722 369,99 лв.  Числа - (4, 25, 28, 30, 34, 42); 6 - няма, 5 - 5 по 2193,90 лв., 4 - по 27,80 лв., 3 - по 2,80 лв.; ДЖАКПОТ: 504 792,61 лв.  I теглене - (8, 10, 16, 30, 33); 5 - 2 по 11 937,60 лв., 4 - по 123,00 лв., 3 - по 6,20 лв.; II теглене - (3, 15, 16, 18, 33); 5 - няма, 4 - по 199,40 лв., 3 - по 7,70 лв.  Числа - (3, 11, 14, 28, 42); Зодия 7 - Везни; 5+1 - няма, 5 - няма, 4+1 - няма, 4 - 6 по 500,00 лв., 3 - 190 по 100,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (1, 5, 8); Цифри – (8, 6, 1); 3 - 11 по 2644,60 лв., 2 - 1452 по 20,00 лв.; ДЖАКПОТ: 0,00 лв.  Година 00, месец 03, дата 30, ден 6; I група - няма, II - няма, III - 3 по 123,00 лв., IV - 1 от 230,70 лв., V - 6 по 38,40 лв., VI - 6 по 30,80 лв., VII - 10 по 23,10 лв., VIII - 10 по 18,50 лв., IX - 46 по 6,00 лв., X - по 4,60 лв., XI - по 4,20 лв., XII - по 2,10 лв., XIII - по 2,70 лв., XIV - по 1,20 лв., XV - по 1,10 лв.; ДЖАКПОТ: 10 639,55 лв. 1000 лв.    \"5 от 35\"      435847181   София 1000 лв.    \"5 от 35\"      074416035   Г. Делчев 1000 лв.    \"5 от 35\"      935195540   Перник 1000 лв.    \"5 от 35\"      557154126   Перник 1000 лв.    \"5 от 35\"      151552179   Бургас 1000 лв.    \"5 от 35\"      855522519   София 1000 лв.    \"5 от 35\"      217891027   София 1000 лв.    \"5 от 35\"      099553564   София 1000 лв.    \"5 от 35\"      339463323   Перник 1000 лв.    \"5 от 35\"      019112697   Казанлък Лека кола  \"5 от 35\"    025168401   Стралджа", "date": "2019.05.13", "title": "Тото печалби, тираж №38"}
{"url": "https://www.monitor.bg:443/bg/a/view/otkriha-myrtyv-izcheznal-na-3-i-maj-164974", "text": "Мъж, обявен за издирване преди 10 дни е открит мъртъв в канал в димитровградското село Брод. На 12 май местни жители съобщили на полицаите за зловещата находка.Починалият е на видима възраст между 70-80 години. Станало ясно, че той е обявен за издирване на 3 май, след подаден сигнал от неговата внучка, която описала и дрехите, с които е бил облечен. Трупът е откаран за аутопсия. От първоначалния оглед липсват следи от насилие.    ", "date": "2019.05.13", "title": "Откриха мъртъв изчезнал на трети май "}
{"url": "https://www.monitor.bg:443/bg/a/view/kmetyt-na-septemvri-s-2-5-g-uslovna-prisyda-zaradi-ukrivane-na-danyci-164978", "text": "Пазарджишкият Окръжен съд постанови 2,5 г. с 4-годишен изпитателен срок условно на кмета на община Септември Марин Рачев за укриване на данъци от продажбата на горива през периода 2005-2006 г. в качеството му на едноличен търговец. Градоначалникът трябва да възстанови и 118 000 лв. на НАП-на толкова възлиза неплатените данъци. Рачев заяви пред журналисти, че не се смята за виновен и ще обжалва присъдата пред Апелативния съд в Пловдив. Преди днешното заседание в петък прокурорът по делото Паун Савов поиска 5 години ефективна присъда и конфискация на цялото или част от имуществото. Декларираното му имущество включва 4 автомобила и един апартамент в Пазарджик. Държавният обвинител поиска от съда да уважи и предявения граждански иск от представителя на НАП по делото. Според прокурора доказателствата по делото категорично са показали, че Марин Рачев не е имал необходимите резервоари и част от горивото е продадено без документи. В резултат на това неговото дружество е подало в НАП 16 декларации – 15 месечни по ДДС и една годишна, с невярно съдържание. През април Специализираната прокуратура повдигна и предяви обвинение на кмета на  Септември за умишлена безстопанственост (престъпление по чл. 219, ал.3 от НК) за седем деяния, от които е причинена вреда на общината в размер на 226 528.24 лева, съобщиха тогава от прокуратурата. Обвинението касае изпълнението на договор по обществена поръчка с предмет: “Ремонт на пътна и улична мрежа на територията на община Септември“, сключен между общината като възложител и „Консорциум ремонти и възстановяване-Септември“ ДЗЗД - като изпълнител.Събраните доказателства сочат, че Рачев е извършил плащания по договора, без строително-монтажните дейности да са били изпълнени от строителя, при това на многократно завишени цени. Материалите по този казус бяха отделени от наказателното производство срещу Марин Рачев, което заради огромния си обем бе разделено.", "date": "2019.05.13", "title": "Кметът на Септември с 2,5 г. условна присъда заради укриване на данъци"}
{"url": "https://www.monitor.bg:443/bg/a/view/zemedelec-ubi-kradec-vljazyl-v-nivata-mu-164975", "text": "Фермер хвана крадци да опоскват нивата му и прегази единия от тях с пикапа си. Кървавият инцидент е станал малко след полунощ в събота срещу неделя край село Болярино, община Раковски.  За смъртоностния случай потвърди и директорът на пловдивската полиция, старши комисар Атанас Илков. Собственикът на кравеферма забелязал неизвестни лица да косят в нивата му. Той ги подгонил с пикапа и прегазил смъртоносно единия от тях – на 30 години. Леко ранен е и другият крадец. „Загиналото лице е от ромски произход. Водачът на пикапа е задържан. Тепърва ще изясняваме обстоятелствата около инцидента“, каза Илков.  В момента в село Болярино има жандармерия, която пази реда в селото, и кравефермата от нападение с цел отмъщение.  14 присъди има 30-годишният ром Петър Гаджанов, който бе прегазен от фермер от кипърски произход в пловдивското село Болярино, след като се опитал да извърши кражба от имота му. Това съобщи окръжния прокурор Румен Попов. На 11 май т.г. въпросният апаш отишъл с двама съучастници в стопанството на Димитракис Пирилис. Възнамерявали да задигнат люцерна или животни. Носели са коса и други земеделски сечива. Те били забелязани от кипъреца, който се качил на товарния си джип и ги подгонил. Крадците се разбягали в различни страни. Фермерът успял да настигне 30-годишния Петър и го блъснал. После Пирилис се опитал да открие другите двама апаша със светнатите фарове на автомобила си, но не успял. Според един от тях той се върнал до лежащия на земята Гаджанов и започнал да обикаля около него. Съдебно-медицинската експертиза ще установява дали кипърецът го е прегазил повторно. Другите двама апаши са също рецидивисти - съответно с 2 и 9 осъждания. Установено е, че убитият и един от съучастниците му са крали коне и крави от същия фермер. Тогава Гаджанов е получил 7 години затвор, а вторият - 4 години. „Кръв за кръв ще има“, се заканиха се в ромската махала на Белозем, след като фермерът Димитакис Пирилис блъсна с джипа си Петър. „Не сме били във фермата на кипъреца. Бяхме в люцерната на два километра, когато той пристигна с джипа и ние с другия Ангел избягахме с каруците, а Петър остана. Видях как фермерът блъсна Петър и започна да прави кръгчета в люцерната, газейки го“, разказа Ангел. 31-годишният Петър оставя сираче 8 месечно бебе, а съпругата му е бременна в шестия месец. Майката на убития Петър - Фанка, е в шок от случилото се.  „По-добре да не излиза от затвора. Господ да го накаже, върна ми детето на парчета“, изплака майката. Според запознат, ромите отишли да крадат от окосената люцерна на фермера. Той живее от 10 години в Болярино и има голяма кравеферма.  Селскостопанският производител, вече с повдигнато обвинение. Занимава се със земеделие у нас от 10 години насам. Пирилис е задържан. Направил е пълни самопризнания, а прокуратурата ще го обвини в предумишлено убийство, съобщиха от прокуратурата. Близките на кипърския бизнесмен твърдят, че имотите му не за първи път стават мишена на крадци. Преди четири години, като отмъщение, била подпалена и къщата му. В момента полицейското присъствие в селото е засилено.", "date": "2019.05.13", "title": " Фермер хвана крадец и го прегази с пикапа си (ОБНОВЕНА)"}
{"url": "https://www.monitor.bg:443/bg/a/view/selo-vyrna-lentata-nazad-i-pochete-djakon-levski-164969", "text": "Скромна мраморна плоча с ликовете на Апостола на Свободата Васил Левски и поп Слави Неделчев поставиха недалеко от центъра на павелбанското село Долно Сахране местните жители, за да увековечат спомен отпреди 150 години, когато там е създаден таен революционен комитет за освобождението на България. Средствата за изработването й са били събирани в продължение на няколко месеца, коментира кметът Христо Калчев, тя е монтирана върху оградата на двора, където някога се е намирала църковната камбанария, сред дарителите били и далечни наследници на отец Стоян, наричан от турците Карапапаз ви заради буйния си нрав и носенето на пищови под расото дори когато служел в храма. Местните летописци разказват, че Васил Левски е идвал в Долно Сахране по покана на отеца през февруари 1869 г., а през май бил създаден и комитетът, предвождан от свещеника. Отец Слави Неделчев почива на 77 годишна възраст през 1901 г., негово дело е възстановяването на опожарената през Руско-турската освободителна война черква и изграждането на читалище. Години след смъртта му костите били препогребани в черковния двор, там била сложена и плоча, която през десетилетията  се затрила.", "date": "2019.05.13", "title": "Село върна лентата назад и почете дякон Левски"}
{"url": "https://www.monitor.bg:443/bg/a/view/uchenici-pochistiha-skulptura-emblema-na-kazanlyk-164970", "text": "Ученици, членове на младежкия общински съвет почистиха в неделя емблематичната за Казанлък скулптура „Тракийката“ на Доко Доков, която вече близо 4 десетилетия украсява централния градски площад Севтополис.  От монтирането и до сега фигурата на тракийската принцеса, изработена от бял мек камък не е била почиствана, единствената намеса е била през 2005 г., когато са били изработени наново обеците и едната ръка, унищожени преди време от останали неизвестни вандали. Роденият на 1 май 1929 година в града на розите ваятел е ученик на проф. Любомир Далчев, автор е на десетки значими творби - декоративни пана за аерогарата в Бургас, автогарите във Велико Търново, Омуртаг, Севлиево, Павликени и др. Негови работи са собственост на колекционери от цял свят,през 80-те години дарява на родния си град десет от произведенията си, сред тях и бронзовата глава – копие на  тракийския владетел Севт ІІІ. Малко преди да почине  през 2013 година завещава гипсовия макет на една от последните си фигури, известната „Японката“, която е изпълнена от неговия приятел Димитър Колчев в метал и открита през 2015 г. Хигиенизиращата акция на младежите се провежда в рамките на започналите за 117-и път празници на розата в Казанлък.", "date": "2019.05.13", "title": "Ученици почистиха скулптура – емблема на Казанлък"}
{"url": "https://www.monitor.bg:443/bg/a/view/bylgarija-i-latvija-s-naj-niska-prodyljitelnost-na-jivota-164976", "text": "България заедно с Латвия са сред страните с най-ниска средна продължителност на живота на населението в Европейския съюз. Това показват данни на Националния статистически институт (НСИ), публикувани днес. Очакваната средна продължителност на предстоящия живот общо за населението на страната, изчислена за периода 2016 - 2018 г., е 74,8 години, като спрямо предходния период (2015 - 2017 г.) остава непроменена. Този показател в Лативя е 74,9 години. С най-висока продължителност на живота са жителите на Испания (83,4 години) и Италия (83,1 години). Средната продължителност на живота при мъжете в България е 71,4 години, докато при жените е със 7 години по-висока – 78,4 години. За периода между 2008 и 2018 г. увеличението при мъжете е с 1,9 години, а при жените - с 1,8 години, показват още данните на НСИ. Средната продължителност на живота на населението в градовете е с 2,9 години по-висока (75,7 години), отколкото на населението в селата (72,8 години). Спрямо 2008 г. за населението в градовете увеличението е с 2,3 години, а за населението в селата е с 1 година. За лицата, достигнали възраст 65 навършени години, очакваната продължителност на живота е 16,1 години, като за мъжете и жените тя е съответно 14,1 и 17,8 години. За периодa 2008-2018 г. очакваната продължителност на живота на лицата, навършили 65 години, се е увеличила с 1,2 години (0,9 за мъжете и 1,5 за жените). Очакваната продължителност на живота варира от 72,7 години в област Монтана до 76,6 години в областите София (столица) и Кърджали, като общо в осем области тя е над средната за страната. Жените живеят по-дълго от мъжете във всички области на страната, но най-голяма е разликата между двата пола в област Силистра (8,5 години), а най-малка - в областите София (столица) и Шумен (6 години).", "date": "2019.05.13", "title": "България и Латвия с най-ниска продължителност на живота"}
{"url": "https://www.monitor.bg:443/bg/a/view/ubivajki-ijv-triumfira-na-nagradige-bafta-164973", "text": "Сериалът \"Убивайки Ийв\" блесна като големия победител на церемонията по връчването на телевизионните награди БАФТА в Лондон. Поредицата бе избрана за най-добра драма. Джоди Комър и Фиона Шоу, които се разписват с участие в сериала, бяха отличени съответно за най-добра актриса и най-добра актриса в поддържаща роля. Екшън драмата, която проследява агенти на МИ-6, тръгнали по следите на убиец, спечели също призовете за оригинална музика и звук. \"Патрик Мелроуз\" бе избран за най-добър мини сериал, а звездата в него Бенедикт Къмбърбъч - за най-добър актьор. Сериалът получи също отличието за най-добър сценарий в категорията драма. Стивън Фриърс грабна статуетката за най-добър режисьор за \"Един много английски скандал\", който взе още отличията за костюми и най-добър актьор в поддържаща роля - Бен Уишоу. \"Вечната Сали\" получи наградата за най-добра комедия. Джесика Хайнс спечели приза за най-добра актриса в комедия за There She Goes, а отличието за най-добър актьор в категорията бе избран Стив Пембъртън за \"Зад врата номер 9\". Международната награда БАФТА бе присъдена на сериала \"Наследници\".", "date": "2019.05.13", "title": " \"Убивайки Ийв\" триумфира на наградите БАФТА"}
{"url": "https://www.monitor.bg:443/bg/a/view/bg-olimpijci-zavouvaha-9-medala-v-portugalija-i-rusija-164972", "text": "Български ученици завоюваха общо 9 медала от 53-то издание на Международната Менделееевска олимпиада в Санкт Петербург, Русия и 17-тата олимпиада по природни науки на Европейския съюз EUSO, която се проведе в Алмада, Португалия. Българският национален отбор по химия се завърна от Русия с един златен и два сребърни медала. Златен медал завоюва Камен Петров от XII клас на НПМГ „Акад. Л. Чакалов“, гр. София, а сребърните медали бяха за Дамян Францов от XI клас на СМГ „Паисий Хилендарски“ София и Евгени Стателов от XII клас на ЕГ „Пловдив“. В отбора участва още и Кристиян Вилхемов от XI клас НПМГ „Акад. Л. Чакалов“, гр. София. Ръководители на отбора бяха доц. д-р Христо Чанев и гл. ас. д-р Даниела Цекова. Състезателната програма на Менделеевската олимпиада тази година включва два теоретични и един практически кръг. На първия теоретичен кръг участниците работят върху 8 задачи от различни области на химията. На втория теоретичен кръг участниците работят върху материал, структуриран в 5 отделни области на химията - Неорганична, Органична и Аналитична химия, Физикохимия и Химия на живота и полимери. За всяка от тези области са дадени по 3 задачи. Всеки участник си избира задача от съответната област и работи върху нея. Третият , практическият кръг, е синтез - обръщане конфигурацията алфа-аминокиселина и количественото й определяне чрез титриметрия. Максималната оценка, която участниците могат да получат, е 230 точки. Тази година олимпиадата се проведе в град Санкт Петербург, Русия. В състезанието участваха 150 младежи от 29 страни от Европа, Азия и Африка. В надпреварата за първи път се включиха Австрия, Иран, Китай, Сирия, Словакия, Хърватия и Чехия. В Португалия олимпийците ни спечелиха три сребърни и три бронзови медали. Петър Жотев от Софийската математическа гимназия „Паисий Хилендарски”, Красимир Масларов от Националната природо-математическа гимназия и Александър Проданов от Профилираната природо-математическа гимназия в Казанлък донесоха среброто, а бронза завоюваха Виктор Гилин от Националната природо-математическа гимназия, Павел Атанасов Николов от Математическа гимназия „Акад. Кирил Попов“ в Пловдив и Васил Николов Николов от Първа частна математическа гимназия в София. Олимпиадата се проведе във Факултета по природни науки и технологии на Лисабонския университет NOVA в два кръга, а България участва с два отбора по трима ученици на възраст по-малка от 17 години, съгласно регламента на състезанието. Участниците решаваха екипно експериментални задачи с изследователски характер, свързани с качествата на корка като природен материал и използването на ресурсите на океана за добиване на енергия и за опазване на природата.", "date": "2019.05.13", "title": "БГ олимпийци завоюваха 9 медала в Португалия и Русия"}
{"url": "https://www.monitor.bg:443/bg/a/view/slynceto-ohlajda-napitkite-164968", "text": "Хладилната чанта GoSun Chill не използва лед за охлаждане, а отделна батерия от 144 Wh, от която може да се зареждат мобилни устройства. За да може да охлажда и в най-горещите дни, GoSun предлага няколко варианта на слънчеви панели, позволяващи напълно независимо охлаждане. За разлика от Solar Cool, който бе представен през 2014 г., GoSun Chill не разполага с вградени слънчеви панели. Въпреки че може да се сметне за недостатък, това позволява гъвкавост на дизайна. GoSun предлага избор от външни слънчеви панели, като 30-ватовия GoSun Flex Solar с три панела, базиран на зарядното устройство за телефони с два панела или умната маса GoSun Solar Table от 60-вата. GoSun Chill не е зависима само от слънчевата енергия, като безчетковия му DC компресор може да се захранва директно от включения GoSun Powerbank, всеки контакт от 100-240V AC електричество или стандартен 12V изход в автомобил. Този Powerbank, не е обикновено зарядно устройство за телефон. Тази батерия с капацитет от 15-ампера и тегло 900 гр., може да охлажда цял ден или напълно да зареди 10 смартфона чрез трите си USB порта и разполага с фенер от 200-лумен. Температурата на охлаждане варират от -20 ° до 20 ° C, което разбира се влияе на живота на Powerbank, като GoSun казва, че в топъл летен ден, може да поддържа 12 ° C, в продължение на 14 часа. През годините, други соларни продукти на GoSun също са предизвиквали интерес, от печката GoSun Stove до практичната слънчева печка за хот-дог, но има и сериозна кауза зад всичко това. GoSun си партнира с различни неправителствени организации, като Global Alliance for Clean Cookstoves, чиято мисия е да се справи с болестите, свързани с вдишването на дим и недостига на горива в развиващите се страни. Подкрепата за GoSun Chill в Indiegogo е изумителна. До сега, кампанията е успяла да събере $ 222.000, което е $ 210.000 над първоначалната цел от $ 12.000 долара. Подкрепата за GoSun Chill започва от $ 489, което е с 34% по-малко от цената на дребно, и включва охладителя и Powerbank. Комплектите със слънчеви панели Flex Solar започват от $ 549. Доставките са планирани за август тази година, ако всичко върви по план.  ", "date": "2019.05.13", "title": "Слънцето охлажда напитките"}
{"url": "https://www.monitor.bg:443/bg/a/view/ot-15-maj-obajdanijata-kym-drugi-strani-v-es-do-0-19-evro-min-164979", "text": "От 15 май влиза в сила нова максимална цена за всички международни повиквания и SMS в рамките на ЕС. В резултат на това потребителите, които се обаждат от своята държава към друга държава от ЕС, ще плащат не повече от 19 евроцента на минута (+ДДС) и 6 евроцента за SMS съобщение (+ДДС). Операторите в ЕС ще трябва да уведомят потребителите за новите пределни цени. Правилата ще се прилагат във всички 28 държави членки от сряда, а скоро и в Норвегия, Исландия и Лихтенщайн. След премахването на таксите за роуминг през юни 2017 г., тези нови тавани на цените за международни повиквания и SMS в ЕС са част от реформата на правилата в областта на далекосъобщенията в целия ЕС, с която се укрепва координацията на електронните съобщения и се засилва ролята на Органа на европейските регулатори в областта на електронните съобщения (ОЕРЕС). Според Мария Габриел, комисар по въпросите на цифровата икономика и цифровото общество, след премахването на таксите за роуминг през 2017 г. сега ЕС предприема мерки срещу прекомерно високите такси за трансгранични повиквания от родината. Ново проучване на Евробарометър за международните разговори показва, че 4 от всеки 10 анкетирани (42 %) са се свързали с някого в друга държава от ЕС през изминалия месец. 26% от отговорилите съобщават, че са използвали стационарен телефон, мобилен телефон или SMS, за да се свържат с някого в друга държава от ЕС. Новите правила в областта на далекосъобщенията проправят пътя за повече инвестиции във високоскоростна свързаност и плавното въвеждане на 5G мрежата в ЕС. Европейският кодекс за електронните съобщения и Регламентът за ОЕРЕС влязоха в сила през декември 2018 г. Докато Кодексът трябва да бъде транспониран в националното законодателство до края на 2020 г., в Регламента за ОЕРЕС са предвидени различни дати за влизане в сила. Първото от новите правила в областта на далекосъобщенията, което трябва да влезе в сила, е правилото за пределните цени на международните повиквания.", "date": "2019.05.13", "title": "От 15 май обажданията към страни в ЕС до 0,19 евро/мин."}
{"url": "https://www.monitor.bg:443/bg/a/view/tejka-katastrofa-otne-jivota-na-40-godishen-kustendilec-164959", "text": "40-годишен мъж е загинал при пътнотранспортно произшествие в Пернишко. Още двама са пострадали при катастрофата. Инцидентът е станал вчера, около 13, 20 ч., на автомагистрала „Струма“, в района на с. Студена. Лек автомобил Сеат „Леон“ с кюстендилска регистрация, пътуващ посока столицата, напуснал пътното платно,  скъсал еластичната мантинела и спрял в близката ливада. В резултат на това е загинал возещ се на задната седалка 40-годишен мъж. Шофьорът на колата, 39-годишен е със счупена ръка и ребра, а третият пътник в автомобила и брат на починалия, 37-годишен мъж е с комоцио. Всички са от гр. Кюстендил, като пострадалите са настанени в пернишката болница за лечение, а загиналият е закаран в Съдебна медицина за аутопсия. Причините за случилото се са в процес на установяване, обявиха от ОДМВР - Перник. Започнато е досъдебно производство и работата продължава.  ", "date": "2019.05.13", "title": "Тежка катастрофа отне живота на 40-годишен кюстендилец"}
{"url": "https://www.monitor.bg:443/bg/a/view/djipsi-kings-idvat-za-praznika-na-jambol-164963", "text": "Основателите на групата \"Джипси Кингс\" - Канут Рейес, Пол Рейес и Чико Бучики, съвместно с други 15 музиканти от световна величина, ще изнесат на 16 юни в Ямбол концерт на открито по повод на празника на града \"Свети Дух\", съобщиха от пресцентъра на общината. Групата ще представи култови песни на легендарните \"Джипси Кингс\" като \"Bamboleo\", \"Djobi Djoba\", \"Volare\", \"Un Amor\", както и свои нови мелодии, обединени под името \"Original Gypsies\".", "date": "2019.05.13", "title": "\"Джипси Кингс\" идват за празника на Ямбол "}
{"url": "https://www.monitor.bg:443/bg/a/view/fandykova-porycha-ot-ban-kartini-za-slepi-164960", "text": "Десет картини за слепи ще бъдат поставени в Софийска градска художествена галерия и в Музея на историята на София. Изработването им бе поръчано от кмета на столицата Йорданка Фандъкова след откриването на новата научно-индустриална лаборатория RILab i2030, на което тя видя 3D изображения от залавянето на Васил Левски. Това ще даде възможност хората със зрителни увреждания да се запознаят с част от изкуството на двете галерии. „Слепите могат да „видят“ картини благодарение на чувствителните си ръце и ще разберат релефа и цялото съдържание на картината.“, обясни Костадин Костадинов, който е координатор на експертния съвет за наука, технологии и иновации. Той уточни, че все още не са избрани произведенията от двете галерии, които ще бъдат адаптирани за незрящите. Поръчката на общината трябва да бъде готова в рамките на 3 месеца. При интерес обаче могат да бъдат изработени още картини и за други общински институции, сподели Костадинов. Ръководителят на секция за лингвистично моделиране в Института по информационни технологии в БАН Галя Ангелова обясни, че плочите са слепи са един от примерите за продуктите, които могат да се получат в лабораторията. Тя обясни, че за да се отпечата един модел на 3D плочата първо е необходимо на компютър да се разработи като тримерен модел с двумерна фотография. След това моделът може да се отпечатва на различни принтери по света. RILab i 2030 си поставя за цел да реализира идеята за цифрова интеграция на наука, бизнес и обучение и подпомага изпълнението на Иновационната стратегия за интелигентна специализация на София. Тя ще предоставя подкрепа за научноизследователска и развойна дейност на малките и средни предприятия и високотехнологичната индустрия чрез използване на съществуващия научен капацитет и високотехнологично научно оборудване на академични и индустриални партньори. По време на откриването бяха демонстрирани софтуерни пакети за симулации, моделиране, 3D принтиране, софтуер и оборудване за прототипиране и единични производства, термовизия и термография, атомно силов микроскоп, 3D томография, лазерна лаборатория. По времена откриването представиха на текущите резултати от Националната научна програма „Електронно здравеопазване в България“ (е-здраве), финансирана от Министерство на образованието и науката. Като част от програмата е разработен диабетичен регистър с помощта на който се наблюдава лечението на диабетиците. Благодарение на него лекарите следят по-добре инсулиновите граници и поддържат по-лесно определена захар на пациентите. Благодарение на новата здравна технология 6122 диабетици са с подобрен контролът -индикатор на гликирания хемоглобин.", "date": "2019.05.13", "title": "Фандъкова поръча от БАН картини за слепи"}
{"url": "https://www.monitor.bg:443/bg/a/view/iznosyt-skochi-s-10-na-sto-v-pyrvite-meseci-na-godinata-164962", "text": "През периода януари - март от България общо са изнесени стоки на стойност 13 942.1 млн. лв., което е с 8.9 на сто повече в сравнение със същия период на предходната година, показват предварителни данни на Националния статистически институт. През март 2019 г. общият износ на стоки възлиза на 4 733.3 млн. лв. и се увеличава с 5 на сто спрямо същия месец на предходната година.През периода януари - март 2019 г. общо в страната са внесени стоки на стойност 15 253.2 млн. лв. (по цени CIF), или с 3.5 на сто повече спрямо същия период на 2018 година. През март 2019 г. общият внос на стоки намалява с 0.1 на сто спрямо същия месец на предходната година и възлиза на 5 113.4 млн. лева. Общото външнотърговско салдо (износ FOB - внос CIF) е отрицателно през периода януари - март 2019 г. и е на стойност 1 311.1 млн. лева. По цени FOB/FOB (след елиминиране на разходите за транспорт и застраховки при внос на стоки) салдото през периода януари - март 2019 г. също е отрицателно и е в размер на 264.6 млн. лева. През март 2019 г. общото външнотърговско салдо (износ FOB - внос CIF) е отрицателно и е на стойност 380.1 млн. лева. По цени FOB/FOB салдото също е отрицателно и е в размер на 61.4 млн. лева. През периода януари - март износът на стоки от България за трети страни нараства с 13.4 на сто в сравнение със същия период на предходната година и е на стойност 4 335.0 млн. лева. Основни търговски партньори на България са Турция, Китай, Сърбия, Съединените американски щати, Руската федерация и Република Северна Македония, които формират 51.4 на сто от износа за трети страни. През март 2019 г. износът на стоки от България за трети страни нараства с 10.4 на сто спрямо същия месец на предходната година и е в размер на 1 460.5 млн. лева. Вносът на стоки в България от трети страни през периода януари - март 2019 г. се увеличава с 11.2 на сто в сравнение със същия период на 2018 г. и е на стойност 5 506.6 млн. лева (по цени CIF). Най-голям е стойностният обем на стоките, внесени от Руската федерация, Турция, Китай и Сърбия. През март 2019 г. вносът на стоки в България от трети страни нараства с 8.6 на сто спрямо същия месец на предходната година и е в размер на 1 596.7 млн. лeвa. Външнотърговското салдо (износ FOB - внос CIF) на България с трети страни през периода януари - март 2019 г. е отрицателно и е в размер на 1 171.6 млн. лева. По цени FOB/FOB (след елиминиране на разходите за транспорт и застраховки при внос на стоки) салдото също е отрицателно и е на стойност 687.9 млн. лева. През март 2019 г. външнотърговското салдо (износ FOB - внос CIF) с трети страни е отрицателно и е на стойност 136.2 млн. лева.", "date": "2019.05.13", "title": "Износът скочи с 10 на сто в първите месеци на годината "}
{"url": "https://www.monitor.bg:443/bg/a/view/sysedite-na-streleca-ot-trapoklovo-beshe-usmihnat-i-privetliv-chovek-164967", "text": "64-годишният Петър Мариново от сливенското село Трапоклово е дебнал 3 денонощия бившата си приятелка Радост Куртева пред да я застреля с ловната си пушка преди обяд на 12 май, разказват колеги на берящата душа в МБАЛ „Д-р Иван Селимински“ 44-годишна жена. Психотормозът започнал от вечерта на 6 май, когато Радост позвънила на телефон 112 от дома си в Стралджа, за да се оплаче от Петър, който настоявал тя да се прибере при него държейки недвусмислено в ръката си ловна надцевка. На място пристигнали полицаи от местното РУ, но неканеният „гост“ успял да изчезне, а Радост отказала да напише писмена жалба, съобщи директорът на ОД на МВР-Сливен, старши комисар Димитър Величков. Маринов е бил забелязан от колежките на жертвата на три пъти във времето от 7 до 12 май, четвъртото му появяване се оказало фатално. Радост заживяла с 20-години по-възрастният от нея  шофьор на камион при Винпром-Карнобат преди около три години и половина след като около година по-рано останала вдовица. Синът й живеел в Германия с бременната си съпруга, дъщеря й наскоро се разделила с приятеля си и се завърнала в Стралджа. Петър също бил вдовец, имал двама сина, единият останал при него в Трапоклово със семейството си, а другият заминал за Сливен, връща лентата назад във времето 51-годишната Таня от заведението за хранене на пътен възел Петолъчката. По думите й, малко преди Великден Радост поставила своеобразен ултиматум на Петър: или й става гарант за заем, с който да купи жилище на дъщеря си в Стралджа или се разделят. Мъжът обаче се запънал и отказал да помага. Ден по-късно Радост си събрала багажа  и отишла в собствения си дом в Стралджа. Последвал бурен разговор между двамата и позвъняване на телефон 12. „Ако още тогава му бяха прибрали пушката може би нямаше да се стигне до тази история…“ , разсъждава на глас Ивелин, който е съсобственик на крайпътното барче и поназнайвал за обтегнатите отношения между работничката му и съжителя й. 3 изстрела от надцевката „Иж“ са проехтели пред смаяните очи на подранилите посетители в гостилничката. При първия Радост успяла да се скрие зад готварска печка, вторият е покосил в главата край една от масите за хранени, при третия едва не пострадал бащата на Ивелин, който пробвал да се намеси. Стрелбата със сачми №9 , използвани за пернати била от разстояние метър-два, снопът отнесъл половината лице на Радост, коментират хирурзите, които направили чудо, за да я спасят, но поне засега тя е в кома и на командно дишане. След третия изстрел Маринов се метнал на оставената в близост лека кола „Опел“ и с мръсна газ отпрашил към Трапоклово. Там към 9,40 часа проехтели още два изстрела. Пред дворната порта рухнал 58-годишният Любен Димов. Преди време някой отровил кучето, с което пазел овчето си стадо и той обвинил Петър. Ден по-късно пък била отровена петровата кобила и той хвърлил съмненията си към животновъда, коментират стресираните от случилото се трапокловци. Домовете на двамата се намират на разстояние от има няма 250-300 метра. Дали желанието да отмъсти за отворената си кобилка е обхванало стрелеца по пътя от Петол ъчката до Трапоклово или е било част от пъкления му предварителен план – едва ли някой някога ще разбере.Сигналът за втората жертва подал съседът Христо Митев, който чул изстрелите и шума на форсирания автомобилен двигател. Докато се задейства механизмът и на място от Сливен да пристигне линейка Маринов влязъл в собствения си двор, подпрял приклада на надцевката на земята,облегнал се с гърди на дулото и дръпнал спусъка. Металният сноп буквално отнесъл ребрата му. Секунди по-късно над окървавеното тяло се надвесила  снаха му, коментираха от сливенската окръжна прокуратура, където първоначално са образувани три досъдебни производство: за самоубийство и два опита за убийство. Те предстои да бъдат обединени, назначени с балистични експертизи, проведени са първоначални разпити на свидетели, иззети са записи от охранителните видеокамери в крайпътното капанче. В дулото на надцевката, която е законно притежавана, защото Петър бил редовен ловец имало още един патрон. В автомобила разследващите намерили разкъсана кутия за ловни патрони, от която липсвали 6 бройки. „Беше усмихнат, приветлив човек, помагал е с каквото може …“, споделят съседи на стрелеца. „Не пиеше когато беше с колата, не съм го чувал да повишава тон, поне докато е идвал при Радост…“, допълва Ивелин от „Петолъчката“. „На този етап няма данни за действия от ревност, по –скоро в случая има някакви икономически интереси и влошени съседски взаимоотношения заради стара запра за животни, уточнява сливенският окръжен прокурор Пламен Стефанов. През последните десетина години нямало заявителски материали срещу Маринов, скоро оръжието му било проверявано от служители на КОС, плащал си редовно ловния билет, но не го били виждали на ловни излети,допълва старши комисар Величков.Нямало било никакви основания пушката да бъде изземвана. В Трапоклово с постоянна адресна регистрация са около 430 души, една трета са роми, но нямало напрежение, никога преди фаталния 12-и май Маринов не е показвал агресия, твърди кметът Кирил Киров, чийто дом е на метри от двора на простреляния Любен и недалеко от жилището на самоубиеца. Тоя свят е изтрещял. Петър ще го погребат синовете му, сигурно ще е без поп, щото нали сам се гръмна. Молим се на Господа Радост и Любен да оцелеят, ама как ще се живее по-нататък …Не зная, не зная…“, промълви приседналата край окървавената метална дворна врата старица от Трапоклово. „Следващите 5-6 дни са решаващи за двамата пациенти. Не се наемам да давам прогнози. Цялото тяло на мъжа е пълно съм сачми, в кома е , сложили сме ги на апаратно дишане.“, каза в понеделник д-р Хрисант Хрисантов, зам. директор на МБАЛ „Д-р Иван Селимински“ в Сливен.", "date": "2019.05.13", "title": "Съседите на стрелеца от Трапоклово: Беше усмихнат и приветлив човек"}
{"url": "https://www.monitor.bg:443/bg/a/view/shvecija-podnovjava-razsledvaneto-sreshtu-asandj-za-iznasilvane-164964", "text": "Шведските прокурори решиха да възобновят разследването срещу основателя на WikiLeaks Джулиан Асанж за изнасилване, съобщи главният прокурор по случай Ева-Мари Персон.  Решението идва в момент, когато САЩ се стремят да го екстрадират по обвинения в хакване на правителствен компютър във връзка с WikiLeaks. През август 2010 г. шведската прокуратура започна разследване за сексуално насилие срещу Асанж, а през 2012 г. Обединеното кралство постанови, че трябва да бъде екстрадиран в Швеция, за да се изправи пред разпит. Той е обвинен в изнасилване и насилие. Асанж последователно отрича твърденията и през юни 2012 г. потърси политическо убежище в посолството на Еквадор в Лондон. Шведските прокурори спряха разследването си срещу Асанж през август 2015 г., като заявиха, че не могат да продължат случая, докато Асандж е в еквадорското посолство. Американските прокурори поискаха екстрадицията на Асандж миналия месец, когато Еквадор отмени убежището му, а Асандж бе арестуван и отведен от посолството . Сега той е в затвора с висока степен на сигурност в югоизточен Лондон .", "date": "2019.05.13", "title": "Швеция подновява разследването срещу Асандж за изнасилване "}
{"url": "https://www.monitor.bg:443/bg/a/view/za-po-malko-ot-polovin-chas-djambazki-se-rykuva-s-desetki-blagoevgradchani-164966", "text": "Кандидатът за евродепутат и водач на листата от ВМРО-БНД Ангел Джамбазки изненада днес преди обед забързани благоевградчани и се появи на площадчето пред старата сграда на кметството. Той пристигна в града за среща с офицери от резерва. За по-малко от половин час той се ръкува с десетки свои симпатизанти, с които проведе разговори. Те му пожелаха успех на предстоящите избори, но му дадоха и някои напътствия за предстоящия му втори мандат в европарламента. После Ангел Джамбазки, заедно с депутата Атанас Стоянов и приятели се отправиха към военния  клуб, където го очакваха офицери от резерва.", "date": "2019.05.13", "title": "Джамбазки на среща с офицери от резерва в Благоевград"}
{"url": "https://www.monitor.bg:443/bg/a/view/lideryt-na-upravljavashtite-v-rumynija-syobshti-za-opit-da-go-ubijat-164961", "text": "Лидерът на управляващата в Румъния Социалдемократическа партия (СДП) Ливиу Драгня заяви снощи пред телевизия Ромъния ТеВе, че в Дирекцията за разследване на престъпленията на организираната престъпност и тероризма (ДРПОПТ) има образувано дело, в което се споменава за опит той да бъде убит. Това изказване на Драгня е сред централните теми за румънския печат тази сутрин. Драгня говори пред Ромъния ТеВе на фона на информация за отравяне на бившия министър на водите и горите Дайна Пана, която подаде оставка по здравословни причини в началото на 2018 г., и на твърденията на кметицата на Букурещ Габриела Фиря, че в дебелото й черво е намерена 4-сантиметрова тел. Драгня каза, че в ДРПОПТ има едни показания, в които се говори за такова нещо (за опит за убийството му). \"Не са мои показания, а на някого, който говори с подлог и сказуемо\", заяви Драгня пред Ромъния ТеВе. Той допълни, че няма представа дали информацията е реална, пише в. \"Гъндул\". Лидерът на социалдемократите разказа още, че въпросното дело касае финансирането на протестите в Румъния. В. \"Гъндул\" припомня, че през август 2018 г. Драгня заяви, че е имало опит за убийството му и че четирима чуждестранни граждани са пристигнали в Румъния с тази цел, по инициатива на световно известна личност. \"Гъндул\" уточнява, че прокурорите от ДРПОПТ са образували дело, след като бившият министър на водите и горите Дойна Пана подаде жалба, че е тровена с живак. Разследването се води срещу организирана престъпна група и опит за убийство, а Пана бе изслушана вече, отбелязва вестникът. Тя е представила редица медицински документи, от които става ясно, че в организма й има двойно по-високо съдържание на живак. В. \"Евениментул зилей\" отбелязва, че за първи път от 54 години се появява информация за опит за убийство на министър. Изданието припомня, че не е имало подобен случай от 1965 г. насам, тоест от смъртта на Георге Георгиу Деж, който е първият комунистически лидер, за когото се твърди, че е бил облъчен с уран. Вестникът цитира и изявления на Дойна Пана, според които тя е подала оставка от министерския пост в началото на януари 2018 г. по здравословни причини. Тези новини идват на фона на съобщеното миналата седмица от кметицата на Букурещ Габриела Фиря, че в дебелото й черво е намерена тел. Фиря бе подложена на няколко хирургически интервенции през последните месеци, като при операция на 22 март лекарите намерили четирисантиметрова тел в дебелото й черво. Фиря каза, че нито лекарите, нито тя има обяснения за тази находка. \"Може цял живот да си остана с този въпрос - случайно ли е или е дело на престъпна ръка. Не знам какво да кажа\", коментира Габриела Фиря преди няколко дни.", "date": "2019.05.13", "title": "Лидерът на управляващите в Румъния съобщи за опит да го убият"}
{"url": "https://www.monitor.bg:443/bg/a/view/predstaviteli-na-41-strani-minaha-po-oranjevija-kilim-na-evrovizija-164958", "text": "Представители на 41 страни, които ще вземат участие в тазгодишното издание на Евровизия, преминаха по оранжевия (в унисон с цвета на логото на основния спонсор) килим на площада в Тел Авив. Така, организаторите от Израел официално дадоха старт на песенния конкурс, чийто първи полуфинал ще се проведе утре, 14 май. Следва вторият полуфинал два дни по-късно, а големият победител ще бъде посочен в събота (18 май). За основен фаворит към момента се смята Дънкан Лорънс (Холандия), на когото букмейкърите са дали най-нисък коефициент. В Тел Авив той ще се представи с песента Arcade. След него, според сайтовете за залози, ще се нареди руският представител Сергей Лазарев. Призиви за бойкот на Евровизия и протести срещу отношението на Израел към палестинците белязаха първите часове от Евровизия. Междувременно правителството на страната стартира лъжлива пиар кампания в Google, където се появи сайта boycotteurovision.net (в превод: „бойкот на Евровизия“). Въпреки че привлича хората, които са по-скоро несъгласни с политиките на страната, самият сайт предлага съдържание в полюсно различно настроение. В него се прави реклама на Израел като туристическа дестинация, в която се ценят различните култури. Използвана е и абревиатурата на основното палестинско движение, призоваващо за бойкот на конкурса – BDS (Boycott, Diversment, Sanctions, или преведено на български: Бойкот, Разнообразие, Санкции). В пиар кампанията на Израел обаче тя е „преведена“ като Beautiful (красива), Diverse (разнообразна) и Sensational (сензационна).", "date": "2019.05.13", "title": "Представители на 41 страни минаха по оранжевия килим на Евровизия"}
{"url": "https://www.monitor.bg:443/bg/a/view/eto-gi-pyrvite-finalisti-v-glasyt-na-bylgarija-164965", "text": "Ясни са първите финалисти в този сезон на  „Гласът на България“. Отборът на Михаела Филева продължава напред към концертите на живо в състав: Христиан Ненов, Вениамин Димитров и Надежда Александрова, а Иван Лечев ще се бори за победоносен хет трик с Николай Воденичаров-Никеца, Симона Симеонова и Ива Георгиева. Изпълнителите оцеляха след тежка серия нокаути, в която всеки от треньорите се раздели с по четирима участници. Нокаутите са съвсем нов етап в шоуто, в който в който оцелелите след двубоите певци се борят за място на един от трите стола на сцената. Дали ще седнат под номер едно, две, или три, зависи от представянето им, а задържалите се по местата си след финалното изпълнение продължават към концертите на живо. Водопад от носни кърпички за Михаела Филева обещаха зрители на шоуто в социалните мрежи, след като поп звездата заля със сълзи сцената при раздялата с Калоян Николов и Христиана Рандева. Към Калоян, който широката публика познава по-добре като бг двойнка на хал Дрого от „Игра на тронове“, Михаела има особен сантимент. Бургазлията изпълни „Враг“, един от хитовете на Графа с над 10-годишна история, но рокендрол аранжимента и спускането на колене по сцената не му помогнаха – когато 15-годишната Надежда от Шумен изпя Skyfall на Адел, Филева я постави на стол номер три и връчи на Калоян билет за вкъщи. Христиана, която получи поощрително пошляпване по дупето от Михаела по време на двубоите, не успя да овладее гласа си и стегна кецове към родния Шумен. Вълна от сълзи заля зрителите и с появата на лиричния трубадур Вениамин, който бе на ръба да скъса риза в драматичното си изпълнение. Любимецът на Тото от „Скандау“ едва не се разрида още при звука на първите аплодисменти, а след прегръдката с финалистите си Михаела Филева рухна на червения стол безутешно. Лечев с нежелание се раздели с Антон Гюров – синеокия ром от Средец, който пееше народно по изключителен, докосващ душата начин. Парче от сърцето си китаристът на ФСБ остави и в раздялата с Тодор Ковачев, едно от най-силните вокални остриета в отбора му. Със спортния журналист с душа на рокаджия Лечев се сбогува, за да даде стол на Ива Георгиева, която вдигна на крака публиката с разтърсващ кавър на Purple Rain на Принс. Следващата неделя в „Гласът на България“ сили в нокаутите ще премерят участниците от отборите на Камелия и Графа.", "date": "2019.05.13", "title": "Ето ги първите финалисти в „Гласът на България“"}
{"url": "https://www.monitor.bg:443/bg/a/view/bmv-se-zabi-v-kamion-kraj-plovdiv-dvama-ostanaha-na-mjasto-164956", "text": "Катастрофа отне живота на двама младежи на пътя. Тежкият инцидент с две жертви и сериозно пострадал е станала на пътя Пловдив-Пазарджик. Според първоначалната информация край разклон за с. Цалапица в движещ се на заден ход тежкотоварен автомобил \"Скания\" се блъснало БМВ. На място са загинали 32-годишният водач на колата и 23-годишен пътник, съобщиха от пресцентъра на ОД на МВР. Сигналът е подаден днес на телефон 112. В тежко състояние в болница е откаран друг младеж, на 22 години. И тримата са от Пазарджик. Камионът управлявал 45-годишен мъж, няма данни за употреба на алкохол и наркотични вещества. Причините са изясняват в рамките на образувано досъдебно производство, по описа на РУ - Стамболийски.", "date": "2019.05.13", "title": "БМВ се заби в камион край Пловдив, двама останаха на място"}
{"url": "https://www.monitor.bg:443/bg/a/view/majki-kupuvat-smartfoni-za-vryzka-sys-zabavachkata-164929", "text": "Родители от София и Добрич са принудени да купуват смартфони, които стоят в групите в забавачката, която посещават техните деца, за да имат връзка с учителите и да могат да се информират за тях. В същото време почти във всяка детска градина в Добрич се събират допълнително пари за тоалетна хартия и минерална вода от родителите. Понякога се включват и в закупуване на играчки. Това показа проверка на „Монитор“. В една забавачница в началото на учебната година, през септември, родителите събрали общо 1800 лева за консумативи. В края на октомври обаче ги извикали отново да дават пари, защото събраните били изхарчени, а не е купена нито една играчка. Родителите се възмутили и поискали обяснение за какво са отишли тези 1800 лева. Оказало се, че само за една от групите са закупени След бунта на останалите родители комплектите били пръснати и по другите групи. Майки от група в друга детска градина разказват друг куриоз. Двете учителки на децата отказали да дадат номерата на мобилните си телефони за връзка с родителите. Разбира се, родителите се ангажирали да плащат и месечната сметка на така наречения служебен телефон за групата. Същите сигнали има за десетки градини в столицата. В Кюстендил от 2013 година родителите не плащат такса на общината за детска градина, но зареждат с хигиенни пособия – течен сапун, мокри кърпи и тоалетна хартия, забавачките. Актът е доброволен, като това става през 2-3 месеца. „Няма как в детските градини да имат всичко. Затова през определен интервал от време купуваме тези неща“, обяснява млада майка от областния град. Заради забраната за събиране на пари в началото на годината родителите се разбирали да дават по 20 лв., като представители на настоятелствата по места закупували различни пособия за забавления на малчуганите. „Купуваме блокчета, пластилин, моливи, бои и др. Сумата не е голяма и всеки един от нас може да си го позволи“, разказва 28-годишната майка на близнаци Дарина. Средно по 50 лева на месец излиза таксата за детските градини в Бургас. Според регламента родителите плащат твърда сума от 18 лева месечно и по 1,52 лв. за всеки ден, в който детето им е било на забавачка. За хлапетата, които са завършили подготвителните групи, има опция да останат в градината и през лятото, но В началото на всяка учебна година родителите трябва да закупят и помагала, като книжки за оцветяване, блокчета за рисуване, цветни моливи и водни боички. Пакетът струва средно по 50 лева на дете. Заради зачестилите жалби от родители през есента на 2016 година бургаският кмет Димитър Николов издаде нарочна заповед, с която забрани да се събират пари за други нужди, освен за учебни помагала. Въпреки забраната, която бе придружена и с предупреждение за строги дисциплинарни наказания, в много забавачки тази практика продължава, твърдят родители. В момента основното перо е за допълнителни курсове - по рисуване, музика, танци и други, които се заплащат отделно. Подобни допълнителни занимания излизат средно между 20 и 30 лева на месец. По разпореждане на общината във Варна от февруари м.г. учителите нямат право да приемат подаръци от родителите. Години преди това пак с кметска заповед бе забранено събирането на пари от родителите за различни покупки, свързани с дейността на децата в забавачките. Причината за препоръката бяха множеството жалби от родители, на които общината реагира. За други родители обаче забраната била обидна за педагозите и те искаха дори отмяната й. коментираха ентусиазирани майки, които се сближаваха с подаръци с учителките на своите деца. В търновските детски градини официално пари не се искат. В една от градините обаче на първата родителска среща директорката загрижено обяснила на присъстващите майки, че общината няма пари и поради това в градината има нужда от подмяната на някои неща: пердета, завивки, играчки и санитарни пособия. Родителите събрали пари и закупили нещата. Интересен опит сподели майка, която е живяла известно време в чужбина и сега го прилага и у нас. „Нас не са ни карали да вършим нещо насила. Част от парите сме събирали, като направихме базар на мартеници, изработени от децата и родителите. Другите пари бяха от доброволни дарения, като в някои случаи родители помагаха с личен труд, докато някои не свършиха нищо. Но нито директорката, нито учителките са казали нещо или са променили отношението си към децата. Всеки постъпва така, както прецени или го чувства“, обясни варненка, според която така е намерен правилният баланс. Тя посочи подобна практика в САЩ, където дори в частните училища се организират такива благотворителни търгове, за да се дофинансират някакви проекти, а родителите ходят и помагат за различни неща.", "date": "2019.05.13", "title": "Майки купуват смартфони за връзка със забавачката"}
{"url": "https://www.monitor.bg:443/bg/a/view/pet-kvartala-v-sofija-ostavat-bez-topla-voda-za-sedmica-164952", "text": "От днес до другия понеделник включително „Топлофикация София“ спира подаването на топла вода към пет квартала в столицата. Засегнати ще са сгради в ж.к. „Младост-1“, ж.к. „Мусагеница“, ж.к. „Дървеница“, ж.к. „Студентски град“, кв. „Витоша“ и всички резиденции на бул. „Симеоновско шосе“. По-конкретно в различните квартали ще бъде спряна топлата вода към следните сгради: ж.к. „Младост-1“: от бл. № 1 до бл. № 79 В и от бл. № 121 до № №150; УМБАЛ „Света Ана“ ж.к. „Мусагеница“: от бл. № 80 до бл. № 110 ж.к. „Дървеница“ бл. №№ 15, 16, 17, 18, 18А, 19, 21, 23, 28, 33 34, 35, 36, 38, 40, 42, 42А, 43, 44, 45, 45А, 46, 47, 48, 49 ул. „Дъбница“ бл. №№ 3А,5,7,11,16,18,20, ул. „Константин Игнатов“ бл. №№1,1А,2,3,4,5,6,8; ул. „Айдемир“ бл.№13, ул. „Проф. Стоян Киркович“ бл. №№1,1А,3,5,12,27; ул. „Андрей Ляпчев“ бл. №№ 7, 9, 11; ул. „Яна“ бл. №№ 1,2,4; ул. „Белимел“ бл. 00 4,10,24; ул. „Иван Боримечка“ бл. №22; ул. „Климент Охридски“ №№ 5,7,9; ж. к. „Студентски град“ - всички общежития от бл. №1 до бл. № 61,НСА,УНСС,МГУ,ЛТУ,ХТМУ,ТУ-зала „Октомври“; кв. „Витоша“ - хотел „Вега“, офис сграда „Трелеборг“,НХА, ул. „Никола Габровски“ №90, ул. „Проф. Хр. Вакарелски“№№ 1, 3,5, 5А; ул. „Акад. Й. Трифонов“ №№1,4,18; ул. „Проф. Г. Златарски“ №№ 3,5,18; бул. „Симеоновско шосе“ №1, бул. „Г. М. Димитров“ №38; кв. „Витоша“ бл. №№1,2,3,6,7; резиденциите на бул. „Симеоновско шосе“ - Република Афганистан, Емирство Кувейт, Ислямска република Иран, Република Индонезия, Китайска народна република, Сирия, Алжирска народно-демократична република, Кралство Мароко, Боливарска република Венецуела, Кралство Белгия, Кралство Испания и Република Аржентина. „Топлофикация София” обяснява, че спиранията на топлата вода след приключването на отоплителен сезон 2018-2019 г. са за изпълнението на неотложни ремонти и профилактика по топлопреносната мрежа в участъците с повишена аварийност през последните месеци.", "date": "2019.05.13", "title": "Пет квартала в София остават без топла вода за седмица"}
{"url": "https://www.monitor.bg:443/bg/a/view/grigor-padna-s-oshte-dve-mesta-v-svetovnata-ranglista-164954", "text": "Григор Димитров отстъпи с две позиции в световната ранглиста при мъжете и през новата седмица ще е под №48. Българинът разполага с актив от 985 точки, като през тази седмица ще има възможност да натрупа такива в Рим, където през миналата година стартира от втори кръг и там загуби от Кей Нишикори. През този сезон той ще започне от първи кръг, където негов съперник ще бъде Ян-Ленард Щруф от Германия. Това ще бъде 4-и мач между Димитров и Щруф, като до момента българинът води с 2:1 победи. Втора ракета на България и през тази седмица е Димитър Кузманов, който заема 328-ма позиция. Александър Лазов е под №481, а Александър Лазаров - №489. На върха при мъжете остава Новак Джокович, който увеличава преднината си пред втория Рафаел Надал след титлата в Мадрид- 12 115 срещу 7945 точки. На трето място се завръща Роже Федерер, който измества Александър Зверев, след като германецът не успя да защити трофея си в испанската столица. Саша вече е четвърти, пети е Доминик Тийм, а топ 10 допълват Кевин Андерсън, Кей Нишикори, Хуан Мартин дел Потро, Стефанос Циципас и Джон Иснър. При дамите първа ракета на България остава Виктория Томова, която губи три места и през новата седмица заема №172 в света. Изабелла Шиникова е под №200, а Сесил Каратанчева - №209. В ноп 300 е още Елица Костова под №264, в Топ 500 са Александрива Найденова (№427) и Джулия Терзийска (№461), а в топ 1000 - Петя Аршинкова (№670), Юлия Стаматова (№727) и Диа Евтимова (№750). На върха при жените остава Наоми Осака, след като Симона Халеп не успя да спечели титлата в Мадрид и загуби на финала. Японката води с около 200 точки. Трета е Ангелик Кербер, а шампионката от Мадрид Кики Бертенс се изкачва с три места до №4. Следват Петра Квитова, Елина Свитолина, Каролина Плишкова, Слоун Стивънс, Ашли Барти и Арина Сабаленка.", "date": "2019.05.13", "title": "Григор падна с още две места в световната ранглиста"}
{"url": "https://www.monitor.bg:443/bg/a/view/vzriv-v-rostov-otne-jivota-na-dvama-dushi-164953", "text": "Мъж и 9-годишно дете загинаха при взрив на газ за битови нужди в жилищен блок в Каменския район на Ростовска област. Други двама пострадали при инцидента са настанени в болница. 16 души са спасени. По предварителни данни, пострадалата от експлозията 2-етажна кооперация не подлежи на възстановяване. Разрушена е по-голямата част от покрива, силно са пострадали седем апартамента. Блокът е построен преди 36 години и решението за окончателното му събаряне ще бъде взето до 15 май. Живущите в разрушената кооперация са настанени в пунктове за временно пребиваване и у роднини. Планира се на мястото на пострадалия дом в течение на една година да бъде построен нов блок, а през това време хората ще бъдат настанени във временни жилища. По случая е образувано наказателно дело. Това е торият подобен инцидент за тази година в Ростовска област. През януари взрив на газ за битови нужди разруши два етажа на жилищен блок и отне живота на една жена. Тогава трагедията се разигра в град Шахта. На 31 декември м.г. в Магнитогорск при подобен инцидент загинаха 39 души.", "date": "2019.05.13", "title": "Взрив в Ростов отне живота на двама души "}
{"url": "https://www.monitor.bg:443/bg/a/view/venecuelski-general-zove-za-svaljane-na-maduro-164950", "text": "Венецуелски генерал призова въоръжените сили на южноамериканската страна да въстанат срещу президента Николас Мадуро, съобщи Ройтерс. Рамон Ранхел, представящ се за генерал от военновъздушните сили, каза, че венецуелското правителство е контролирано от \"комунистическата диктатура\" в Куба, ключов съюзник на Мадуро. \"Трябва да намерим начин да превъзмогнем страха, да излезем на улиците, да протестираме и да потърсим военно обединение, за да променим тази политическа система\". Това каза Ранхел във видео в Ютюб, облечен в костюм и държащ в ръката си конституцията. \"Време е да въстанем\", добавя той. Според Ройтерс е слабо вероятно този призив да наклони везните. Други офицери, които се отрекоха от Мадуро, избягаха от страната, а военното ръководство продължава да е на страната на президента, отбеляза агенцията.", "date": "2019.05.13", "title": "Венецуелски генерал зове за сваляне на Мадуро"}
{"url": "https://www.monitor.bg:443/bg/a/view/megan-i-hari-pokazaha-chast-ot-tjaloto-na-bebeto-164949", "text": "Принц Хари и Меган, херцогинята на Съсекс, публикуваха в Инстаграм снимка на крачетата на новороденото си бебе по случай първия Ден на майката за Меган като майка, предаде АП. На публикуваната снимка Меган държи с ръка крачетата на сина си, Арчи Харисън Маунтбатън-Уиндзор, а отдолу се виждат пролетни цветя като фон. Придружаващият снимката текст гласи: \"Почитания за всички майки - настоящи и бъдещи, както и за тези, които вече са загубени, но винаги ще бъдат помнени. Почитаме всяка една от вас\". Публикацията включва и стихове на Наира Уахид от нейното стихотворение, наречено \"Страни\": \"Моята/майка/беше/ моята първа страна;/ първото място, на което някога съм живяла\". Вчера в САЩ, Канада и много други страни се празнуваше Денят на майката. Във Великобритания тазгодишният Ден на майката мина, той беше на 31 март.", "date": "2019.05.13", "title": "Меган и Хари показаха част от тялото на бебето (СНИМКА)"}
{"url": "https://www.monitor.bg:443/bg/a/view/ustanoviha-vryzkata-mejdu-razmera-na-obuvkite-i-goleminata-na-penisa-164951", "text": "Мъжете може и да са чували приказката, че ако имат големи стъпала, е много вероятно специфична част от анатомията им също да е внушителна. Британски експерти, цитирани от в. \"Дейли стар\", обаче са категорични, че между размера на обувките и този на мъжкия полов орган няма нищо общо. Сексоложката д-р Джил Макдевит от CalExotics обяснява, че големината на пениса се дължи основно на генетиката. \"Размерът на мъжкия полов орган не е свързан, нито се определя от големината на стъпалата или която и да е друга част от тялото. Определяща за него е комбинация от генетика и фактори от заобикалящата среда, основно вътреутробни\", обяснява д-р Макдевит. За част от мъжете обаче размерът на пениса си остава \"болна\" тема, особено ако смятат, че природата не е била достатъчно щедра към тях. Според проучване 30 процента от представителите на силния пол не са доволни от големината на атрибута си. Мъжете, които считат, че природата е била благосклонна към тях, са 35 процента.", "date": "2019.05.13", "title": "Установиха връзката между размера на обувките и големината на пениса"}
{"url": "https://www.monitor.bg:443/bg/a/view/shofior-izgyrmja-s-3-bona-za-nabejdavane-na-policaj-v-korupcija-164955", "text": "Шофьор от силистренското село Полковник Таслаково е бил осъден от съда в Нови пазар да плати 3 хиляди лева за набеждаване на пътен полицай в корупция. Окръжният съд в Шумен е потвърдил решението на първата инстанция, като към глобите и обезщетението се добавят и още 720 лева съдебни разноски. Делото срещу Т. К. Ю. е било заведено от засегнатия от обвиненията му катаджия. Интересният казус се развил на 7 декември 2017 година. Т. К. Ю. тръгнал с личния си мерцедес за Шумен за преглед на жена си, която била бременна в осмия месец. По пътя спрели в село Браничево да купят хляб и храна, но шофьорът оставил колата в непосредствена близост до автобусна спирка. Тъй като пречела, се качил да я премести, но не сложил колан и точно в този момент го засякъл катаджийски патрул. Катаджиите спрели нарушителя и тръгнали да му съставят акт. Шофьорът обаче се ядосал и, според материалите по делото, започнал да вика, че ще съди полицейските служители, ще ги уволни, ще ги съсипе. За капак когато трябвало да подпише акта, решил да приложи хитър номер, разпространен във форумите за неизрядни шофьори. Записал във възражение: \"Господин Кирилов ме спря по време на паркиране и ме каза че ще ме пусне ако ме дадем двадесет лева ще те пусна\". Заради възражението последвала тежка проверка в ОДМВР - Шумен. Разпитали всички възможни свидетели, в т. ч. и жената на шофьора и шуреят му който също пътувал в автомобила, но и двамата отричали полицаят Кирилов да е искал подкуп. Признали, че Т. К. Ю. е писал възражението от яд, че са му направили акт. За да накаже клеветника и за да си изчисти името катаджията завел дело с граждански иск от 5 хиляди лева за причинени неимуществени вреди. Съдът в Нови пазар удовлетворил иска в размера до 2 хиляди лева и наложил на водача наказание \"Глоба\" в размер на още хиляда.", "date": "2019.05.13", "title": "Шофьор изгърмя с 3 бона за набеждаване на полицай в корупция"}
{"url": "https://www.monitor.bg:443/bg/a/view/tom-holand-specheli-1-5-mln-ot-spajdyrmen-zavryshtane-u-doma-164944", "text": "Хонорар в размер на 1,5 милиона долара е спечелил 22-годишният Том Холанд за първия си самостоятелен филм за Спайдърмен от вселената на „Марвел“ – „Завръщане у дома“.  Това стана ясно само два месеца, преди да   за първото включване на супергероите към големия екран след „Отмъстителите: Краят“. Холанд направи дебюта си като Спайдърмен през 2016 г. в „Капитан Америка: Гражданска война“, като според информация на американския сайт cheatsheet.com, към настоящия момент изгряващата звезда разполага със състояние в размер на 4 милиона долара. Сумата се очаква да се повиши и след премиерата на „Спайдърмен: Далеч от дома“, която е заложена за началото на месец юли. Това ще бъде петата продукция, в която Холанд играе Човека-паяк, като настоящият му договор с „Марвел“ предполага британецът да застане пред камера поне за още едно заглавие. Междувременно „Отмъстителите: Краят“ е все още на върха на американския боксофис и продължава похода си към титлата „най-печелившият филм на всички времена“. След само две седмици на екран, лентата, режисирана от братя Русо, събра 2,49 млн долара. Това е с 300 милиона по-малко от първенеца в класацията в момента – „Аватар“ на Джеймс Камерън, който е най-гледаният филм и у нас за последните 20 години заедно с „Титаник“ (дело отново на Камерън). От продажбата на билети в България, заглавието е спечелило 3,41 млн долара, сочи статистиката. Това е близо три пъти повече от парите, които родните киномани са заделили засега за „Отмъстителите: Краят“ – 1,14 милиона долара.", "date": "2019.05.13", "title": "Том Холанд спечели $1,5 млн от „Спайдърмен: Завръщане у дома“"}
{"url": "https://www.monitor.bg:443/bg/a/view/po-hladno-i-oblachno-nachalo-na-sedmicata-164946", "text": "Всички вече с трепет очакваме топлите летни дни, но те ще са мираж поне до края на работната седмица. Днес времето ще бъде по-студено от отминалите почивни дни. Минималните температури ще са еднакви до събота – 7 градуса, едва в събота облаците ще се разкъсат, гръмотевиците и валежите ще спрат. До събота си носете чадърите, защото  още днес се очакват превалявания. През следващото денонощие над страната ще има разкъсана облачност, значителна в следобедните часове над Западна и Централна България, гласи прогнозата на НИМХ. На места ще превали дъжд, в югозападните райони – придружен с гръмотевици. Вятърът ще е предимно умерен от изток-югоизток. Минималните температури ще са между 8° и 13°, максималните – между 19° и 24°, по Черноморието по- ниски. Атмосферното налягане слабо ще се понижи и ще бъде близко до средното за май. Над Черноморието ще има разкъсана облачност. Ще духа до умерен вятър от изток-югоизток. Максимални температури на въздуха: 15°-18°. Температурата на морската вода е 13- 15°, вълнението на морето ще бъде 2 бала. Над планините облачността ще е значителна и на места ще превали, в югозападните райони - с гръмотевици. Ще духа умерен до силен юг-югоизточен вятър. Максимална температура на височина 1200 метра около 12°, на 2000 метра - около 6°.", "date": "2019.05.13", "title": "По-хладно и облачно начало на седмицата"}
{"url": "https://www.monitor.bg:443/bg/a/view/prof-d-r-stojan-marinov-last-minute-ofertite-shte-spasjat-letnija-sezon-164921", "text": "Неясният Брекзит и обезценяването на британската лира са в полза на Черноморието ни, казва в интервю за \"Монитор\" експертът по туризъм - - Конюнктурата на международния туристически пазар на летните морски ваканции през 2019 г. по отношения на родното Черноморие наистина е неблагоприятна в сравнение с миналата година. Търсенето на почивка у нас е силно зависимо от това към конкурентните дестинации, основно Турция, Египет и Тунис. За значителна част от нискобюджетните туристи България е дестинация „заместител“. Когато поради геополитически или вътрешно-политически проблеми Турция, Египет и Тунис са неблагоприятни за ваканция, алтернатива се явява нашето Черноморие. За предстоящия сезон и трите конкурентни дестинации са във възход и логично търсенето към нашето море спада. По данни от основните туроператори и отделни хотелиери за периода на ранните записвания от януари до април намалението на броя на направените резервации за летни морски почивки в България варира между минус 10% и минус 15% в сравнение със същия период на 2018 г. - В контекста на масовия морски туризъм предимствата на Турция, Египет и Тунис са по-топъл климат, по-дълго крайбрежие, по-лицеприятна и функционална застроеност на курортните места, по-дълъг туристически сезон (от началото на март до края на октомври), по-качествено обслужване, по-добро съотношение на качество и цена. И ако природно-климатичните условия на нашето Черноморие не зависят от нас, то ландшафтните, териториално-устройствените, застроителните и организационни конкурентни недостатъци си ги сътворихме ние през последните 30 години. - Пазарната ситуация ограничава възможните решения на бизнеса. Следвайки високата вълна на туристическото търсене, големите западноевропейски туроператори и превозвачи увеличиха легловите си контингенти в Турция, Египет и Тунис и пренасочиха чартъри и самолетни седалки към тези дестинации. Сега усилията им са да ги запълват и България остава на заден план. При тези конкурентни условия на нашите хотелиери не им остава друго освен разумно използване на специални промоционални оферти към партньорите си, привличане чрез промоционални оферти на неорганизирани автотуристи от съседни страни (основно Румъния), по-активно използване на социалните медии и онлайн платформи за информиране. Отделно специално внимание от страна на хотелиерите заслужава и вътрешният пазар, който винаги е спасявал кризисни летни сезони. Срещу изгодни оферти в последния момент достатъчно български туристи ще предпочетат ваканция на Черноморието. - Най-вероятно посещенията от почти всичките ни основни пазари ще са по-малко от миналата година. Това се отнася предимно за Германия и Русия. Полският пазар и тази година е ценово разбъркан от конкуренцията между големите транснационални туроператори, които се борят да си го преразпределят. Полските туристи наблюдават и изчакват за оферти в последния момент с още по-ниски цени, и най вероятно България като изгодна дестинация ще запази позициите си. Търсенето от Франция и Белгия регистрира сравнително ниски спадове, като за този сезон белгийци и французи показват засилен интерес към туристическите културно-познавателни обиколки на България. Британците си държат на Слънчев бряг и се очаква да достигнат миналогодишния си брой по Южното Черноморие. Неясният Брекзит и обезценяването на британската лира са в полза на Черноморието ни като изгодна дестинация. - В рамките на възможното държавата в лицето на Министерството на туризма съдейства за запазване и разширяване на пазарните позиции на България на външните туристически пазари. За подобряване на достъпността на дестинацията България от руския емитивен пазар държавата увеличи изнесените визови центрове на територията на Руската федерация от 21 на 59. Организират се срещи с институции и личности от основните емитивни пазари, които срещи излъчват позитивни послания за страната ни. Положителна роля за справяне с влошената конюнктура на чуждестранните емитивни пазари ще изиграе инициативата на Министерството на туризма „Естествено в България – 2019 година на вътрешния туризъм“, която бе обсъдена и по време на шестата среща на Националния борд по туризъм. - Проблемът с кадрите се изостря от година на година. За да се реши, е нужно не само по-високо заплащане, но и по-добро отношение на работодателите, по-добри условия на труд, по-пълна окомплектовка с персонал на обектите, отказване от нискобюджетни туристи с фриволно поведение. През последните годни туризмът ни си създаде непривлекателен имидж като работно място и демотивира младите хора за реализация в него. Допитването до работещите студенти показва, че намалява делът на доволните от работата им в курортите ни през сезона. - Няма такава опасност. Над 85% от туристите ни ще бъдат същите като миналата година, защото много от тях вече са резервирали ваканцията си в България. Привличането на посетители с промоционални оферти за запълване на незаетите места не означава задължително привличане на „маргинали“. Често записващите се в последната минута са работещи хора с добри доходи, но непредвидимо свободно време и когато им се паднат няколко свободни дни, пътуват за кратко и то при изгодна цена. - Пътят е известен. Това може да стане чрез облагородяване на ландшафта в туристическите места, добра транспортна и дигитално-информационна достъпност на туристическите обекти, разнообразно предлагане, наситено със събития и забавления по линия на музикално-артистичния туризъм, гурме и винения туризъм, здравния туризъм и спортния туризъм. Идеята на ресорното министерство за културните, гурме и спа дестинации на България е чудесна, остава да се реализира на практика. - Надежда винаги има. Например по информация от голям туроператор, ако преди месец в Германия на 10 резервиращи ваканция за Турция, 1 германец резервираше за България, в края на април това съотношение е променено на 10 към 4. Конкурентите надигнаха цените, атрактивните дати за ваканция при тях се изчерпаха и идва нашият ред. Да се надяваме и времето да бъде с нас – дъждовно в Западна Европа и слънчево по Българското Черноморие. Тогава може и да доближим резултатите от 2018 г. Завършил е немската езикова гимназия в Ловеч Професор по икономика и управление на туризма в катедра „Икономика и организация на туризма“ в Икономическия университет-Варна Има професионален опит като екскурзовод, управител на спортно-анимационен център, директор на Колежа по туризъм-Варна Член е на Управителния съвет на Варненската туристическа камара Зам.-председател на Сдружение култура и туризъм на Българския Североизток Автор е на над 130 публикации в областта на туризма", "date": "2019.05.13", "title": "Проф. д-р Стоян Маринов: Last minute офертите ще спасят летния сезон"}
{"url": "https://www.monitor.bg:443/bg/a/view/pompeo-otmeni-sreshtata-si-s-putin-164947", "text": "Американският външен министър Майк Помпео отмени планираното си посещение в Москва. Въпреки че отменя визитата си в Москва, Помпео ще отиде след това в Сочи, за да се срещне с външния министър на Русия Сергей Лавров и евентуално с руския президент Владимир Путин. Върховният представител на ЕС по външната политика и сигурността Федерика Могерини не потвърди за насрочена среща в Брюксел с държавния секретар на САЩ Майк Помпео. Могерини отбеляза обаче, че Брюксел запазва пълната си подкрепа за ядреното споразумение с Иран. Могерини планира среща с външните министри на Франция, Германия и Великобритания, на която участниците ще обсъдят как да се продължи пълното прилагане на договореностите с Техеран. Могерини отбеляза, че споразумението остава стълб за сигурността в региона и е от ключово значение за неразпространението на ядрено оръжие. Запазваме подкрепата си за споразумението с всички средства, с които разполагаме, такава е политическата ни воля. Диалогът е единственият и най-добрият начин за предотвратяване на напрежението, обобщи Могерини. Същевременно еврокомисарят по търговията Сесилия Малмстрьом очаква президентът на САЩ Доналд Тръмп да отложи американските мита върху внос на автомобили от ЕС. Тя направи коментара си в интервю за вестник \"Зюддойче цайтунг\", предаде \"Ройтерс\". Наложеният от САЩ краен срок изтича на 18 май. Тръмп, който увеличи митата върху китайски внос за 200 милиарда долара по-рано този месец, се очаква скоро да вземе решение за европейските автомобили. Ако Тръмп реши да наложи мита, те ще засегнат коли и автомобилни части на стойност 47 милиарда евро (53 милиарда долара). Малмстрьом обяви, че е възможно крайният срок да бъде отложен, тъй като Вашингтон се е съсредоточил върху течащите преговори с Пекин. \"Има сигнали, че може да бъде отложен заради преговорите между САЩ и Китай\", поясни еврокомисарят. Ако Тръмп одобри митата да влязат в сила от 18 май, ЕС е подготвил списък с американски продукти за 20 милиарда евро, каза тя.", "date": "2019.05.13", "title": "Помпео отмени срещата си с Путин "}
{"url": "https://www.monitor.bg:443/bg/a/view/gorim-s-okolo-10-poveche-tok-164926", "text": "С десетина процента сме консумирали повече ток във вечерните часове през миналата седмица заради по-студеното пролетно време. Това сочат данни за товара на енергийната ни система от сайта на Електроенергийния системен оператор (ЕСО). Най-голям товар е имала системата когато в 21.00 часа е достигнала 4836 мегавата, което е с 10 на сто повече, отколкото в същия час в петък, когато вече не беше толкова студено. Най-голяма разлика в товара между тези два дни през отминалата седмица и съответно консумацията от 13% е отчетена в 19.00. Във вторник товарът достигна 4643 мегавата, а в петък - 4111 Мвт. За 20.00 часа разликата също е подобна - 12%. В лятното часово време евтиният нощен ток тръгва от 23.00 ч. и тогава хората най-често пускат печки, климатици и други духалки, за да затоплят къщите срещу по-малко стотинки на киловатчас. Във вторник товарът на енергийната система от този час до полунощ е бил в рамките от 4429 до 4129 мегавата. Спрямо неделя - 5 май, обаче тя е доста по-голяма и варира от 18,5% в полунощ до 20 на сто в 23.00 часа. Тя дори нараства във вторник от 21,7% до цели 22,2% за времето от 20.00 до 21.00 часа, като тогава максималният товар е достигал стойности 4828-4836 мегавата, срещу неделните - 3967-3958 мегавата, сочат още данните от сайта на ЕСО. За първата неделя на месеца обаче трябва да вземем под внимание и факторът, че част от хората са пътували зад граница. В сряда на 8 май сутринта също беше доста хладно и заради повишената консумация товарът на електроенергийната система на страната достигна стойности с от 4 до 5,6% по-високи, отколкото в последния работен ден на миналата седмица. В 8.00 часа те достигнаха до 227 мегавата срещу 4062 мегавата в същия час в петък. За 9.00 часа в сряда бе отчетен товар от 4519 Мвт, срещу петъчните 4316, а в 10.00 часа разликите между двата дни бяха съответно - 4600 срещу 4355 мегавата. Спрямо същия час в неделя - 5 май, товарът, отчетен от ЕСО в сряда, бе с почти 21 на сто по-висок.", "date": "2019.05.13", "title": "В студената пролет горим с около 10% повече ток"}
{"url": "https://www.monitor.bg:443/bg/a/view/cacarov-se-sreshta-s-radev-za-izbora-na-nov-glaven-prokuror-164896", "text": "Главният прокурор Сотир Цацаров ще се срещне днес с президента Румен Радев. Работната среща е първата от поредицата, които държавният глава ще проведе с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор. Срещата ще бъде на „Дондуков“ 2.", "date": "2019.05.13", "title": "Цацаров се среща с Радев за избора на нов главен прокурор"}
{"url": "https://www.monitor.bg:443/bg/a/view/prezidentyt-na-litva-shte-byde-opredelen-na-balotaj-164948", "text": "В Литва ще има балотаж на президентските избори, тъй като никой от кандидатите не спечели категорично вчерашния първи тур, съобщи ДПА. След като бяха преброени почти всички гласове, икономистът Гитанас Науседа води с 31 процента, следван от бившата финансова министърка Ингрида Шимоните, получила 30 на сто, и от премиера Саулюс Сквернелис с 20 на сто, съобщи рано тази сутрин избирателната комисия. Необходим е втори тур, тъй като никой от кандидатите не събра над 50 на сто от гласовете на първия. Двамата кандидати с най-добри резултати, 54-годишният Науседа и 44-годишната Шимоните, ще се изправят един срещу друг на балотажа на 26 май, когато ще бъдат произведени и избори за Европейски парламент. Премиерът Сквернелис призна поражение и заяви, че ще се оттегли от поста министър-председател през юли. На първия тур девет кандидати се бориха за поста на популярната президентка Далия Грибаускайте, която не може да се кандидатира за преизбиране, тъй като изкара два петгодишни мандата.", "date": "2019.05.13", "title": "Президентът на Литва ще бъде определен на балотаж"}
