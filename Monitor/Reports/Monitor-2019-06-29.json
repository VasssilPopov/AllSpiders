{"url": "https://www.monitor.bg/bg/a/view/na-armane-s-typane-v-razlog-169233", "text": "26 фолклорни групи от цялата страна се надиграваха на фестивала на традиционните хорá „На армане с тъпане“ днес на площада в Разлог. Фолклорният празник се организира за осма поредна година от Община Разлог и Народно читалище „15.09.1903-1909“. Кметът на Разлог инж. Красимир Герчев поздрави участниците и публиката, после  връчи подаръци на ръководителите на всички групи, които участват в мероприятието. За първи път в историята на фестивала присъстваха любители на българския фолклор от Япония и Холандия. Гостите от Япония поздравиха участници и публика с песни на български и японски език. Идеята на фестивала е да се съберат на едно място хора, които да се потопят в атмосферата на мегданското веселие от миналото. Всички хорá и танци бяха под съпровода на оркестър „Роял бенд“ с ръководител Стефан Йорданов и солист Лилия Семкова и зурнаджийска група „Бамето“.", "date": "2019.06.29", "title": "26 фолклорни групи се събраха „На армане с тъпане“ в Разлог"}
{"url": "https://www.monitor.bg/bg/a/view/iran-ne-dade-shans-na-volejbolistite-ni-bi-gi-s-3-0-169238", "text": "Мъжкият национален отбор на България по волейбол претърпя девето поражение в Лигата на нациите, след като отстъпи на Иран с 0:3 (-23, -23, -21) в двубой от група 19, изигран в пловдивската зала \"Колодрума\". Родният тим продължава да е на 12-а позиция в класирането с 13 точки (5 победи, 9 загуби). Иранците пък са лидери в таблицата с 36 точки (12 успеха, 2 поражения). Селекционерът на България Силвано Пранди направи 3 смени в състава ни, който вчера победи САЩ с 3:1. Николай Николов, Виктор Йосифов и Тодор Скримов получиха почивка, а като титуляри започнаха Красимир Георгиев, Светослав Гоцев и Розалин Пенчев. Наставникът на Иран Игор Колакович пък смени почти целия си състав, който вчера победи Сърбия с 3:1. Звездите Мир Сайед Маруфлакрани, Мохамад Мусави, Амир Гафур и другите титуляри получиха почивка, след като “персите” вече се класираха за финалната шестица на Лигата на нациите в Чикаго (10 - 14 юли). Цветан Соколов бе най-резултатен в мача с 20 точки, Мартин Атанасов завърши с 9. За Иран Мохамаджавад реализира 14 точки, а Масуд добави 9. Утре са последните срещи от груповата фаза - \"лъвовете\" излизат срещу Сърбия от 20.40 ч., а преди това от 17.00 ч. Иран среща САЩ.", "date": "2019.06.29", "title": "Резервите на Иран сразиха България в Пловдив"}
{"url": "https://www.monitor.bg/bg/a/view/dete-zagina-udareno-ot-kola-v-morskata-gradina-na-varna-169234", "text": "Тежко произшествие е възникнало около 17 часа във Варна, съобщава МВР. Според първоначалната информация, автомобил с чуждестранна регистрация е блъснал дете на паркинг пред ресторант, намиращ се в Морската градина. Детето е загинало на място. Изясняват се причините около инцидента. На място текат действия по разследване на обстоятелствата, довели до възникване на произшествието.", "date": "2019.06.29", "title": "Дете загина, ударено от кола, в Морската градина на Варна"}
{"url": "https://www.monitor.bg/bg/a/view/petima-raneni-na-pytja-kraj-v-tyrnovo-169237", "text": "Петима души са ранени при катастрофа на международния път Русе – Стара Загора край великотърновското село Самоводене. Според информация от полицията сблъсъкът е между два леки автомобила. Сигналът е получен в 20.59 ч. Причините за инцидента са в процес на изясняване. Заради катастрофата пътят временно е затворен. Екипи на полицията пренасочват леките автомобили през село Първомайци, а тежките изчакват на място до отстраняване на двете возила и обработване на местопроизшествието.", "date": "2019.06.29", "title": "Петима ранени на  пътя край В. Търново"}
{"url": "https://www.monitor.bg/bg/a/view/general-ot-gru-otrovete-skripal-obob-sht-enie-169236", "text": "Висшият офицер от руското военно разузнаване Денис Сергеев е ръководел групата заподозрени за отравянето на бившия полковник от ГРУ Сергей Скрипал. Това свидетелстват нови доказателства, получени в хода на разследването на Би Би Си и  излъчени в програмата „Нюзнайт“ в петък вечер. Разкритието идва часове след като британският министър-председател Тереза Мей поиска на срещата си с руския президент Владимир Путин на форума на Г-20 в Осака отровителите на Скрипал и дъщеря му Юлия незабавно да бъдат изправени пред съд. Сергеев е с чин генерал-майор от ГРУ и оперира в международен план с агентурната самоличност Сергей Вячеславович Федотов. Шпионинът три пъти се е подвизавал в България (виж по-долу). Другите двама, официално заподозрени за покушението, са полковниците Александър Петров и Руслан Боширов, също от ГРУ. Техните истински имена са Александър Мишкин и Анатолий Чепига. Още този февруари британските медии съобщиха, че едновременно с агентите Александър Петров и Руслан Боширов в Лондон е пристигнал и някой си Сергей Федотов, също участващ в операцията. Разследващата група \"Белингкат“ и руското издание „Инсайдър“ тогава публикуваха материал, в които съобщиха, че в действителност Федотов може би се казва Денис Сергеев. Би Би Си обаче успя да установи, че Сергеев е генерал-майор и служи в ГРУ.  Независими източници потвърдиха пред кореспондента на Би Би Си Марк Ърбан, че Сергеев е ръководител на оперативна група и след пристигането си в Лондон е поддържал връзка с висшестоящи офицери в Москва. Звънял е за инструкции на телефонен номер, записан на името на „Амир-Москва“, разкрива едно от приложенията за обмен на данни по интернет.   Според източниците Денис Сергеев пристига в лондонското летище Хийтроу в петък на 2 март сутринта и си заминава в неделя следобед – 4 март 2018 г. - в деня, когато с отровното вещество „Новичок“ е намазана дръжката на входната врата на жилището на Сергей Скрипал. В британската столица Сергеев се настанява в хотел край гарата Падингтън, докато преките изпълнители – агентите Петров и Боширов, си наемат стая в хотел в района на Боу в Източен Лондон. Детайли от визитата на Сергеев излизат на бял свят, след като международната група за  разследвания „Белингкат“ успя да получи данни от мобилния му телефон и да ги сподели с Би Би Си. По време на своя кратък престой генералът от ГРУ се е постарал да не използва безжични точки на интернет, а само 3G и 4G мрежи. Влизал е в нета стотици пъти. Предавал е и е получавал съобщения чрез месинджърите „УотсАп“,“Вайбър“ и „Телеграм“ и в повечето случая става дума за снимки, вероятно от външното наблюдение на Скрипал. Въпреки че по-голямата част от визитата си генералът провежда в района на Падингтън, сутринта на 3 март след две обаждания от „Амир“ той се отправя към центъра на Лондон и достига крайбрежна улица на Темза в района на Оксфорд съркъс.  Като се съпоставят данните на полицията за местонахождението на другите двама заподозрени, се установява, че в този ден и именно на това място Сергеев е имал около 30-40 минути свободно време, през което той е можел да се срещне с агентите Петров и Боширов. Двамата неотдавна си признаха, че в този ден и час са били в същата част на Лондон, но за да си купят маратонки. Агентите малко по-късно се качват на влака за Солсбъри, който тръгва от намиращата се наблизо гара Ватерло, а генералът звъни на „Амир“. В Лондон Сергеев отговаря на десетки позвънявания от „Амир“ и говори единствено с него. Сергеев използва само един телефон, който според източниците е личният му GSM за връзка с ГРУ. На пръв поглед в апарата нищо не бие на очи – той работи с предплатена СИМ карта. Само че сега се разбира, че той няма IMEI – уникалния код за идентификация на мобилните телефони. Освен това, въпреки руското законодателство, този номер в продължение на няколко години не е имал собственик (виж карето). Данните, предоставени на \"Белингкат\", показват, че генерал Сергеев, под псевдонима Сергей Федотов, е пребивавал във Великобритания и преди – през 2016 и 2017 г. При това през 2017 г. Сергеев се е намирал на Острова по едно и също време с полковник Александър Мишкин. Британските следователи смятат, че именно по времето на тази визита е подготвен планът за отравянето на Скрипал. И въпреки че има данни за продължително наблюдение на Скрипал, а така също, че операцията в Солсбъри е била отрано планирана, от метаданните на телефона на Сергеев се разбира, че той е закупил в Лондон обратен билет в последния момент. Ръководителят на разследването на \"Белингкат\" Христо Грозев каза пред Би Би Си, че на 1 март Сергеев „трескаво е звънял на туристически агенции“, за да си резервира полет. Денис Сергеев е роден през 1973 г. в град Ушарал в Югоизточен Казахстан, съобщи по-рано \"Белингкат\". Би Би Си успя да потвърди тази информация завчера от източник, изучаващ няколко руски бази данни. Възможно е военната си кариера Сергеев да е избрал още през юношеството си – човек с тези имена и рождена дата фигурира в сайта на Екатеринбургското Суворовско училище на завършилите през 1990 г. След 2000 г. Сергеев пристига в Москва и постъпва във Военнодипломатическата академия на Министерството на отбраната, посочва \"Белингкат\". Това учебно заведение е известно като Консерваторията и е ковачница на кадри за военното разузнаване. По данни на Би Би Си в Москва човек с такова име действително е регистриран на адрес - ул. „Народно опълчение“  №50/1, където се намира и базата на Консерваторията. На същия адрес е регистрирана и неговата съпруга Татяна. Този февруари Татяна Сергеевна потвърди по телефона пред Би Би Си, че мъжът й се казва Денис Вячеславович Сергеев и че е роден в Казахстан. Това съвпада с данните на \"Белингкат\". Тя обаче нарече информацията за службата му в ГРУ “приказка“ и отказа да отговаря на въпроси с какво точно се занимава нейният мъж. Би Би Си отново позвъни на съпругата на Сергеев за коментар за новите разкрития, но тя отказа категорично да отговаря на въпроси. \"Белингкат\" и „Инсайдър“ твърдят, че преобразяването на Сергеев във Федотов е станало през 2010 г. Тогава Сергей Федотов получава своя задграничен паспорт в същото Управление на Федералната миграционна служба на Русия, където своите документи взимат и агентите Петров и Боширов. Номерата на паспортите на тримата, както разкри сайтът „Фонтака“, се различават само по последните цифри. Анализът на придвижването на генерала в Москва показва, че неговият всекидневен маршрут включва пътуване от мястото, където живее, до няколко места, където се провеждат операции на ГРУ. Фактът, че този всекидневен маршрут остава непроменен от 2017 до края на 2018 г., доказва хипотезата, че е работил за ГРУ, по времето когато е отровен Скрипал. \"Белингкат\" и „Инсайдър“ успяха да установят и че сега генерал Сергеев ходи на работа в ГРУ.  Данните за придвижването сочат, че той всекидневно идва в своя офис на „Хорошевско шосе“ №76, където се намира щабквартирата на ГРУ.   Пак през февруари 2019 г. ДАНС и прокуратурата потвърдиха, че въпросният Сергеев е влизал три пъти на територията на България през 2015 г. с документи на името на Сергей Вячеславович Федотов. На практика тази самоличност е била фалшифицирана, а истинският руски гражданин е висшият офицер от ГРУ. Според „Белингкат“ Сергеев е замесен и в отравянето на български оръжеен търговец (вероятно става дума за Емилиян Гебрев). Авторите на разследването са разкрили, че \"руските власти са предприели необичайни мерки през последните два месеца, за да изтрият всички публично достъпни архиви за съществуването на Денис Сергеев, както и на Анатолий Чепига и Александър Мишкин, двамата основни заподозрени за отравянето на Скрипал\".    Сутринта на 1 март 2018 г. Денис Сергеев е в своя нов апартамент, намиращ се по ироничното съвпадение на ул. „Зорге“. Рихард Зорге е един от най-известните съветски шпиони през Втората световна война. В 10,51 часа на работния му телефон в ГРУ позвънява „Тимур Агафонов“, вероятно агент, тъй като справка в базата данни показва, че човек с такова име не съществува. Разговорът трае 9 секунди. По-късно Сергеев получава потвърждение да лети за Лондон. Благодарение на новопридобити метаданни от телефонния номер, регистриран на името на Сергей Федотов, „Белингкат“ и „Инсайдър“ успяват да анализират ползването на телефона от Сергеев, включително обаждания и връзка на данни в периода май 2017 – май 2019 г. Отделен анализ на геолокациите дава възможност да се възстанови движението на Сергеев в Русия и в чужбина, както и модела на комуникация при задграничните му операции. „Белингкат“ придобива телефонните метаданни на Денис Сергеев от служител на един от руските мобилни оператори, който е бил убеден, че не нарушава защитата на личните данни поради факта, че лицето, на чието име е регистриран телефонът (Сергей Федотов), в действителност не съществува.", "date": "2019.06.29", "title": "Генерал от ГРУ: Отровете Скрипал (ОБОБЩЕНИЕ)"}
{"url": "https://www.monitor.bg/bg/a/view/ferari-s-pyrvi-polpozishyn-v-avstrija-ot-16-g-nasam-169235", "text": "Шарл Льоклер спечели квалификацията в Гран при на Австрия и ще започне от първа стартова решетка утрешната надпревара във Формула 1. Пилотът на „Ферари“ записа най-бързи времена в последните две свободни тренировки и с 1:03,003 мин. оглавява класирането в квалификацията. Това е първи полпозишън за „Ферари“ в Австрия от 16 години насам. Другият пилот на „Скудерията“ Себастиан Фетел претърпя голямо разочарование, след като не успя да влезе в Q3 заради проблем. Люис Хамилтън записа второто най-добро време – 1:03,262 мин., но може да получи наказание заради препречване на Кими Райконен. Макс Верстапен с „Ред Бул“ ще стартира трети (1:03,439 мин.), а Валтери Ботас – четвърти (1:03,537). След това следват Кевин Магнусен (Хаас), Ландо Норис (Макларън), Кими Райконен, Антонио Джиовинаци (Алфа Ромео и двамата), Пиер Гасли (Ред Бул) и десети е Фетел (Ферари). Състезанието утре на пистата „Ред Бул Ринг” започва от 16.10 ч.", "date": "2019.06.29", "title": "„Ферари“ с първи полпозишън в Австрия от 16 г. насам"}
{"url": "https://www.monitor.bg:443/bg/a/view/katastrofa-s-trima-postradali-zatvori-avtomagistrala-hemus-169226", "text": "Катастрофа с трима пострадали затвори за часове автомагистрала „Хемус“ в участъка между пътен възел „Слънчево“ и Девня. Три автомобила - „Ауди“, шуменско такси „Дачия“ и „Фолксваген“, са се блъснали около 9.50 часа в събота на новоремонтирания участък до пътен възел „Повеляново“, съобщиха от Областната дирекция на полицията във Варна. Трима души са откарани за преглед в болнично заведение, като са били контактни и в съзнание. В участъка на катастрофата временно бе ограничено преминаването на автомобили. Обходният маршрут бе през стария път за София. Движението в района бе затруднено допълнително и поради ремонтни дейности в участъка от пътен възел „Повеляново“ до „Слънчево“ от километър 406 до км 416. Движението бе двупосочно в платното за Варна. На място бяха изпратени полицейски екипи, които да регулират преминаването на автомобилите. Предприети бяха и мерки по отстраняване  от пътното платно на пострадалите коли и премахване на останките от катастрофата. Шофьорите да се движат с повишено внимание и съобразена скорост, като спазват указанията на „Пътна полиция“, предупредиха от ОД на МВР-Варна.", "date": "2019.06.29", "title": "Катастрофа с трима пострадали затвори автомагистрала „Хемус“ "}
{"url": "https://www.monitor.bg:443/bg/a/view/uchenicite-vyv-varna-s-organizirani-bezplatni-letni-zanimanija-169225", "text": "Разнообразни и полезни забавления са организирани за учениците във Варна през летните месеци, съобщават от общинската дирекция „Образование и младежки дейности“. В свободното си време децата ще могат да се възползват от предлаганите безплатни програми на своите училища, на Общински детски комплекс, на Центъра за кариерно консултиране и на НАОП „Н. Коперник“. За тях са подготвени различни дейности, насочени към допълнителна подкрепа за усвояване на учебния материал, осмисляне на свободното време, усвояване на нови компетентности и умения, чрез много спорт, забавления и игри. Продължава и общинската програма на дирекция „Образование и младежки дейности” за психологични и кариерни консултации на деца, ученици, родители и педагогически специалисти. Графиците за организираните занимания са публикувани на сайта на Община Варна, дирекция „Образование и младежки дейности“.", "date": "2019.06.29", "title": "Учениците във Варна с организирани безплатни летни занимания"}
{"url": "https://www.monitor.bg:443/bg/a/view/proverjavat-sigurnostta-na-atrakcionnite-korabcheta-169227", "text": "Морската администрация във Варна проверява атракционните корабчета, които превозват туристи през лятото. До момента разрешение за сезонен превоз на хора са получили 45 плавателни съда. За да се гарантира безопасността на пътниците, атракционните корабчета всяка година преминават технически преглед. Стриктно се следи за броя на спасителните жилетки на борда и поставянето на информационни табели за максималния брой пътници. Сред най-честите нарушения, които констатират проверяващите, е липсата на застраховка, коментира директорът на Морска администрация-Варна, кап. Валентин Енчев. „Тази година не наблюдаваме нищо по-различно, независимо, че всяка година напомняме... Обикновено става дума за оборудване, било то спасително, противопожарно или пиротехника, липсващи стикери, информация за пътниците. Всеки плавателен съд за сезонен превоз на пътници трябва да има указателни табели, поставени на видно място за максималния брой пътници, които могат да се качат на борда. Така, самите туристи могат да забележат, че има съответни неизпълнения на тези изисквания от екипажите на корабчето и да са коректив, защото най-важната е безопасността. Служители на Морска администрация ще проверяват и дали се спазва изискването за подробен инструктаж, преди качването на туристите на борда. Обикновено те нямат нужната подготовка и знания как да се държат в морето, какво поведение трябва да имат на борда и затова тук е много важна ролята на капитана на корабчето или тези, които управляват плавателните средства“, каза още кап. Енчев. Проверките на туристическите корабчета ще продължат до края на октомври.", "date": "2019.06.29", "title": "Проверяват сигурността на атракционните корабчета"}
{"url": "https://www.monitor.bg:443/bg/a/view/spasiha-myj-poluchil-travma-na-vrata-pri-ekstremn-pluvane-169229", "text": "24-годишен мъж, който получил сериозна травма на врата при екстремно плуване в морето в района на Трета буна на плажа във Варна, бе спасен от медицински екип, който се притекъл на помощ на пострадалия. За спасителната акция на спешните медици в района на варненския плаж разказа сайтът novavarna.net. Според разказите на очевидци, мъжът бил от близкото село Константиново. Той получил травмата при по-екстремно плуване в неохраняемият участък на буните. За инцидента потвърди и управителят на ДКЦ „Света Клементина“, д-р Иван Иванов, чиито екипи осигуряват през лятото медицинското обслужване на варненските плажове и близките курорти. Той обясни, че става дума за травма на шийните прешлени, при която е трябвало да се реагира много бързо. Екип на болницата, обслужваща варненските плажове и на „Спешна помощ“ веднага е пристигнал на мястото на инидента. Пострадалият е изваден бързо от морето, като е бил адекватен. Поставена му е специална обезопасяваща шина на врата и е откаран в реанимацията на МБАЛ „Света Анна“. Д-р Иванов припомни на варненци и курортистите да избягват къпането в района на буните, където морето е неохраняемо и опасността от травматизъм - много висока. Там често стават опасни инциденти, предупреди специалистът.", "date": "2019.06.29", "title": "Спасиха мъж, получил травма на врата при екстремно плуване"}
{"url": "https://www.monitor.bg:443/bg/a/view/mvr-zadyrja-chujdenec-na-23-g-za-iznasilvane-i-grabej-169232", "text": "Чужд гражданин на 23 години е установен при издирване от криминалисти на СДВР и на Първо РУ, съобщиха от МВР. Това е станало по сигнал, постъпил на 26 юни сутринта, за изнасилване, придружено с грабеж. Във вчерашния ден той е задържан и е в ареста с мярка за срок до 24 часа. Материалите по случая са докладвани в прокуратурата. Очаква се документация от страната на произход на задържания с оглед екстрадирането му от България.  ", "date": "2019.06.29", "title": "МВР задържа чужденец на 23 г. за изнасилване и грабеж"}
{"url": "https://www.monitor.bg:443/bg/a/view/bylgarija-goni-pobeda-i-sreshtu-iran-v-ligata-na-naciite-169224", "text": "Волейболистите от националния отбор на България излизат днес от 2040 часа в пловдивската зала \"Колодрума\" за победа и срещу лидера във временното класиране в Лигата на нациите Иран. След страхотната победа над САЩ с 3:1 гейма късно снощи в първата си среща от турнира, днес \"лъвовете\" ще се опитат да повторят играта си и отново да зарадват публиката с победа, която ще бъде много важна и за самочувствието им преди олимпийската квалификация във Варна (9-11 август). От друга страна Иран вече си подпечата класирането си за финалната шестица на Лигата в Чикаго след вчерашния си успех над Сърбия също с 3:1 гейма. Въпреки това, \"персите\", които са с оптималния си състав на турнира в Пловдив, ще направят всичко възможно да развалят настроението на \"трикольорите\" и да продължат с отличното си представяне в надпреварата. Двубоят България - САЩ е с начален час 20,40 и ще бъде излъчен на живо по Max Sport 1.", "date": "2019.06.29", "title": "България гони победа и срещу Иран в Лигата на нациите"}
{"url": "https://www.monitor.bg:443/bg/a/view/bi-bi-si-general-major-ot-ruskoto-voenno-razuznavane-e-rykovodil-otravjaneto-na-skripal-169228", "text": "Денис Сергеев, третият руснак, уличен в опита за отравяне на бившия руски шпионин Сергей Скрипал и дъщеря му Юлия в Солзбъри миналата година, е висш офицер от военното разузнаване и на практика е бил ръководителят на операцията. Това показват последните сведения, изнесени по случая от Би Би Си в програмата „Нюзнайт“ и разследващия сайт Bellingcat, цитирани от БНР. При предишното разследване бе установено, че освен Александър Мишкин и Анатолий Чепига във Великобритания по време на инцидента е бил и Денис Сергеев. Сега е уточнено, че той е пристигнал сутринта на 2 март 2018 година на литеще „Хийтроу“ и е напуснал страната на 4 март следобед, след като веществото „Новичок“ е било вече на дръжката на входната врата на дома на Сергей Скрипал. На базата на данните от телефона на Сергеев Bellingcat е установил движенията му. Той не е напускал Лондон и по всяка вероятност през цялото време е държал връзка с останалите двама, както и с Москва. Много е вероятно той да се срещнал за кратко с Мишкин и Чепига малко преди да отпътуват от Лондон за Солзбъри. Разследващите твърдят, че Сергеев е с чин генерал-майор, докато Мишкин и Чепига са полковници. Припомня се също, че Денис Сергеев, известен под псевдонима Сергей Фьодоров, вероятно има връзка и с отравянето на български бизнесмен през 2015 година (бел.ред. - вероятно става дума за случая с оръжейния търговец Емилиян Гебрев). Би Би Си цитира Христо Грозев от Bellingcat, че въпреки сведенията, че Сергей Скрипал е бил следен отдавна от руското военно разузнаване и е имало сериозна подготовка, решението за действие е било взето в последния момент, тъй като от телефона на Сергеев става ясно, че на 1 март в Москва той отчаяно е звънял на агенции, за да си осигури полетите до Лондон и обратно. Анализите на Bellingcat показнат, че Денис Сергеев е отсядал близо до Падингтън в Западен Лондон, докато другите двама са наемали стая в Боу, Източен Лондон. По време на визитата си, генерал-майор Сергеев е избягвал wi-fi връзки, но е ползвал 4G и 3G интернет многократно. Въпреки че прекарва голяма част от посещението си във Великобритания през 2018 г. в Падингтън, телефонните данни, споделени с Newsnight, показват, че сутринта на 3 март Денис Сергеев се е отправил към центъра на града, минавайки покрай Оксфорд цирк път към брега на Темза. Именно там, както се вижда от корелирането на неговите данни за положението с полицейската информация за другите заподозрени, се е установило, че той е имал прозорец от 30 до 40 минути, когато е можел да се срещне с другите, преди да хванат влак от близката гара Ватерло, за да извършат последното им разузнаване в Солзбъри. Случаят \"Скрипал\" отново бе повдигнат от премиера Тереза Мей на срещата й с Владимир Путин на срещата на Г-20 в Япония. Русия отрича да е замесена.", "date": "2019.06.29", "title": "Би Би Си: Генерал-майор от руското разузнаване е ръководил отравянето на Скрипал"}
{"url": "https://www.monitor.bg:443/bg/a/view/trima-stolichni-lekari-v-grupata-za-falshivi-telk-reshenija-169230", "text": "Дейността на организирана престъпна група за издаване на фалшиви ТЕЛК решения в София е разкрита чрез служител на МВР. Това стана ясно по време на съвместен брифинг на прокуратурата и ГДБОП. В престъпната група участвали трима столични лекари. Служител на МВР, който се е представил за клиент на организираната престъпна група за издаване на фалшиви ТЕЛК решения, минал е през цялата верига на незаконната услуга и е платил исканите суми, осигурени от МВР, е разкрил дейността на престъпната група, обясни заместник главният прокурор Иван Гешев: \"Този служител на МВР е платил капаро, крайна сума и е получил решение на ТЕЛК, че е с 50 процента нетрудоспособност, но той е здрав\". Гешев добави, че по този начин е разкрита дейността на организираната престъпна група от трима лекари и посредник, като от ГДБОП са установени данни за над 100 случая за издадени фалшиви ТЕЛК решения от групата в София. Настоящето досъдебно производство е образувано с постановление на прокурор при Специализираната прокуратура от 28 юни 2019 г. То е образувано по повод на сезираща справка от ГДБОП с достатъчно данни за организирана престъпна група, действаща от началото на 2019 г. на територията на София. Групата е създадена за извършване на корупционни и документни престъпления, свързани с придобиването на степен на инвалидност от ТЕЛК комисиите, каза говорителят на СП Сийка Милева. Тя уточни, че в групата са трима лекари, двама от тях са председатели на ТЕЛК комисии - едната е в 28-омо ДКЦ, а другата е във Втора многопрофилна болница за активно лечение в София. Третият лекар е психиатър и е управител на медицински център. Основната роля в престъпната дейност е имал посредникът между лекарите и хората, които са желаели да се снабдят с фалшиви решения от ТЕЛК. \"Това е лице от български произход, осъждан е и е криминално проявен. Легално той се занимава с търговия в магазин за дрехи на територията на Женския пазар\", обясни Милева.", "date": "2019.06.29", "title": "Трима столични лекари в групата за фалшиви ТЕЛК решения"}
{"url": "https://www.monitor.bg:443/bg/a/view/stanimira-petrova-donese-vtoro-zlato-na-bylgarija-ot-minsk-tajsana-ostana-vtori-169231", "text": "Станимира Петрова спечели златен медал в категория до 57 килограма от турнира по бокс за жени на Европейските игри в Минск. На финала тя победи ирландката Михаела Уолш с 4:1 съдийски гласа. Станимира донесе втория златен медал за България от игрите след титлата на Маря Оряшкова в самбото. 28-годишната Петрова проведе боя срещу ирландката много умно, като не й остави никкави шансове. Така родената в Асеновград боксьорка добави нова перла в короната си след световната и двете си европейски титли. За съжаление Даниел Асенов не успя да спечели нова евротитла, след като загуби финала в кат. до 52 кг при мъжете от испанеца Габриел Ескобар с 1:4 гласа. Тайсъна бе далеч по-активен в края на мача, но това не успя да убеди съдиите в предимството му и той сдаде континенталния връх след общо 6 първи места в кариерата си. Така българският бокс завършва игрите в Минск с пълен комплект медали, след като вчера Габриела Димитрова взе бронз в кат. до 51 кг.  ", "date": "2019.06.29", "title": "Станимира Петрова донесе второ злато на България от Минск, Тайсана остана втори"}
{"url": "https://www.monitor.bg:443/bg/a/view/velikijat-getsbi-pokori-podiuma-v-barselona-snimki-169190", "text": "Като извадени от романа „Великият Гетсби“ на Франсис Скот Фицджералд – така изглеждаха част от моделите в рамките на Седмицата на модата в Барселона, която се проведе между 25 и 28 юни. Това описание важи с пълна сила за манекените, които дефилираха за бранда Menchen Tomas през втория ден на форума. Всичко в актуалната колекция на лейбъла напомня за пищните купони от 20-те години на миналия век. Основните цветове в линията са бяло и керемидено. В първия ден на подиума в испанския град модните си предложения отправи марката Teoh&Lea. като най-често срещаните цветове са горчица и корал (б. а. - нюансът „Жив корал“ (Living Coral) е сред най-модерните за годината според „Пантон“) . Повод за размисъл даде и испанският дизайнер Txell Miras, който представи тоалети с футуристични елементи. Някои от манекените минаха по котешката пътечка с маски на лицата. пък бе обявена от модните критици като „подходяща за пустинята“. Жилетки и панталони от тънка материя бяха представени от марката Naulover, като част от моделите дефилираха с цветя на главата. Лейбълът Maite Lola Casademunt показа бански костюми със сандали в същите краски, както и Брандът Krizia Robustella предложи якета, панталони, блузи и шапки с артвизия – цветни рисунки, някои направени сякаш със спрей. Прочутият в Испания бутик Escorpion Studio заложи на плажна визия за моделите си. В колекцията преобладават бански, плажни шапки, къси панталони и широки блузи от тънки материи. На втория ден от Седмицата на модата в Барселона, освен Menchen Tomas, овациите на присъстващите обра и Mans Concept Menswear. Брандът показа мъжка колекция, която се отличи с бежови и черни дълги палта тип наметала. Панталоните са тесни, понякога с дължина 3/ 4.", "date": "2019.06.29", "title": "Великият Гетсби покори подиума в Барселона (СНИМКИ)"}
{"url": "https://www.monitor.bg:443/bg/a/view/italija-zakopcha-kapitankata-na-skandalnija-korab-sea-watch-169217", "text": "Служители на Финансовата гвардия на Италия арестуваха в 3 часа тази сутрин капитанката на плаващия под холандски флаг скандален кораб “Sea Watch” – 31 годишната германка Карола Ракете. Преди два дни тя вкара без разрешение натоварения с повече от 40 мигранти плавателен съд в италиански териториални води, а снощи го приближи до пристанището на о. Лампедуза, въпреки опитващия се да го спре военноморски катер. Карола Рекете бе поставена под домашен арест, а корабът й бе секвистиран след като пасажерите бяха стоварени на брега и вече очакват да бъдат разпределени в пожелалите да ги приемат пет европейски страни. Ако се вярва на италианските медии, най-вероятно германката бъде съдена за нарушаване на териториалната цялост на страната, за оказване на съпротива на военноморски съд и дори за поставяне в опасност на живота на превозваните хора. За вменяваните й престъпления според юристи Карола Ракете може да получи до 10 г. затвор. Германската пък неправителствена организация, която според говорителя й била наела кораба за хуманитарни цели, можела да бъде глобена до 50 хил. евро. Вицепремиерът и министър на вътрешните работи Матео Салвини нарече в туит капитанката на “Sea Watch” “престъпничка и трафикантка на хора”, а самия кораб – пиратски. В същото време силният човек на правителството в Рим изрази задоволство от факта, че мигрантите няма да останат на италианска земя и ще бъдат приети от други държави от ЕС. През изминалите дни ситуацията около търсещия пристанище плавателен кораб нажежи отношенията между Холандия и Германия от една страна и Италия – от друга.", "date": "2019.06.29", "title": "Италия закопча капитанката на скандалния кораб “Sea Watch”"}
{"url": "https://www.monitor.bg:443/bg/a/view/silata-na-popaj-morjaka-objasnena-ot-nemski-ucheni-169223", "text": "Легендарният анимационен герой Попай увеличава силата си с яденето на спанак. Немски учени разкриват истината зад изобразяваната мощ на рисувания симпатяга. Радио ARD и телевизия Arte съобщиха, че проучване в университета в Берлин, подкрепено от Световната антидопингова агенция (WADA), разкри, че веществото екдистерон в зеленчука е повишило силата на изследваните спортисти и трябва да бъде обявено извън закона. Според проучването спортисти, участващи в 10-седмична програма и консумиращи екдистерон чрез хранителна добавка, станали три пъти по-силни от тези свои колеги - контролната група, която приемала плацебо. \"Нашата хипотеза беше, че ще видим увеличение на постиженията, но не очаквахме да е толкова голямо,\" каза професор Мария Пар от Берлин. В доклада се посочва, че екдистеронът се съдържа в различни зеленчуци, от които спанакът е най-известен. Що се отнася до Попай, чийто образ е създаден през 1929 г., Пар казва: \"Може би са знаели нещо, което трябваше да изследваме тези дни.\" В доклада се казва, че Пар е предложила на WADA да добави екдистерон в списъка на забранените вещества. Проучването е започнало след признаци, че екдистеронът се използва в руския спорт и че са били създадени хранителни добавки с веществото, тъй като обещават повече сила и мускулна маса, и по-бързо възстановяване по време на тренировките.", "date": "2019.06.29", "title": "Силата на Попай моряка обяснена от немски учени"}
{"url": "https://www.monitor.bg:443/bg/a/view/ah-tazi-meril-169187", "text": "С всяка следваща година Холивуд все повече напомня на фабрика за красавици с перфектни мерки и бляскави усмивки. Външният вид е на пиедестал, а талантът остава сякаш на заден план. Достатъчно е да изглеждат добре по бански до мъже като Леонардо ди Каприо и Брад Пит. И ако не можете да запомните имената на изгряващите старлетки, половината скочили на големия екран със засилка от „Дисни“, то със сигурност знаете коя е Мерил Стрийп. Мнозина я наричат Всяка секунда, в която Стрийп се появявана екран, е урок по чудовищно актьорско майсторство и притегателна сила за редовия зрител. Преди дни тя навърши 70, но признак за умора едва ли ще се появи скоро. Ако сте запален фен на Мерил, то със сигурност знаете, че името й по паспорт всъщност е Мери Луиз. Тя е родена през 1949 г. в Съмит, Ню Джърси. Отраства в семейството на художничка и фармацевт и дава пример на двамата си по-малки братя Дана Дейвид и Хари Уилям III, които също са актьори. В кръвта на Стрийп тече немска, швейцарска, английска и ирландска кръв, което допринася за запомнящия й се вид. Макар да не е типичната красавица, Мерил безспорно притежава силно излъчване и чар. Когато е на 12, тя е избрана да пее на училищен рецитал, което води до взимането на уроци по оперно пеене при прочутата Естел Либлинг. Това беше важен урок – да не пея, а да намеря нещо, което ме разчуства“, коментира по-късно актрисата. Въпреки таланта си, след четири години се е отказва от оперното пеене. Но пък се е присъединява към състава на мажоретките в гимназията, като дори е избрана за кралица на бала. Мерил се е разписва с участие в няколко постановки още в гимназията, но страстта си осъзнава, когато постъпва в престижния колеж Vassar, от който получава бакалавърска степен по актьорско майсторство със специалност „Драма“ през 1971 г. В учебното заведение тя грабва роля в пиесата „Мис Джули“ и успява да впечатли дори състудентите си със своето превъплъщение. „Не мисля, че някой някога е учил Мерил как да играе. Тя всъщност сама се е научила“, споделя професорът й по актьорско майсторство Клинтън Дж. Аткинсон. Стрийп е била студентка и в „Дартмут“, а по-късно става магистър по изкуствата в Йейл. Докато се обучава в Йейл, тя играе най-различни роли на сцената - от Елена в „Сън в лятна нощ“ до 80-годишна жена в инвалидна количка в комедия. Премиерата си на голям екран актрисата бележи през 1977-а с малка роля във филма „Джулия“. Година по-късно изгрява с първата си по-сериозна роля – Линда в „Ловецът на елени“. Още тогава Мерил получава номинации за трите най-престижните кинонагради - „Оскар“, „Златен глобус“ и „БАФТА“. Четири десетилетия по-късно звездата има в актива си 76 филма (три от които предстои да излязат на екран) ,19 участия в телевизионни проекти и изяви на сцена в 13 постановки. Заслужено държи рекорда за човека с най-много номинации за „Оскар“ в историята на киното - цели 21, от които печели три (Най-добра поддържаща женска роля за „Крамър срещу Крамър“, най-добра женска роля за „Изборът на Софи“ и за „Желязната лейди“) . Тя може да се похвали и с 26 номинации за „Златен глобус“ , от които е отличена с осем приза. Общият й брой награди е 149. Сред най-известните ленти с нейно участие са „Мостовете на Медисън“, „Мама мия“, „Изборът на Софи“, „Дяволът носи Прада“, „Жената на френския лейтенант“, „Джули и Джулия“ и други. Последният хитов проект, към който се присъедини Стрийп, е сериалът „Големите малки лъжи“. Персонажът й може да бъде обобщен с една дума – свекървище. 70-годишната звезда се появява като майката на екранния съпруг на Никол Кидман - Пери (Александър Скарсгард), който се прости с живота си заради изнасилване и побой над половинката си. Любопитен факт е, че в поредицата героинята й носи нейното истинско име - Мери Луиз. Още с първите си сцени в сериала Мерил дава заявка за мрачна и тежка роля, която тепърва ще се развива сюжетно. А от общите кадри на Стрийп и Кидман всеки може да настръхне. Що се отнася до личния живот на актрисата, той е не по-малко цветен. Тя е била сгодена за актьора Джон Казейл, докато той се бори с рак на белите дробове. През 1978 година, когато Казейл умира, тя се жени за скулптора Дон Гамър. Двамата и до днес са заедно и са горди родители на четири деца. Дъщерите им Мейми и Грейс стават актриси, Луиза се изявява като модел, а синът им Хенк – музикант. Според мнозина, момичетата са одрали кожата на звездната си майка.", "date": "2019.06.29", "title": "Ах, тази Мерил!"}
{"url": "https://www.monitor.bg:443/bg/a/view/3d-otpechatani-predmeti-ot-dyrvo-169215", "text": "Преди няколко години, учени от шведския университет Чалмерс (Chalmers University) създадоха материал за 3D-печат, съставен от дървесни влакна. Учените вече са разработили нов метод за триизмерен печат, създавайки твърд материал със структурата и качествата на естественото дърво. Материала представлява наноцелулозен гел, който съдържа малки фибри целулоза, получени от дървесна каша. Но въпреки възможностите за отпечатване на различни предмети, те не биха имали порестата структура, издръжливостта и здравината при усукване на естественото дърво. Идеята е, технологията да бъде използвана за създаването на всичко, от опаковки до мебели, които ще са направени от предварително оформени части, които не трябва да бъдат рязани и оформяни в желаните форми. Докато това, че технологията може да използва целулоза, добита от отпадъци от лесовъдната промишленост или целулоза от растения, която дори не е от дърва, това вероятно ще намали броя на отсечените дървета. Нещо повече, 3D-отпечатаното „дърво” може да замести по-малко екологичните материали, като например произвежданите от петрол пластмаси.", "date": "2019.06.29", "title": "3D отпечатaни предмети от дърво"}
{"url": "https://www.monitor.bg:443/bg/a/view/strashni-cifri-611-zaginali-v-6684-tejki-katastrofi-povecheto-po-vina-na-vodachite-169216", "text": "За 2018 г. при 6684 тежки пътни произшествия по пътищата на страната загиналите са 611, а близо 8500 са били ранените. Тези цифри наистина са тревожни, въпреки че сравнено с 2017 г. има намаление както при починалите, така и при ранените при катастрофи, каза министърът на вътрешните работи Младен Маринов на международната конференция \"Ефективни модели и инструменти за повишаване на безопасността на транспортната система\". Форумът се организира в Деня на безопасността на движение по пътищата, преде БТА. По отношение на пътищата, основната дейност, която осъществява МВР, е за контрола и той е многократно засилен, заяви министър Маринов. Той съобщи, че през годината са регистрирани и са наложени санкции за над 1 300 000 нарушения по пътищата и това показва, че водачите на МПС не са на нужното ниво на дисциплинираност и на толерантност към останалите участници в движението. Той уточни, че причините за тези катастрофи са несъобразената скорост, недоброто владеене на автомобила, които довеждат до челни сблъсъци и до удари в дървета и стълбове по пътя. По данни на МВР за миналата година 96 процента от пътните произшествия у нас са станали заради нарушения на водачите. Малък е процентът на катастрофите, станали заради пътните условия, каза министърът на регионалното развитие и благоустройството Петя Аврамова. Тя цитира и данни от годишния индекс за безопасно шофиране за 2018 г., според които 93 процента от пътните произшествия с жертви са заради човешки грешки, а превишаването на позволената скорост е най-разпространеното рисково действие сред българските шофьори. За да се подобри безопасността на пътя, е необходимо да се обърне сериозно внимание както на пътната инфраструктура, така и на поведението на самите водачи на автомобили, отбеляза регионалният министър. Продължава изграждането на магистралната мрежа и на високоскоростните пътища, като се работи по магистралите - \"Хемус\", \"Струма\", \"Европа\", по скоростния път Видин - Ботевград и се изпълняват 119 километра стратегически пътни проекти, информира министър Аврамова. Тя каза, че се рехабилитират и основни пътни участници, общо със средства от ОП \"Региони в растеж\" от държавния бюджет и от програмите за териториално сътрудничество се рехабилитират 824 километра републикански пътища за над 500 милиона лева. Агенцията \"Пътна инфраструктура\" проверява състоянието на всичко предпазни мрежи на автомагистралите, на мантинелите и на маркировката по пътищата. За подобряване на безопасността по републиканските пътища се ремонтират ограничителни системи за 18 милиона лева, като с приоритет са участъците от магистралите. Полага се и пътна маркировка за над 5 милиона лева - приоритетно по магистралите и по първокласните пътища, информира регионалният министър. Тя съобщи, че експертите на АПИ заедно с МВР са направили обследване на участъците с концентрация на пътни произшествия. Предвижда се по републиканските пътища да бъдат изградени интелигентни транспортни системи за управление на трафика, които ще дават информация в реално време за пътната обстановка на пътуващите. Създава се и Националният координационен център за безопасно движение по пътищата, като част от мерките на правителството за ограничаване на транспортния травматизъм, каза министър Аврамова. Тя добави, че Центърът ще осигурява оперативна координация, взаимодействие между държавните структури при прилагане на мерките за превенция, при усложнени пътни и метеорологични условия и ще работи непрекъснато.", "date": "2019.06.29", "title": "Страшни цифри: 611 загинали в 6684 тежки катастрофи, повечето по вина на водачите "}
{"url": "https://www.monitor.bg:443/bg/a/view/otnovo-kilometrichni-opashki-se-vijat-na-granicata-s-gyrcija-169222", "text": "Километрични опашки от автомобили се извиха и днес на ГКПП „Кулата”. Около обед наши читатели сигнализираха, че колоната от чакащи автомобили преди бариерата в посока Гърция вече е 4 км. От вчера десетки хиляди вече потеглиха към плажовете по Беломорието не само за уикенда, но доста от тях са организирали летните си отпуски за южната ни съседка.  \"Хаосът е пълен, коментират изнервено пътуващите. - Опашките са огромни и вече никой не ги мери в километри. Хората са разочаровани от липсата на организация на движението. Няма униформени служители, които да контролират движението и да облекчат напрежението. Жегата е нетърпима, а автомобилите пъплят едва-едва. За 2 часа дойдохме от София, а преминаването на границата отнема по 3-4 часа.\" Вчера в късния следобед, когато колоните от автомобили надминаха 10 км,  на импровизиран брифинг пред бариерата на ГКПП-Кулата началникът на граничния пункт Атанас Георгиев коментира: „От полунощ до този момент (б.а. вчера в 17 часа) през пункта в посока Гърция са преминали близо 7000 автомобила. Проверени са над 30 хиляди граждани. Най-голямо е увеличението на автомобили и туристи от Украйна, които вече пътуват без визи в ЕС. Другата причина за забавянето е щателната проверка на преминаващите непълнолетни лица, заради увеличението на сигнали на родители, че децата им се извеждат без съгласието на единия родител.“ И днес в самата гранична зона опашката от чакащи автомобили стана тройна. От Гранична полиция съветват пътуващите в посока Гърция да използват другия ГКПП-Илинден Ексохи, където опашка няма.", "date": "2019.06.29", "title": "Отново километрични опашки се вият на границата с Гърция"}
{"url": "https://www.monitor.bg:443/bg/a/view/arjentina-bi-venecuela-i-se-izpravja-sreshtu-brazilija-na-kopa-amerika-169218", "text": "Аржентина победи с 2:0 Венецуела и се класира за полуфиналите на Копа Америка. \"Гаучосите\" ще се изправят срещу домакините Бразилия в следващата фаза на турнира. В десетата минута на двубоя Лаутаро Мартинес отклони топката във вратата на венецуелския отбор след удар на Серхио Агуеро. Малко повече от четвърт час преди края Джовани Ло Селсо се възползва от грешка на вратаря Вулкер Фаринес и оформи крайния резултат. Аржентина достига до полуфиналите в турнира за пети път през последните шест издания на надпреварата. \"Гаучосите\" нямаха победа над Венецуела в последните три срещи между двата отбора. Аржентинският отбор не е печелил Копа Америка от 1993 година, а двубоят срещу \"селесао\" е във вторник. В Сао Пауло настоящият шампион Чили се класира за полуфиналите след изпълнение на дузпи. Чилийците завършиха наравно 0:0 в редовното време срещу Колумбия. Уилям Тесийо пропусна петия удар от бялата точка за колумбийския състав, докато Алексис Санчес се разписа за Чили, класирайки съотборниците си за мач срещу Уругвай или Перу, които се изправят един срещу друг по-късно в събота в Салвадор. Венецуела - Аржентина 0:2 Колумбия - Чили 4:5 след изпълнение на дузпи, 0:0 в редовното време Бразилия - Парагвай 4:3 след изпълнение на дузпи, 0:0 в редовното време Уругвай – Перу", "date": "2019.06.29", "title": "Аржентина би Венецуела и се изправя срещу Бразилия на Копа Америка"}
{"url": "https://www.monitor.bg:443/bg/a/view/sa-sht-izpratiha-duzina-f-22-v-persijskija-zaliv-169219", "text": "Близо дузина изтребители F-22 \"стелт\" от американските ВВС са разположени в Катар на Персийския залив - част от подкрепленията, които Централното командване на САЩ поиска през май в отговор на повишената според него иранска заплаха срещу американските сили в района, предаде АП. Изтребителите са пристигнали в авиобазата Ал Удейд, \"за да защитават американските сили и интереси\". F-22 за първи път се разполагат в Ал Удейд, център на американските въздушни операции в Близкия изток. Изтребителите, които носят ракети \"въздух-въздух\" и могат да изпълняват атаки по наземни цели, преди бяха разположени в авиобазата Ал Дафра в Обединените арабски емирства, където бяха използвани миналата година за въздушна подкрепа на американски и партньорски сили в Сирия, припомня АП. Четири стратегически бомбардировача бяха разположени в Ал Удейд дни преди съобщението на 5 май на Белия дом за изпращането в региона на военноморска група начело със самолетоносача \"Ейбрахам Линкълн\" в отговор на \"обезпокоителните и ескалиращи индикации и предупреждения\" и като \"послание към иранския режим, че всяка атака срещу интереси на САЩ или на техните саюзници ще бъдат посрещнати с безмилостна сила\". По искане на ген. Франк Макензи, командира на Сентком, допълнителни зенитни ракети \"Пейтриът\" също бяха изпратени в региона на Залива през последните седмици, допълва АП. Той получава и допълнителни самолети за наблюдение и събиране на разузнавателна информация с цел подобряване на способността на американските сили да следи за потенциални ирански заплахи срещу корабоплаването в региона на Залива.", "date": "2019.06.29", "title": "САЩ изпратиха дузина F-22 в Персийския залив"}
{"url": "https://www.monitor.bg:443/bg/a/view/varvari-napadnaha-i-prevzeha-carevec-169221", "text": "Варвари нападнаха и превзеха крепостта Царевец. Сред нападателите имаше една доста пъстра смесица от воини от различни исторически периоди и епохи, които иначе никога няма как да бъдат видяни заедно: даки, готи римляни и дори облечени в железни борни рицари кръстоносци. След като бързо преодоляха съпротивата на защитниците на крепостта над река Янтра, гостите разпънаха шатрите си и се отдадоха на веселие, подкрепени със сладка упояваща медовина и омайващи сърцето звучи на старовремска музика. А до тях кротко цвъртяха печащите се на скарите кебапчета кюфтета и други вкусотии, некореспондиращи особено със средновековната епоха, но пък изпълващи въздуха с благоухания. Всичко това е част от фестивала „Вкусът на Средновековието”, който се провежда през почивните дни във Велико Търново, на историческата царска крепост. На него жителите и гостите на старата столица ще могат да видят войнска, аристократична и манастирска кухня и целебни храни, които някога са се приготвяли зад стените на Царевец: византийска леща със свинско в бял сос, говеждо задушено, средиземноморска рибена чорба, маринована скумрия по манастирски, дивечова яхния, пушена пъстърва в мъх, кюфтенца с боровинки, ечемичен хляб и много др. вкусотии. Под ръководството на историка доц. Иван Лазаров ще се проведе практически урок по кулинарна история. В историческите възстановки пък участие ще вземат повече от 140 реконнтруктори от България, Италия, Румъния, Сърбия и Украйна. По време на средновековния фестивал ще бъдат показани възстановки на различни занаяти: горещо и студено коване, точиларство, обработка на кожа, производство на пергамент и хартия, монетосечене, дърворезба, ножарство, грънчарство и керамика, различни методи на тъкане. Посетителите ще могат да се включат в стрелби с лък и арбалет и да се забавляват със средновековни игри, музика и танци. За първи път ще се проведе боен турнир „Болярски меч“, ще има атрактивна реконструкция на завръщането на славните средновековни войни от поход, бойни демонстрации „Справедливо възмездие“ и др. състезания, забавления и атракции.         ", "date": "2019.06.29", "title": "Варвари нападнаха  и превзеха Царевец"}
{"url": "https://www.monitor.bg:443/bg/a/view/udyljeno-rabotno-vreme-za-pasportna-slujba-blagoevgrad-169214", "text": "   От Областната дирекция на МВР-Благоевград съобщиха, че във връзка с очакваното завръщане на хиляди гастарбайтери за годишните си отпуски и очакваният увеличен прием на заявления за подмяна на български лични документи звената на „Български документи за самоличност“ при ОДМВР-Благоевград ще работят с удължено работно време  от 01.07.2019г. до 30.08.2019г. Сектор  „Български документи за самоличност“ в ОДМВР-Благоевград  ще работи  от 08:00 часа до 18:00 часа без прекъсване.    За периода от 08.07.2019г. до 30.08.2019г. сектор „Български документи за самоличност“ в 02 РУ ще работи от 08:00 часа до 12:00 часа и от 13:00 часа до 18:00 часа; Сектор „Български документи за самоличност“ в  РУ- Гоце Делчев ще работи от 08:00 часа до 12:00 часа и от 13:00 часа до 18:00 часа; Сектор „Български документи за самоличност“ в  РУ –Разлог ще работи от 08:00 часа до 12:00 часа и от 13:00 часа до 18:00 часа; Сектор „Български документи за самоличност“ в  РУ – Петрич ще работи от 08:00 часа до 12:00 часа и от 13:00 часа до 18:00 часа; Сектор „Български документи за самоличност“ в  РУ – Сандански ще работи от 08:00 часа до 12:00 часа и от 13:00 часа до 18:00 часа.    Български граждани с постоянен адрес на територията на цялата област Благоевград могат да подават заявления за издаване на български лични документи във всяко РУ на МВР  към ОДМВР-Благоевград.    Чрез портала за електронни административни услуги: https://e-uslugi.mvr.bg всеки български гражданин може да подаде заявление за издаване на лична карта и паспорт по електронен път. Услугата се изпълнява като обикновена със срок на изпълнение до 30 дни от заплащане на дължимата такса.", "date": "2019.06.29", "title": "Удължено работно време за „Паспортна служба“ - Благоевград"}
{"url": "https://www.monitor.bg:443/bg/a/view/uvolnjavat-shefa-na-6-to-rpu-v-sofija-za-pijanstvo-bujstvo-i-bjagstvo-ot-patrulka-169220", "text": "Началникът на столичното Шесто РПУ Петър Василев тази нощ се е напил и буйствал в заведение за бързо хранене в столицата. Охраната на обекта е подала сигнал до органите на реда. Когато полицаите отишли, е станало словесно спречкване, разказват очевидци. Петър Василев е направил опит да избяга с личния си автомобил, но полицията успяла да го залови на бул. „България”. След това той отказал да му бъде направена проба за употреба на алкохол. Има данни, че се е опитал да злоупотреби със служебното си положение, поради което ще бъде освободен дисциплинарно. По време на брифинг на МВР министърът на вътрешните работи Младен Маринов каза, че е работил преди с Василев и го определи като добър полицай. Въпреки това той бе категоричен, че не толерира такова отношение независимо от кого и на каква длъжност.", "date": "2019.06.29", "title": "Уволняват шефа на 6-то РПУ в София за пиянство, буйство и бягство от патрулка"}
{"url": "https://www.monitor.bg:443/bg/a/view/lek-v-jegite-vreme-za-siesta-169205", "text": "Думата Сиеста е използвана за пръв път в английския език от хора, които са опитали вкуса на сиестата или следобедната дрямка в Испания. Думата е свързана с шестия час – времето, което е най-горещата част от деня. Хауел, съставител на речници, блогър и автор на романи, описва шеговито в едно писмо как се прави сиеста в приемливи дози: „siesta (както я наричат испанците), или следобедна дрямка“. Номерът бил в това човек да се отпусне в седнало положение с топче злато в едната ръка. Когато човек заспи, то пада върху меден съд и издава такъв шум, че го събужда. Това става през 1655 г. Следващия път думата се появява около 20 години по-късно в пиесата Elvira. Авторът й Джордж Дигби (който е и граф на Бристол) е имал колоритен живот като един от водещите политици, дипломати и войници в Англия в средата на 16 в. Той е роден в Испания и е пътувал из страната като дипломат. Всъщност пиесата е само „бележка под линия” в кариерата му, също като сиестата. В пиесата Дон Хулио обвинява сестра си, че спи, че прави сиеста. Очевидно думата не е широко разпространена, защото в бележка под линия е добавен коментар: „Горещината на деня от обед нататък. Нарича се така заради шестия час, времето около пладне, когато испанските госпожи се оттеглят да поспят“. В Испания, Италия и Латинска Америка, сиеста е времето за заслужена почивка и по-точно – сладка следобедна дрямка. Така че, ако сте на почивка в тези страни, не планирайте шопинг обиколката си следобедно време.", "date": "2019.06.29", "title": "Лек в жегите: време за сиеста (ОБНОВЕНА)"}
{"url": "https://www.monitor.bg:443/bg/a/view/dnes-e-petrovden-169207", "text": "Църквата почита днес паметта на Светите равноапостоли Петър и Павел. Църковният празник е наричан от народа Петровден. Двамата апостоли, които били ревностни разпространители на християнството, претърпели много страдания и гонения и били наречени \"първовърховни престолници и вселенски учители\". Петър - беден рибар от град Витсаида край Галилейското езеро, е един от първите ученици на Христос и един от преданите му последователи. Павел, роден в Тарс, Киликия, първоначално изповядва юдейската религия и е сред гонителите на християните. На път за Дамаск той е ослепен от видение на Господа. Завеждат го обратно в града, където след три дни е изцерен по чудо. От яростен противник става най-ревностен разпространител на Христовото учение. През 67-ма година заедно със сподвижника му Петър са разпънати на кръст от император Нерон в Рим. В народния календар Петровден се предшества от Петровите заговезни. Празникът съвпада с времето на жътвата и на него се работи - обикновено през първата половина на деня. В представите на българския народ двамата апостоли се възприемат като братя, от които Петър е по-младият. Някъде се смятат и за близнаци. В иконографията Свети Петър се изобразява като старец в бели одежди, който държи ключовете на райските порти и определя коя душа е праведна и коя не е. В някои райони на Петровден се правят сборове. Месят се обредни хлябове и се ядат ранни ябълки - петровки. На някои места те се раздават като помен за починали деца. Имен ден празнуват Петър /от гръцки \"камък\"/, Павел, Павла, Петрана, Полина, Павлина, Петя, Камен.", "date": "2019.06.29", "title": "Днес е Петровден!"}
{"url": "https://www.monitor.bg:443/bg/a/view/5-43-trln-vynshen-dylg-otchete-kitaj-kym-kraja-na-mart-169206", "text": "В края на март външният дълг на Китай отчита нарастване спрямо декември 2018 г. с 4,6% и достигна 5,43 трлн. долара, съобщава „Синхуа”. Според информация на Държавното управление за валутен контрол на КНР, обемът на преките чужди инвестиции за първите 3 месеца на годината се увеличава с със 101,2 млрд. долара или 3,7 на сто. С 14,5% или 159,3 млрд. долара са скочили за периода чуждите вложения в китайски ценни книжа. Чистите външни активи на Китай от януари до края на март отчитат спад от 8,4% в сравнение с края на 2018-та до ниво от 1,95 трлн. долара.", "date": "2019.06.29", "title": "$5,43 трлн. външен дълг отчете Китай към края на март"}
{"url": "https://www.monitor.bg:443/bg/a/view/torta-garash-trygva-ot-ruse-169208", "text": "През 1885 година в Русе пристига сладкар – Коста Гараш от Австро-Унгария.. Сладкото изкушение носи неговото име... В края на XIX век в Русе е построен първият за България гранд хотел – „Ислях хане”. Мебелите, приборите, завесите са специално доставени от Виена и блясъкът на тогавашна Австро-Унгария се пренася в Русе. Когато пристига в Русе, Гараш поема управлението на „Ислях хане”...  В салоните на хотела княз Александър Батенберг посреща крале. Именно за един от тези приеми Гараш създава тортата „Гараш”. След това я пренася в София в един от най-луксозните хотели за онова време – „Пахах”. Около 1900 година Коста Гараш се премества в София, за да поеме управлението на хотела. На партера се е намирала и сладкарницата, където столичани са можели да опитат парче „Гараш”... Днес, тортата е известна в цял свят!", "date": "2019.06.29", "title": "Торта Гараш тръгва от... Русе"}
{"url": "https://www.monitor.bg:443/bg/a/view/zaginalata-ot-mylnija-jena-e-bylgarka-doshla-na-vakancija-ot-kanada-169210", "text": "Убитата от мълния жена край Мадан в петък следобед е известната в Канада организаторка на български събития в Монреал Моника Петрова. Тя е била на ваканция в България, съобщава bg-voice.com. Трагичният инцидент стана в местност над маданското село Бориново. Тогава изключително бързо се е разразила буря. 48-годишната жена от Ямбол, която наскоро се е върнала от Канада, била на гости в Мадан на приятели и с тях излезли на разходка в посока село Бориново, отстоящо на 6 километра от миньорския град. Точно преди селото ги изненадал дъждът, потвърди шефът на ОД на МВР в Смолян старши комисар Николай Димов. Загиналата е държала GSM в ръката си и вероятно именно това е привлякло гръмотевицата. Тримата мъже с нея не са сериозно пострадали. Моника Петрова е една от създателките на българския център \"Паисий Хилендарски\" в Монреал и организатор на десетки събития за нашата общност там.", "date": "2019.06.29", "title": "Загиналата от мълния жена е българка, дошла на ваканция от Канада"}
{"url": "https://www.monitor.bg:443/bg/a/view/danail-kirilov-trjabva-ni-striktno-izpylnenie-na-preporykite-v-doklada-na-ek-169209", "text": "В голяма степен сме на кантарно положение, в което имаме пет позитива и пет негатива. Трябва да работим, за да отпаднат негативите. Това коментира министърът на правосъдието Данаил Кирилов в студиото на \"Денят започва с Георги Любенов\" по БНТ по повод мониторинговия доклад от страна на Европейската комисия към България. По думите му някои от негативите са по причини, независими от страната ни. Трябва ни възможно най-стриктното изпълнение на препоръките, получени в последния доклад на Европейската комисия, заяви Кирилов. Имаме проблем с недоверието, това е чувствителен елемент в една реформа. По тази причина и усещането за корупция в България е по-високо, контатира правосъдният министър. Според Данаил Кирилов по отношение на \"Апартаментгейт\" прокуратурата правилно е отбелязала да не се бърза със заключенията, тъй като върви и данъчна проверка. Твърде бързо раздаваме правосъдие в нашето общество, каза Кирилов.", "date": "2019.06.29", "title": "Данаил Кирилов: Трябва ни стриктно изпълнение на препоръките в доклада на ЕК"}
{"url": "https://www.monitor.bg:443/bg/a/view/kilometrichno-zadrystvane-kym-aviobaza-graf-ignatievo-horata-ne-mogat-da-stignat-do-avioshouto-169212", "text": "Километрично задръстване от автомобили на почитатели на военната авиация се образува днес предиобяд на пътя към Авиобаза \"Граф Игнатиево\". Поводът е откритият летателен ден днес във военното подразделение.  Тъй като входът е свободен, хиляди от Пловдив, София, Стара Загора, Пазарджик и много други населени места, се качиха по колите с идеята да наблюдават атрактивните военно-въздушни демонстрации. Още на детелината от магистрала \"Тракия\" към шосето за Карлово, те бяха неприятно изненадани от километричната тапа. Автомобилите пъплеха с по 5-10 км/час и липсата на организация за придвижването до авиофеста, а впоследствие и паркирането, изнервяха шофьорите и пътниците, обясни читател на Агенция Монитор преди минути.  В същото време вратите на авиобазата бяха отворени около 10 часа, но огромният наплив от желаещи да присъстват на демонстрациите, предизвика и там задръстване.  На открития летателен ден присъства и президентът Румен Радев, който преди няколко години бе командир на Авиобаза \"Граф Игнатиево\".  Българските Военновъздушни сили поканиха преди няколко дни всички приятели на авиацията на събитието, с което ще се отбележи навършването на три кръгли годишнини от приемането на въоръжение на бойна авиационна техника за нуждите на Република България - 20 години на вертолет Bell-206, 30 години на самолет МиГ-29 и 40 години на вертолет Ми-24. Точно в 11.30 ч. вертолет Ми-17 от авиобаза Крумово прелетя с националния флаг, като така даде началото на въздушните демонстрации.  В полетите вземат участие всички типове вертолети от авиобаза Крумово – Бел-206, Кугър и Ми-24 и Ми-17, представяйки основните мисии и задачи, за които са предназначени. Щурмовите Су-25 от авиобаза Безмер атакуват земни цели, демонстрирайки осигуряването на непосредствена авиационна поддръжка на формированията. Изтребителите МиГ-29 правят сложен пилотаж на малка височина, маневрен въздушен бой и изпълнение на мисията „Air Policing“. Ролята на самолет-нарушител ще изпълни самолет C-27J Спартан от авиобаза Враждебна. В полетите ще участват и Pilatus PC-9M и L-39ZA от Военновъздушна учебна база „Георги Бенковски“  - Долна Митрополия. С тях ще се включат и част от най-младите летци  в българските Военновъздушни сили.", "date": "2019.06.29", "title": "Километрично задръстване към Авиобаза \"Граф Игнатиево\", хората не могат да стигнат до авиошоуто"}
{"url": "https://www.monitor.bg:443/bg/a/view/tormozenata-ot-uchenik-plovdivska-uchitelka-progovori-169211", "text": "Изключителна популярност в интернет придобиха кадри, които показват как ученик упражнява насилие над свой учител. Сцената се разиграва в часовете по английски език на един от деветите класове в пловдивското средно училище \"Паисий Хилендарски\". „Останах твърде изненадана от агресията и самото поведение в момента, в който след изпитване ученикът получава тройка, а той е мислил, че ще има двойка. По-късно разбрах, че е преекспониран клипът в интернет и социалните мрежи. Бях шокирана и не бях решила да правя доклад до директора. На ученика не му е първият път, в който се държи по този начин, има неконтролируемо на моменти състояние”, каза пострадалата учителка Мария Георгиева пред Нова телевизия. „Ние знаехме за неговото проблемно поведение. С него работят педагогическият съветник и психолог. Има такива прояви, има и подобрение, но тези три месеца, през които той е ученик при нас може би не бяха достатъчни за поправяне на неговото поведение”, посочи директорът на училището Илия Къртев. От РУО – Пловдив ще настояват за среща с родителите на момчето и институциите за набелязване на адекватни мерки спрямо него.", "date": "2019.06.29", "title": "Тормозената от ученик пловдивска учителка проговори"}
{"url": "https://www.monitor.bg:443/bg/a/view/istorijata-na-glorija-petkova-169184", "text": "Звездата на Глория Петкова изгря на малкия екран с ролята на Милена в сериала „Денят на бащата“ - леко параноична, напориста и все пак крайно симпатичен персонаж. Малцина обаче знаят, че тя е сред посланичките и фенове на хитовата поредица „Историята на прислужницата“, заедно с Поли Генова и Диляна Попова. Обувки на висок ток с пухчета и ефирна къса рокля, красящи усмихната млада майка в тяло на тийнейджърка. Така помня Глория Петкова от първата ни среща. Актуалната порция епизоди на антиутопичния сериал ще започне излъчване през юли в НВО, но вече е налична в стрийминг платформата на компанията. И така, седнали на барбарони, с кексче в едната ръка и чаша вино в другата, изгледахме заедно първа серия. Към края й вече знаех, че Петкова е от онези хора, които лесно се разчувстват. След сцена, в която Емили (Алексис Блейдъл) се опитва да спаси бебето на Джун (Елизабет Мос), тя заплака искрено и продължително. „Нямаше как да не се разплача. Може би, ако не бях раждала толкова скоро, ако нямах малко детенце, нямаше да ми повлияе по този начин. Намирам себе си в тях“, обясни ми Глория. 27-годишната красавица следи „Историята на прислужницата“ от самото начало. „Връзката и обстоятелствата на събитията в сериала с реалността, в която живеем, е голяма и точно това ме грабна. Както и фактът, че има много феминизъм. и колко лесно може самите ние да се окажем в Гилиад в някой момент от живота си“, допълни тя. Петкова харесва главната героиня Джун, но най-силно е впечатлена от играта на Маделин Брюър, която редовият зрител познава като Джанийн или Офуорън. „Нейният образ много ми харесва. Възхищавам се на актьорската й игра, тя е великолепна. Минава през толкова много емоционални състояния... В началото на сериала Джанийн е много отворена и категорична: „Няма да ви изпълнявам заповедите“, но след това бива сломена от физическия тормоз, който й е наложен. Тя е един много сложен образ с преплетени емоции. Хем е страхлива, хем е уверена, тъжна, щастлива...“, допълни тя. Глория вижда само един възможен хепиендинг за поредицата – да се срине Гилиад. \"И мисля, че натам отива сериалът\", намигна тя. Що се отнася до другите любими сериали на младата майка: „Много харесвам „Големите малки лъжи“, смятам, че е великолепен сериал. Първият сезон беше изключително силен, а сега във втория е и Мерил Стрийп. Тя прави невероятна роля. Това е толкова в неин стил, превъзходно просто... Харесвам още „Черното огледало“, без последния сезон, както и „Добри поличби“. Междувременно Глория се надява „Денят на бащата“ да има втори сезон. Припомняме, че основната сюжетна нишка проследява драматичната битка между двама родители за попечителство над малкия им син. „Темата беше тежка, а аз по времето на снимките на сериала бях бременна и ми беше двойно по-тежко. Но работата с всички тези професионалисти, като започнем от грим, коса, гардероб, режисура, актьори – всички бяха изключителни, така че беше приятно и лесно да се снима. Не сме усетили драмата по този начин“, разказа ни тя. За героинята си Петкова казва, че е „жена, която е изключително изплашена, неуверена, в същото време се опитва да покаже обратното. Тя вътрешно е много по-изплашена и по-крехка, отколкото се показва пред приятелите си.“ Глория допълва, че е пълна противоположност на Милена. Що се отнася до битката между майката и бащата, тя е на страната на детето. Така или иначе в момента тя е в режим „Денят на майката“. Дъщеричката й Анабел се появи на бял свят в началото на миналия септември и голяма част от времето й е посветено на нея. Единственото, с което щастливата майка не може да свикне, е безсънието. „Иначе се чувствам много по-силна, много по-уверена, по-завършена, по-самостоятелна. Промених се за по-добро, сякаш живея втори живот – 100% по-хубав от предишния“, категорична е тя. Не може да се оплаче и от таткото, който много й помага. Стройната си фигура след раждането Петкова поддържа само с ежедневни разходки. Глория Петкова е име, което може да се свърже с много таланти. Тя е модел, актриса, диджей... Трудно е да се каже кое й носи най-голямо удоволствие. „Всяко поприще е много различно. Всяко ми носи някакъв вид удовлетворение и чувство, че съм направила нещо от сърце. Когато си артист, ти имаш емоции в себе си, които имаш нужда да изразиш. Така е и при мен, но Имам още какво да кажа“, обяснява тя. Според Глория тайната на успеха се крие в качеството на работата. „Когато дадеш шанс на човека да се докаже като диджей или актьор, ако вложи достатъчно усилия и го прави качествено, хората го забелязват. Това е единствената тайна. Ако хората са доволни как си вършиш работата, ще те повикат отново. Трябва да си упорит, точен, усърден, да даваш всичко от себе си“, убедена е тя. За Глория важното е, че по този начин не е заета ежедневно. „Всички тези неща, които практикувам като някакви професии, са просто ангажименти, не са всеки ден. Така намирам време да съм адекватен родител на Анабел. Ако имах работа всеки ден, нямаше да мога да й отделям толкова време и да я гледам как расте. В момента тя е на възраст, в която има нужда от мен и трябва да й дам цялата си любов и внимание“, допълни с усмивка Глория.", "date": "2019.06.29", "title": " Историята на... Глория Петкова"}
{"url": "https://www.monitor.bg:443/bg/a/view/trymp-iska-sreshta-s-prez-uikenda-s-kim-chen-un-169213", "text": "Президентът на САЩ Доналд Тръмп, който след форума на Г-20 в Япония, ще замине за Сеул, изрази днес желание да се срещне със севернокорейския водач Ким Чен Ун в демилитаризираната зона между двете корейски държави, предадоха осведомителните агенции. \"Докато съм там [в Южна Корея], ако председателят Ким от Северна Корея види това, аз ще се срещна с него на границата само да му стисна ръката и да му кажа Здравей!\", написа Тръмп в \"Туитър\". Пред репортери в Осака той поясни: \"Ние ще сме там и аз само правя сондаж, защото не знам къде е той в този момент. Той може да не е в Северна Корея\". \"Но ако е там, ще се видим за две минути, можем само това, но това ще бъде чудесно\", каза Тръмп и добави, че двамата с Ким се разбират \"много добре\". Пхенян окачестви идеята на Тръмп като \"много интересно предложение\". По думите на първия заместник-министър на външните работи Чхое Сон Хуи, ако такава среща се осъществи, тя ще послужи като \"нова значима възможност за по-нататъшно задълбочаване на личните връзки между двамата ръководители и развиване на двустранните отношения. Според коментатори в Сеул думите на Чхое, разпространени от севернокорейската агенция КЦТА, означават, че Пхенян очаква официално предложение от американска страна за срещата. Междувременно САЩ и Китай се съгласиха да възобновят търговските си преговори, а Вашингтон няма да налага нови тарифи върху китайския внос, предадоха Ройтерс и АП, като се позоваха на Синхуа. След срещата днес между президентите Доналд Тръмп и Си Цзинпин в кулоарите на форума на Г-20 в Осака Тръмп каза, че преговорите са \"отново в ход\". Той подчерта, че срещата е преминала \"отлично\". Според Синхуа двамата лидери са решили да се търси начин за деескалация на проточилата се търговска война между двете могъщи икономики. Си Цзинпин е изразил пред Тръмп надежда, че САЩ ще се отнасят справедливо към китайските компании. Спорът вече причини загуби за милиарди долари за китайски и американски компании, а освен това се отрази зле на производството, доставките и пазарите в глобален мащаб. Предполагаемото примирие между Тръмп и Си, които досега са демонстрирали приятелски взаимоотношения, спира протекционистичните мерки, за да даде път на нови двустранни преговори по спорните детайли, коментира АП. Преди началото на разговорите Тръмп заяви, че е готов за \"историческо\" търговско споразумение с Китай.", "date": "2019.06.29", "title": "Тръмп поиска веднага среща с Ким Чен Ун, готов е да зарови томахавката в търговската война в Китай"}
{"url": "https://www.monitor.bg:443/bg/a/view/ljato-bez-mokri-iznenadi-v-sybota-169202", "text": "Над страната ще бъде предимно слънчево. По-значителна облачност и превалявания ще има все още преди обяд над централните райони на страната. Ще духа до умерен север-северозападен вятър. Максималните температури ще бъдат предимно между 25 и 30 градуса, в София около - 25 градуса. Предимно слънчево ще бъде и над Черноморието. Ще духа до умерен северен вятър. Максималните температури ще бъдат между 26 и 27 градуса, колкото е и температурата на морската вода. Вълнението на морето ще е 2-3 бала, по южното крайбрежие - временно до 4 бала. Над планините ще преобладава слънчево време. По-значителна облачност и превалявания ще има главно в масивите от Централна България. Ще духа умерен до силен северен вятър. Максимална температура на 1200 метра - около 18 градуса, на 2000 метра - около 11 градуса. В неделя в Западна България вятърът ще отслабне, в Източна - ще се обърне отново от североизток. Ще бъде предимно слънчево, с временни увеличения на облачността сутринта по Черноморието, но без валежи. Преобладаващите максимални температури ще бъдат между 25 и 30 градуса. В началото на следващата седмица ще се установи слънчево време. Вятърът ще е слаб, в понеделник - предимно от запад-северозапад. Температурите ще се повишат и максималните ще бъдат между 31 и 36 градуса, по-ниски - по Черноморието.", "date": "2019.06.29", "title": "Лято без мокри изненади в събота "}
{"url": "https://www.monitor.bg:443/bg/a/view/sa-sht-razsledva-proizvodstvoto-i-na-boeing-787-dreamliner-169204", "text": "Министерството на правосъдието на САЩ е поискало от Boeing документи, касаещи производството на модела 787 Dreamliner в завода на корпорацията в щата Южна Каролина, пише Seattle Times. Според източниците на изданието, искането за предоставяне на документацията е във връзка със съмнения за некачествена работа при сглобяването на самолета. Във връзка с това стана известно, че с проверката се занимава същата група прокурори,  , който бе спрян от полети в целия свят след 2 трагични катастрофи, отнели живота на стотици хора. От американското правосъдно министерство са отказали да коментират случая. Полетите на 737 max бяха забранени, след като в началото на март машина на \"Етиопиън еърлайнс\" в полет за Найроби катастрофира малко след излитане от Адис Абеба. Самолетът  падна близо до град Бишофлу, на около 50-60 километра югоизточно от столицата на Етиопия и загинаха 157 души. Катастрофата на етиопската авиокомпания породи въпроси за безопасността на този нов модел самолети, след като миналия октомври в Индонезия стана първата катастрофа със самолет от същата модификация. Тогава машината падна в морето 13 минути след излитането от Джакарта и загинаха 189 души.", "date": "2019.06.29", "title": "САЩ разследва производството на Boeing 787 Dreamliner"}
{"url": "https://www.monitor.bg:443/bg/a/view/siesta-s-monitor-169200", "text": "Лято е! Мръсна жега, както твърдят градските легенди. Някои вече са хванали коли, автобуси и влакове и пътуват ведро към морето. Други отдавна са начертали планове за нови планински маршрути и горски пътеки, които да покорят през тези жежки 3 месеца. Трети пък се пържат в офиса, задраскват дните от календара като каторжници в очакване на отпуската и мразят първите две категории хора… Независимо към коя група се числите обаче, в горещите дни и хладните нощи на юли, август и септември ще имате нужда от нещо свежо, позитивно, информативно и въобще приятно за четене. И затова ние сме тук с най-новата ни рубрика „Монитор Сиеста“. Тя ще е нашият морски бриз в забързания ви летен ден. Тук ще събираме за вас всичко, което ви трябва да знаете ако тръгвате на път, вече сте в някой курорт – морски или планински или просто искате да се разсеете с любопитни информации с кафето в офиса. Или ако трябва да перифразираме един легендарен продавач на семки на Слънчака – „Монитор Сиеста“ ще бъде вашата гимнастика за ума и дъвка за мисълта. Освен задължителната актуална информация обаче в новата ни секция ще представяме всеки ден за вас и седем нови авторски рубрики. В понеделник ще откриваме всяка нова седмица с мислите на нашето блестящо бизнес перо Венци Генков. В „Бели пари за черни дни“ той ще ви води през дебрите на семейния бюджет, правилното ориентиране в пазарната обстановка и всички малки капанчета, които търговците са заложили за нас. Във втория ден от седмицата пък двете ни симпатични, чаровни и много свежи блондинки Преси Рангелова и Гери Николова, ще ви карат да се замисляте върху нещата от живота, града, интимния свят, светския блясък… и въобще всички теми, които вълнуват две млади руси глави. Техните задочни сблъсъци ще представяме в „Блондинките и града“. Срядата е отделена за най-важната градивна единица на обществото – мама. Тъй като майката винаги е една, но една с друга не си приличат, в секцията „Лудото майче“ ще се изявяват всички жени-героини, които неуморно се трудят в нашата редакция, докато жонглират между къщната работа, децата, мъжа… и самите тях, разбира се. В четвъртък пък ще ви подканим да стегнете куфари и раници и да помислите за път. Ваш гид ще бъде един фънки младеж – бежанец от UK, Брекзит, верен поданик на Нейно величество, но открил, ракията в кръвта си. „Конан на път“ ще ви разходи из 100-те туристически обекта у нас, а докато го прави ще разсъждава върху БГ реалността, социума на Балканите, съседските вражди и задължителната и понякога доживотна връзка на всеки българин с „Топлофикация“. Краят на работна седмица ще бъде мъжки. Авторът ни с невероятно чувство за хумор Ники Коцев ще ви срещне с „Дневниците „Бира и шкембе““. Тук ще бъде запазена мъжка територия, на която ще се псува съдията, жените-шофьори и лелките в магазина, които винаги имат „само ей тия две доматчета и ако може да мина пред теб, кавалер такъв!“. Бирата и шкембето пък ще са за разкош, защото кой истински мъж не е разбрал отдавна максимата, че „животът е кратък, но може да бъде много гаден, ако в него няма бира и шкембе“. В събота на сцената отново изгряват двете ни блондинки, но със звездна рубрика. Не, няма да разчитат звездите за вас (от години хороскопът на „Монитор“ е един от най-точните у нас), а ще ви забавляват с летни хитове. Музика, филми, книги – всичко това ще бъде оценявано и класирано. При това не от нас, а от родните звезди, които ще ви дават безценни съвети как да останете в летния културен тренд – просто трябва редовно да четете „Най-най-най“. Последният ден от седмицата също ще бъде вълнуващ, а най-вероятно и доста екзотичен. На сцената на „Монитор Сиеста“ изгрява младата ни надежда в отразяването на международната политика и същевременно и в поезията – Георги Славов. Поетът с голяма обща култура и още по-широк мироглед, ще ви разказва какво се случва по тоя свят в рубриката „Този голям шарен свят“. Това са нашите нови предложения за лятото. Забавлявайте се с тях, четете рубриките ни, смейте се, коментирайте, информирайте се. И помнете, че винаги по света е лято, важно е да си от правилната страна на вратата с надпис „Затворено за сиеста“. Дерзайте!", "date": "2019.06.29", "title": "Сиеста с \"Монитор\""}
