{"url": "https://www.monitor.bg/bg/a/view/otide-si-syzdateljat-na-supergeroi-stan-lij-149361", "text": "Стан Лий, един от създателите на издателството \"Марвел комикс\", е починал на 95-годишна възраст, съобщи неговата дъщеря на уебсайта Ти Ем Зет, цитиран от Ройтерс. Рано тази сутрин линейка е откарала Лий от дома му в Холивуд хилс, Лос Анжелос, до болницата \"Сидърс Синай\", където той е починал. През последната година и няколко месеца той е страдал от няколко болести, вкл. пневмония и проблеми със зрението. Като писател и редактор Стан Лий има сериозен принос за израстването на \"Марвел\" през 60-те години до водещи позиции в издаването на комикси. В сътрудничество с художниците Джак Кърби и Стив Дитко той създава редица истории със супергерои, вълнували младите поколение десетилетия наред. Негови творения са младият Спайдърмен, мускулестият Хълк, мутантите Екс мен (X-Men), плейбоят изобретател, известен като Железния човек (Iron Man), както и Фантастичната четворка (The Fantastic Four). През 21 век са правени игрални филми по десетки комикси на \"Марвел комикс\", почти всички с персонажи, създадени от Лий. Приходите от прожекциите по света на тези екранизации надхвърлят 20 милиарда долара.", "date": "2018.11.12", "title": "Отиде си създателят на Спайдърмен Стан Лий"}
{"url": "https://www.monitor.bg:443/bg/a/view/v-koi-dyrjavi-ni-trjabvat-zimni-gumi-pri-pytuvane-v-evropa-149348", "text": "След 15 ноември шофьорите в България трябва да са оборудвали колата си гуми с грайфер най-малко 4 мм без значение дали са зимни или летни. Задължение да се използват зимни гуми през студения период на годината има в някои от държавите в ЕС, разположени на север - Естония, Финландия, Литва, Латвия, Швеция, но също така и в Словения и Хърватия. Къде още трябва да имате зимни гуми, ако сте решили да пътувате с кола през зимната ваканция до друга страна в ЕС? Ако сте планирали да пътувате с колата за ски ваканция в Австрия, то за придвижване из страната зимни гуми ще ви трябват между 1 ноември и 15 април, при положение, че природните условия го изискват. Ако ще ползвате гуми с шипове, бъдете внимателни, защото има ограничение в скоростта на движение (до 100 км/ч по магистралата), като превозното средство трябва да има знак за това. Стикерът се купува от автомобилни клубове или от бензиностанциите. За Унгария, от където вероятно ще мине пътят ви, употребата на вериги за сняг е задължителна само за някои участъци, като това е отбелязано със знак на пътя. В случай че сте решили да отидете на гости на приятели в Италия за празниците, то имайте предвид, че зимните гуми са задължителни в две от държавите, през които ще ви се наложи да шофирате - Хърватия и Словения. За Италия зимните гуми не са задължителни, но в случай че има поставен пътен знак, колите трябва да са екипирани с вериги за сняг или зимни гуми за периода, за който сте отнася този знак. Ако сте решили да отскочите само до Румъния, то имайте предвид, че зимните гуми са задължителни за пътищата, когато там има сняг или поледици. Те трябва да бъдат с поне 1,6 мм грайфери. При положение, че ще гоните топлото на юг в Гърция, няма да има нужда да се екипирате със зимни гуми. Зимните гуми там са задължителни между 1 декември и 1 март. В зависимост от природните и пътни условия те могат да се ползват и за по-дълъг срок - от 15 октомври до 31 март. Между 1 декември и 1 март по пътищата в тази държава движението с коли може да се осъществява само, ако те са оборудвани с гуми, подходящи за зимни условия. Това означава, че грайферите им трябва да са поне с 4 мм дълбочина. Зимните гуми в района са задължителни между 10 ноември и 1 април. Според местните разпоредби грайферите трябва да бъдат дълбоки поне 3 мм. Ново изключение от стандартното правило е, че мотоциклетите, мотопедите и АТВ-ата могат да използват летни гуми между 1 март и 30 ноември, но само ако на пътя няма сняг или лед. Между 15 ноември и 15 март, както и при силен снеговалеж или поледица извън този период, колите трябва да са оборудвани със зимни гуми. Другият вариант е да се шофира с летни гуми, но в багажника е необходимо да сте сложили вериги за сняг за всеки случай. Минималните грайфери на гумите трябва да са поне 3 мм. Зимните гуми за автомобила са задължителни, ако ще шофирате там в периода между 1 декември и края на февруари. В случай че ще слагате гуми с шипове, не забравяйте, че това е разрешено между 1 ноември и първия понеделник след Великден. Грайферите трябва да са поне 3 мм дълбоки. Зимните гуми и зимното оборудване са задължителни за колите по пътищата на Хърватия за времето между 15 ноември и 15 април. Това задължение се отнася до всички моторни превозни средства, независимо от природните условия. В случай на нарушение на правилата за шофиране през предстоящия сезон шофьорите могат да бъдат глобени в размер на 700 куни (приблизително 106 евро). Зимните гуми там са задължителни и за местни, и за чуждестранни шофьори между 1 декември и 31 март. Грайферите им трябва да са поне 3 мм дълбоки. Гумите с шипове могат да се ползват между 1 октомври и 15 април или ако зимните условия на пътя го налагат.", "date": "2018.11.12", "title": "В кои държави ни трябват зимни гуми при пътуване в Европа?"}
{"url": "https://www.monitor.bg:443/bg/a/view/uchilishta-s-kuhni-i-mikroskopi-ot-darenija-149354", "text": "Кухни за общежитията, модерни микроскопи, компютри от последно поколение, книги са само част от нещата, които училищата са получили като дарение от свои бивши възпитаници, показа проучване на „Монитор“. Оборудването, закупено от завършилите, не само подпомага обучението на настоящите ученици, но и улеснява работата на учителите. Един от примерите за меценатство е в Професионална гимназия по компютърни технологии и системи в Правец. Там в ролята на съвременните Евлоги и Христо Георгиеви влиза сдружение на бивши възпитаници „УКТЦ Завинаги“. Те осигуряват средствата за четири кабинета, оборудвани с компютри и лаптопи, обясни директорът Трифон Трифонов. Сдружението издържа и клуба по роботика в училището, спонсорирайки участието му в различни участия в България и чужбина. Друг бивш възпитаник – Иван Борисов, който е завършил през 2007 г., пък помага да цялостния ремонт на физкултурния салон и оборудването му с баскетболни кошове, волейболни мрежи. В гимназията в Правец се оказа, че има и дарители, които все още учат, но са решили да помогнат. Началото на този месец Виктор Кънчев от 11-и клас подарява кухня за общежитието, за да могат учениците да си готвят. Той осигурява готварска печка, микровълнова фурна, както и две перални за 460-те деца, които живеят там. Миналата година бивши възпитаници от випуск 2002-ра година на ППМГ „Акад. Никола Обрешков“ в Бургас пък поставят началото на дарителска инициатива „Предай нататък“. Те започват от социалните мрежи, а след това и кампания за набиране на средства, като събират около 9 хил. лв. След допитване до директора на гимназията те закупуват за кабинета по биология модерен мултифункционален и интерактивен дисплей за часовете по природни науки.", "date": "2018.11.12", "title": "Училища с кухни и микроскопи от дарения"}
{"url": "https://www.monitor.bg:443/bg/a/view/da-otgledash-kadri-149358", "text": "Българският бизнес често се оплаква, че няма работна ръка, квалифицираните кадри липсвали, а тези, които са на линия, не искали да работят за малко пари. Така цъкат с език пред малкия екран. Човешко е да искаш да работиш по-малко и да получаваш повече. Но добрите практики винаги са в баланса и той трябва да се намери. Затова кадрите, особено ръководните, са много важни и решаващи, както казва един известен активист от времето на ВОСР. Картината, която се очертава, не е розова – българите не искат мигранти, но те и мигрантите не искат у нас, а и всеки, който може, бяга в чужбина, където взема много повече пари, а и рядко е по-зле битово. Бизнесът иска от държавата да помогне – този закон да промени, онзи режим да облекчи, и правилно – администрацията трябва само да регулира. Най-голямата активност обаче остава за бизнеса, защото както знаем – проблемът на давещия се е проблем на самия него. Печалбите не ги прибира нито държавата, нито работниците. Явно в цялата схема някой се прави, че не иска да знае за сериозната европейска конкуренция, в която работят българските фирми, и това, че у нас икономиката за щастие отдавна не е планова. Това дава отговор защо работниците не стоят и не чакат нашите работодатели да достигнат до извода, че трябва да повишат заплатите или да увеличат облагите. Нужни са машини, за да се увеличи производителността на труда. Защото пределът на един работник с две ръце се достига много бързо що се отнася само до организация на труда. Единствено инертността на наемниците все още налива вода във воденицата на лошите работодатели, но тази задвижваща сила ще намалява все повече и повече. Често чуваме и че нямало производителност, нямало обучени кадри. Но колко деца в неравностойно положение са получили стипендии или помощ, за да ти се отплатят след това. А що се отнася до кадрите - ами като им е толкова ценен един кадър, ще намериш начин да го задържиш – ще му осигуриш квартира, като не можеш да му вдигнеш заплатата, защото наистина всяко нещо си има икономическа цена. Големи резерви от хора има в държавната и общинската администрация заради раздутия щат, сравнено с други европейски държави. А защо хората се натискат да бъдат на държавна работа? Не толкова за пари, а главно заради гарантираните им в много по-голяма степен права. Осигуряването на добри условия на труд и почивка е една много сериозна резерва на работата в частния бизнес, която само в чуждите фирми у нас е на ниво, като изключим може би шивашкия сектор. Работници и служители в туристическия сектор няма, няма и да има. Трябва да се търсят, да се отглеждат и да се формират, а който в бизнеса не се справя - просто ще фалира. Това е логиката на пазара.", "date": "2018.11.12", "title": "Да отгледаш кадри"}
{"url": "https://www.monitor.bg:443/bg/a/view/bydeshte-ili-omagiosan-kryg-149360", "text": "Има и положителни новини. Образователното ни министерство демонстрира система, с помощта на която деца и възрастни, които не могат да говорят и да използват ръцете си, общуват помежду си и с другите хора. Това ще е една от стъпките за дигитализация на училищата през следващите две години. Тази високохуманна инициатива не е първата, която показва ново отношение към българското образование. Преди това се започна с връщането в училищата на хиляди деца, които поради една или друга причина не се образоваха. От министерството намериха начин да премахнат тежките раници, обещават навсякъде безжична връзка и таблети.С тези стъпки има шанс да се разчупи омагьосания кръг на посткомунистическата образователна система, която всички критикуват, но никой не смее да промени. Фокусът се изместваше от протяжни спорове за съдържание на учебници и заплати на учители. Парите, които държавата отпускаше стигаха дотук. През това време светът се промени драстично. И е прекрасно, че промяната, макар и дошла под натиск на майките, които поискаха равностойно обучение на децата си, започна да се случва.Оказа се, че има и пари от еврофондовете. Въпросът е как те ще бъдат усвоени. Това не означава, че държавата ще действа на принципа: ето ви едни пари, оправяйте се. Напротив този управник, независимо от партийния цвят, който инвестира в иновативното обучение, ще заслужи подкрепа. Няма как да бъдем в модерния свят, без не само да ползваме възможностите му, но и да създаваме свои възможности за развитие.", "date": "2018.11.12", "title": "Бъдеще или омагьосан кръг"}
{"url": "https://www.monitor.bg:443/bg/a/view/ministyr-krasimir-vylchev-obmisljame-dopylnitelni-merki-za-zadyrjane-na-decata-149356", "text": "„Експерти обмислят допълнителни мерки в рамките на съществуващите нормативни и поднормативни актове, с които да намалим броя на непосещаващите занятия деца\". Това каза в Стара Загора министърът на образованието Красимир Вълчев.   \"През м.г. сме върнали обратно 33 000 малчугани, но трябва да признаем, че делът на проблемните деца се увеличава във времето. От разговорите с директорите на училища и детски градини най-вече в малките общини, където има голям брой рискови групи население и където сме отпуснали допълнителни средства разбрах, че те се изразходват предимно за увеличаване на персонала най-вече за повече педагогически специалисти и за тяхното допълнително мотивиране. В основата на нашата философия е, че всички институции трябва да действат съвместно като използваме наличните механизми за принуда на родителите. Създали сме над 1000 групи с близо 10 000 души специалисти. За съжаление става ясно, че днес представителите на рисковите социални групи са по-малко чувствителни към спирането на социалните помощи. Това ни принуждава да търсим други механизми“, каза министърът.  Той отхвърли като почти невъзможна идеята неграмотните да нямат право да гласуват, тъй като влиза в разрез с Конституцията. По думите му положителен ефект давало увеличението на образователния ценз от седми на десети клас за получаването на шофьорски книжки. В Стара Загора министърът участва в празненство по повод юбилейната 75-та годишнина от професионалната гимназия по строителство, архитектура и геодезия „Любор Байер“, която е завършил през 1994 година. Сред посрещналите го бяха негови преподаватели и съученици. В понеделник министърът на образованието посети Казанлък и оръжейницата „Арсенал“, където се запозна с резултатите от въведеното там дуално образование. „Оценката за работата по механизма тук е добра. Казанлък е добър пример, с по-добри резултати от средните за страната.“, обобщи той и призова в цялата страна образователните институции максимално да взаимодействат с родителите, общините и бизнеса, за да бъдат успешни мерките срещу десегрегацията и да бъдат обхванати колкото може по-голям брой деца от малцинствата. „Това, което се случва днес в класната стая е обществото ни утре.“, заяви Красимир Вълчев.", "date": "2018.11.12", "title": "Обмислят допълнителни мерки за задържане на децата в училище "}
{"url": "https://www.monitor.bg:443/bg/a/view/edva-polovinata-lokomotivi-sa-v-dvijenie-149351", "text": "Повечето локомотиви, с които разполага дружеството \"Пътнически превози\" в БДЖ, се нуждаят от ремонт, за да се гарантира безопасността при пътуване. Това се разбра от думите на транспортния министър Росен Желязков в ефира на Нова телевизия. От 299 локомотива 154 са в движение, а от тях 128 са с пробег на лимита си, което означава, че се нуждаят от ремонт, за да се гарантира безопасността. Желязков обаче обяви, че нямало да допусне компромиси със сигурността. Тъкмо вътрешен одит, свързан с ремонта на подвижния състав в БДЖ, стана повод миналата седмица до раздор в държавното дружество и  . Министърът разказа в студиото на Нова тв, че служител на компанията е пратил одита на ДАНС предварително, вместо това да направи ръководител на компанията. Сега Желязков е назначил нов одит от министерството на транспорта в \"Пътнически превози\", който се очаква да приключи до края на месеца. Той призна, че има проблем с планирането и провеждането на обществените поръчки, „невъзможност да се изпълнява така приетия амбициозен график\", няма система за планиране и са забавени ремонти. Желязков загатна, че Комисията за защита на конкуренцията ще спре поръчката за доставка на нови мотриси, затова не трябва да се допуска недостиг на подвижен състав. „Оптимизацията на мениджмънта, както на холдинга, така и на „Пътнически превози“ е неминуема“, допълни министърът, но не уточни в каква насока са готвените промени.", "date": "2018.11.12", "title": "Едва половината локомотиви на БДЖ са в движение"}
{"url": "https://www.monitor.bg:443/bg/a/view/lozan-panov-se-krie-ot-proverka-za-korupcija-149359", "text": "Скандалният председател на Върховния касационен съд Лозан Панов се крие от проверка за корупция. Това стана ясно, след като съпругът на Черния лебед (както аверите му от АРГО-гейт наричат половинката му Бети Панова – б.а.), публикува на сайта на съда жално съобщение, с което заявява, че няма да се яви на разпит пред Комисията за противодействие на корупцията и отнемане на незаконно придобито имущество (КПКОНПИ). Като причина за пореден път да избегне проверка на имането му пък Панов посочва това, че според него не бил коректно призован от комисията. От КПКОНПИ пък посочиха, че шефът на ВКС се опитва да използва поста си, за да се постави над закона. Поредният скандал около тайното имане на Панов стартира в понеделник сутринта, когато съдията не се посвени да Така сутринта на сайта изгрява неподписаното от никого прессъобщение със заглавие: „Ръководителят на ВКС написа на КПКОНПИ, че поканата да се яви за даване на обяснения в качеството му на председател на ВКС грубо нарушава конституционния принцип на разделение на властите“. От съобщението става ясно, че Лозан Панов е бил призован да се яви пред антикорупционната комисия и да обясни несъответствия, открити при ревизия на данъчните. КПКОНПИ разследва за корупция шефа на ВКС, след като стана ясно, че НАП е препратила към комисията ревизионен доклад, според който Панов е укрил над 100 000 лв. доходи. Панов обаче е решил да не се явява на разпит и затова си намира причина. В случая според съдията той е нередовно призован, тъй като в негово отсъствие писмото за явяването му в КПКОНПИ е било предадено от трима служители на комисията на съдия Павлина Панова - зам.-председател на ВКС. То е било адресирано не до гражданина Лозан Панов, а до председателя на Върховния касационен съд. Малко по-късно от КПКОНПИ също излязоха с позиция. „Г-н Лозан Панов е поканен в Комисията за противодействие на корупцията и за отнемане на незаконно придобитото имущество (КПКОНПИ) за вземане на обяснения във връзка с ревизионен акт от Националната агенция по приходите (НАП) на базата на законовите правомощия на Комисията да заемащи висши държавни длъжности. Г-н Панов е поканен в лично качество, на служебния му адрес, съгласно разпоредбите на процесуалните закони”, се казва в позицията. „В правомощията на КПКОНПИ е да взема обяснения от граждани във връзка с противодействие на корупцията и отнемане на незаконно придобито имущество”, се казва още в позицията и се посочват точките в закона, които го позволяват. „При осъществяване на тези правомощия на комисията, законът не прави разграничение в служебното качество на гражданите”, пишат още от Комисията. „КПКОНПИ смята за неприемливо самоидентифицирането на един магистрат с цялата съдебна власт и използването на институцията, която представлява, като основание да се постави извън закона. Разделението на властите означава ненамеса от една власт в работата на друга, а не недосегаемост на представител на една от властите”, завършват от КПКОНПИ. В същото време експерти алармираха пред „Монитор“, че като е публикувал на сайта на ВКС телефонните номера и имената на тайни агенти. Оказва се, че в опит да се направи на жертва Панов не се е посвенил да публикува на сайта оригиналната призовка на КПКОНПИ, в която обаче присъстват личните данни на служителите на комисията, които проверяват Панов. За форма на тормоз над магистрати изкара данъчните проверки новият председател на грантаджийския Съюз на съдиите в България (ССБ) Калин Калпакчиев. Калпакчиев бе член на ВСС в предния мандат на кадровия орган, като тогава играеше в съюз с Лозан Панов. Той бе избран за председател на ССБ през уикенда, като шефът на ВКС лично отиде на заседанието на общото събрание на съюза, за да демонстрира подкрепата си за него. Калпакчиев не пропусна да му върне веднага „услугата“, като още в първото интервю на новата си позиция днес – пред БНР, удари рамо на Панов, заявявайки, че и срещу председателя на ВКС и срещу други съдии били образувани данъчни проверки за години назад. Според него това била софистицирана, но опасна форма на натиск, като според новия шеф на съдиите грантаджии проверките срещу магистрати трябвало да се правят едва ли не само от Инспектората на ВСС. Калпакчиев обаче не уточни как би могло да се случва това при положение, че функциите на ИВСС са ограничени до ясно записаните в закона и те не предвиждат данъчни разследвания. Пропусна и да уточни, че проверката срещу Панов от страна на НАП бе стартирана, след като шефът на ВКС не спази закона и не декларира имуществото си пред Сметната палата. След като данъчните установиха солидни разминавания между реалните доходи на шефа на ВКС и декларираните от него пък сезираха КПКОНПИ.", "date": "2018.11.12", "title": "Лозан Панов се крие от проверка за корупция"}
{"url": "https://www.monitor.bg:443/bg/a/view/stana-katich-pregyrna-malchuganite-v-sos-detsko-selishte-trjavna-snimki-149333", "text": "Актрисата Стана Катич, позната най-вече със значката на детектив Кейт Бекет от сериала „Касъл“, посети малчуганите в SOS детско селище Трявна. Красавицата със сръбско-хърватски корени вдигна своеобразна снимачна площадка и ентусиазира децата с кино уъркшоп. Оказа се, че самата тя е поела инициативата да протегне ръка към децата от приемните семейства в селището. Сега сама си е избрала Трявна“, разказа пред „Монитор“ Милена Парцунева от SOS детски селища България. Катич и част от екипа на сериала „Забравена“, който се снима в България в момента, прекараха 5-6 часа с новите си най-големи фенове. Те изнесоха няколко урока по актьорско майсторство и успяха да потопят децата в магията на киното, което предизвика истински фурор. Австралийският актьор Матю ле Невез („Нещото“), който се присъедини към каста на „Забравена“ за втори сезон, също отправи ценни съвети към малчуганите. Децата се включиха и в интересни игри, организирани от Софи Шушкова - собственик на школа „Бръмбартисти“. След това последваха уроци по сценичен грим и визуални ефекти – от татуировки и изкуствени белези до пълно преобразяване. На този етап всички момиченца вече споделиха желание да станат актриси или гримьори, когато пораснат. Изненадата за момчетата не закъсня и Франсоа Кьотцер, който отговаря за каскадите в сериала, предложи професия и за тях. Заедно със своите колеги той прокара въжен тролей в селището, по който се спускаха децата. сподели ни още Парцунева. Освен с незабравим спомен Катич зарадва децата с подаръци - играчки, шалчета и шапки за всяко дете. Междувременно снимките по трилъра „Забравена“, които отново ще бъдат изцяло у нас, текат с пълна сила. Заедно с Ле Невeз, който скача в кожата на бившия морски тюлен Кал Исак за поредицата, към актьорския състав за втората порция епизоди се присъедини Наташа Литъл („Нощният мениджър“, „Панаир на суетата“). Преди дни на наш терен пристигна и британският актьор Пол Фрийман, разписал се с участие в „Спешно отделение“ и „Убийства в Мидсъмър“.", "date": "2018.11.12", "title": "Стана Катич прегърна малчуганите в SOS детско селище Трявна  (СНИМКИ)"}
{"url": "https://www.monitor.bg:443/bg/a/view/kzp-vnimavajte-sys-stokovite-krediti-po-vreme-na-chernija-petyk-149355", "text": "Много търговци отправят примамливи оферти за атрактивни стоки и услуги с големи проценти намаление по време на кампанията за наближаващия „Черен петък”. Акциите са доста кратки и потребителите невинаги разполагат в този момент с необходимите средства, за да се възползват от отстъпките, поради което може да прибегнат до теглене на бързи заеми, включително и до стокови кредити. В последно време, особено при кампании от типа на „Черния петък”, стана актуално да се отпускат т.нар. „стокови кредити”. „Отивате в магазина и там има хора, които Ви предлагат такъв кредит обикновено с 0% лихва. Тъй като в подобни случаи печалбата за кредитодателя е с много нисък размер, е възможно да Ви предложат услуги срещу допълнителни такси като застраховки и т.н.”, даде пример Константин Райков, член на Комисията за защита на потребителите (КЗП) и подчерта, че потребителят не е задължен да приеме. „Когато ползваме привлечени средства, това струва някакви пари и оскъпява самата покупка, заради която вземаме кредит. Затова трябва внимателно да пресметнем колко ще ни струва заема, за да не се окаже, че той ще „изяде” намалението или покупката ще ни излезе дори по-скъпо”, предупреди Райков в ефира на БНР. Той обясни и спецификата при упражняване правото ни на отказ в дадения от закона 14-дневен срок след онлайн пазаруване, включително от „Черен петък”, отново на кредит. „Възможни са две хипотези. Едната е, когато покупката е обвързана със самия кредит – има вече и платежни платформи, които предлагат кредити. Тук трябва да знаем, че – ако се откажем от покупката, автоматично се отказваме и от кредита. И обратно – ако се откажем от кредита, се отказваме и от покупката. Ако обаче кредитът отново е теглен чрез интернет, но независимо от самата покупка, за да се откажем и от двете, трябва да изпратим отделни волеизявления до всеки от търговците – до фирмата, която ни е дала кредита, и до тази, която ни е продала стоката”, обърна внимание Райков. Той уточни, че по наше желание бихме могли да развалим договора само за едното от двете. Например, за стоката, а да си оставим кредита, за да го използваме за други нужди. Но при отказ от кредита, потребителят трябва да върне всички получени пари и лихвата за периода, в който го е ползвал”, обясни Райков и изтъкна, че кредитополучателят няма да плаща т.нар. договорни лихви или погасителни вноски за целия период на заема, който може да е шест месеца или една година. Константин Райков добави, че възможността за предварително издължаване по заема помага на потребителите да избегнат изпадането в задлъжнялост, а и така самият кредит им излиза доста по-евтин. „Идеята на бързите кредити е, че когато на човек му трябват пари наложително бързо, без обезпечение, да вземе тези пари и да ги върне възможно по-бързо, защото така периодът, в който ползва средствата, е по-кратък и му излиза по-евтин този ресурс”, коментира още той.", "date": "2018.11.12", "title": " КЗП: Внимавайте със стоковите кредити по време на „Черния петък“"}
{"url": "https://www.monitor.bg:443/bg/a/view/vezdesyshtijat-s-komplimenti-za-fenomenalnata-aktiorska-igra-predi-oskar-ite-149342", "text": "Комплименти за всеки аспект от филма – режисура, дизайн, монтаж, музика и т.н. - такава е равносметката за „Вездесъщият“ след най-интензивната седмица с прожекции в Лос Анджелис преди наградите „Оскар“. След всяко представяне на лентата отвъд Океана режисьорът Илиян Джевелеков, актьорът Велислав Павлов и Мила Войникова от продуцентския екип се срещаха с публиката, а отзивите до този момент са изключително добри. Специален реверанс към работата си получи актьорският екип на продукцията, чиято игра бе определена като „феноменална“. „Членовете на Академията са впечатлени от актуалната тематика на филма и световната й валидност. Обсесията на главния герой, изигран от Велислав Павлов, да следи всички около себе си със скрити видеокамери показва много аспекти от съвременния живот, които засягат както обществото като цяло, така и лично всеки от нас“, коментират от екипа на „Вездесъщият“. Дали българското заглавие ще намери място в топ 9 – дългия списък на Американската филмова академия за номинациите за чуждоезичен „Оскар“, ще разберем след месец. Малко по-късно ще бъдат обявени и финалните фаворити в категорията, като тогава през цедката на Академията ще преминат общо 5 филма. Припомняме, че похода си към Холивуд лентата стартира преди малко повече от седмица, като сред звездите, които вече гледаха филма, е и авторът на „Рамбо: Първа кръв“ Тед Кочев. Прожекции на „Вездесъщият“ предстоят и през следващите седмици. Кампанията се реализира с подкрепата на Национален филмов център, Министерство на културата, Столична община, Феър Плей Интернешънъл АД, Ваканционно Селище „Санта Марина“, Ню Бояна Филм Студиос и медийното партньорство на NOVA, радио FM+, радио Z-Rock, радио Fresh.", "date": "2018.11.12", "title": "„Вездесъщият“ с комплименти за „феноменалната“ актьорска игра преди „Оскар“-ите"}
{"url": "https://www.monitor.bg:443/bg/a/view/veteranyt-jojon-bie-s-rekord-149339", "text": "Ветеранът Франсис Жойон (62 г.) спечели с нов рекорд от 7 денонощия, 14 часа, 21 минути и 47 секунди легендарната ветроходна регата \"Пътят на рома\". Той изпревари със своя 30-метров тримаран IDEC SPORT лидера през почти цялото време Франсоа Габар със същия тип многокорпусна яхта MACIF, който финишира на 7 минути и 8 секунди зад него. По средата на дистанцията от Сен Мало (Фр) до Гваделупа през Атлантика с дължина 4370 мили (8090 км), измината от Жойон, той изоставаше на цели 165 мили (305 км) от 35-годишния Габар, но направи истинско чудо в последното денонощие и го настигна и задмина в последните часове. Дуелът между двамата именити французи, притежатели на рекорди за околосветски обиколки без спиране, беше голямата атракция на състезанието, в което отпаднаха над една трета от стартиралите на 4 ноември 124 участници. Предишният рекорд на регатата, която отбеляза своята 40-а годишнина, беше на друг французин - Лойк Пейрон от 2014 г. - 7 денонощия, 15 часа, 8 минути и 32 секунди.", "date": "2018.11.12", "title": "Ветеранът Жойон бие с рекорд"}
{"url": "https://www.monitor.bg:443/bg/a/view/srednata-ipoteka-se-uvelichi-do-119-hil-leva-149336", "text": "Средният размер на ипотечните заеми е нараснал от началото на годината и достига 119 хил. лв. при 106 хил. лв. през 2017 г. и 94 хил. лв. през 2016 г., показват данните в анализ на Райфайзенбанк-България. Експертите на кредитната институция отбелязват, че ипотечното кредитиране бележи ръст в унисон с динамиката и оживлението на пазара в страната. Като резултат от повишението се запазва и тенденцията за увеличение на средния срок за погасяване и той достига 22 години, докато преди година беше 21 години и 19 години през 2016 г. Проучването на Райфайзенбанк показва, че профилът на най-честия получател на ипотечен кредит е семеен мъж на 38 г., с висше образование. С финансиране от банката се купуват най-вече апартаменти (92%), като в 86% от случаите предпочитаният имот се намира в големите градове София, Варна, Пловдив, Стара Загора, Русе или Велико Търново. Изборът на клиентите най-често се спира на монолитното строителство (80%), като и през тази година най-търсени продължават да бъдат апартаментите в сгради, строени след 2000 година - 54%, което бележи ръст от 8 пр.п. спрямо данните за миналата година.", "date": "2018.11.12", "title": "Средната ипотека се увеличи до 119 хил. лева"}
{"url": "https://www.monitor.bg:443/bg/a/view/nenujna-informacija-za-12-noemvri-ponedelnik-149341", "text": "Снимка на Канада, след легализирането на марихуаната, шегуват се в мрежата. На 17 октомври Канада стана най-голямата страна в света с легален национален пазар за марихуана.", "date": "2018.11.12", "title": "Ненужна информация за 12 ноември - понеделник"}
{"url": "https://www.monitor.bg:443/bg/a/view/s-8-6-poveche-prihodite-ot-noshtuvki-za-pyrvite-9-meseca-149349", "text": "Приходите от нощувки в местата за настаняване с поне 10 легла у нас възлизат на общо над 1,3 млрд. лв. за периода януари-септември 2018 г., което е с 8,6% повече спрямо същия период на 2017-а, стана ясно от данните на НСИ. Това е изключително радващ резултат и доказва устойчивото развитие на българския туризъм, коментира министърът на туризма Николина Ангелкова. Според нея данните ясно сочат, че септември вече е месец, който реално допълва постиженията на лятото и разширява активния сезон. За деветмесечието пренощувалите лица в тези обекти за настаняване са над 6,5 млн., което е 5 на сто ръст, а реализираните нощувки надхвърлят общо 24,4 млн. - увеличението е от 3,2%. За периода юни-септември в същите места за настаняване у нас са пребивавали близо 4,3 млн. туристи, което е 4,2 на сто ръст в сравнение с миналия летен сезон. Реализираните от тях нощувки са били над 19,2 млн. - ръст от около 2 на сто, а приходите възлизат на над 1 млрд. лв. и увеличението е от около 7 на сто. Много добри са показателите и за местата за настаняване с поне десет легла с 4 и 5 звезди през периода януари-септември 2018 г. Посетителите в тях са близо 3,4 млн., което регистрира 7,6 на сто увеличение в сравнение със същия период на миналата година. Тенденция на растеж отчита и броят на нощувките – те са общо около 13,6 млн. (4,8% повече), а приходите от тях възлизат на общо над 918 млн. лв. – 10,1 на сто ръст. Данните за юни-септември 2018 г. в тези места за настаняване също потвърждават тенденцията туристите да избират все повече луксозни услуги. Отседналите тук са общо близо 2,3 млн., което е ръст от 7 на сто. Реализираните от тях нощувки са общо около 11 млн., т.е. отчитат около 3% ръст, а приходите от тях възлизат на над 732 млн. лв. (около 8% ръст).", "date": "2018.11.12", "title": "С 8,6% повече приходи от нощувки за първите 9 месеца"}
{"url": "https://www.monitor.bg:443/bg/a/view/vladimir-zombori-poluchi-priza-andrej-batashov-149340", "text": "Владимир Зомбори от Малък градски театър „Зад канала“ стана първият носител на наградата „Андрей Баташов“, учредена от Ордена на рицарите тамплиери на Йерусалим – Велик приорат България. Отличието ще се присъжда ежегодно на млад актьор до 33-годишна възраст, който не само е изявен в професията, но притежава неоспорими морални качества и се включва в благотворителни дейности в полза на обществото. След като получи своя приз – красива статуетка воин, създадена от скулптора Спас Киричев, и специална грамота указ, Зомбори поднесе своите почитания на Теодора Баташова – майката на незабравимия патрон на наградата. Възрастната дама бе дошла специално на тържествената церемония в неделя вечер, за да се запознае с лауреата и да му подари биографичната си книга „С любов в душата“ със спомени за нейния син, отишъл си от света през 2010 г. едва на 45. По време на тази трогателна среща младият актьор призна, че не е успял да гледа приживе Андрей Баташов на сцената, но е изключително благодарен за признанието, както и за това, че някои откриват в актьорския му почерк и излъчване известни прилики с неподражаемия Баташов. Освен със скромност и чар Владимир Зомбори спечели публиката и с отличното си изпълнение на хит на Ед Шийрън, след като официалната част по връчването на отличието приключи. Владимир Зомбори е възпитаник на проф. Атанас Атанасов в НАТФИЗ. В своя театър вече има немалко запомнящи се роли – в „Апартаментът“, „Бел Ами“, „Ромул Велики“, „Скъперникът“, „Балкански синдром“ и най-новото заглавие в афиша – документалния спектакъл „Поп-фолк хроники: бели птици и куршуми“. В момента репетира там с известния режисьор Теди Москов в негов нов проект по култовия филм на Еторе Скола „Обичахме се толкова много“. В ролите на прочутите Виторио Гасман, Нино Манфреди, Стефано Сата Флорес и Стефания Сандрели от лентата сега ще влязат Влади Зомбори, Малин Кръстев, Филип Аврамов и Каталин Старейшинска. Името на Зомбори се свързва и с различни хуманни каузи. Неотдавна актьорът се ангажира със събирането на книги за създаването на детска библиотека за малките пациенти в УМБАЛСМ „Пирогов“, бе и водещ на благотворителния концерт по този повод. В продължение на 6 месеца преподаваше благотворително в любителска актьорска школа на младежи, прохождащи в артистичното майсторство.", "date": "2018.11.12", "title": "Владимир Зомбори получи приза „Андрей Баташов“"}
{"url": "https://www.monitor.bg:443/bg/a/view/stojan-pepelanov-igrae-daskal-v-pamet-na-velko-kynev-149344", "text": "14 години след първата си премиера у нас, един от най-разтърсващите текстове на съвременен автор – пиесата „Даскал“ на белгиеца Жан-Пиер Допан, отново е на сцената на Народния като моноспектакъл. С новия прочит на абсурдната история за влюбения в професията си литератор, доведен до крайност от апатията, безпътицата и арогантността на своите ученици, са се заели актьорът Стоян Пепеланов и режисьорът Юрий Дачев. Премиерата се състоя на 10 ноември на сцена „Апостол Карамитев“ (ІV етаж), а следващите дати са 18, 27 ноември, 5 и 22 декември. Спектакълът е и своеобразен поклон към големия актьор Велко Кънев, който за първи път изигра ролята на Даскала през 2004 г., а през юли тази година щеше да навърши 70. „Учителят е сред най-драматичните фигури на съвремието ни. Вдъхновен, депресиран, извисен, унизен, достоен, безпътен, авторитетен, нелеп…Какво ли не се пресича над главата му, какво ли не бушува в кожата му. Той по особен начин е основният „платец“ на катастрофи, които не подреждаме сред глобалните, но всъщност са такива“, коментира режисьорът.", "date": "2018.11.12", "title": "Стоян Пепеланов играе „Даскал“ в памет на Велко Кънев"}
{"url": "https://www.monitor.bg:443/bg/a/view/tri-kotki-na-pokriva-se-gotvjat-za-turne-otvyd-okeana-149343", "text": "Българската актриса Боряна Павлова, която над 25 години живя в САЩ и Канада, се върна в родината и вече прекарва повече време у нас, тъй като се включи в екипа на постановката „Три котки на покрива“ по новата комедия на Емил Йотовски, която се играе с голям успех както на столичния Бродуей – в театър „Сълза и смях“, така и из страната. От 15 до 25 февруари Боряна заедно със сценичните си партньори Анна Петрова, която е и режисьор на спектакъла, Ани Михайлова, Васил Драганов и Ивайло Калоянчев ще гостува с „Три котки...“ в различни мегаполиси на Канада, а през април ги чакат и в САЩ. „Три котки на покрива“ е комедия на абсурда, в която 3 презадоволени от живота жени решат да търсят несъществуващите си проблеми. Какво намират? Оказва се, че няма нищо по-честно от изневярата, по-вярно от лъжата и по-симпатично от предателството... Кои са оръжията им във войната на половете? Как реагират мъжете на женската изобретателност? И има ли смисъл от тази война? Спектакълът, който е продукция на ДТ „Н.Й. Вапцаров“ - Благоевград, разкрива някои от възможните отговори на тези въпроси.", "date": "2018.11.12", "title": "„Три котки на покрива“ се готвят за турне отвъд Океана"}
{"url": "https://www.monitor.bg:443/bg/a/view/bashtata-ili-kogato-roditelite-ni-se-prevryshtat-v-deca-149337", "text": "Така, както започва, диалогът в пиесата „Бащата“ на французина Флориан Зелер, набор 1979-а, би могъл да подведе зрителя, че ще стане свидетел на поредна комедия на абсурда. Но не за дълго, не и при режисьор като Диана Добрева, известна с прецизния си избор на драматургия, която има силата да разтърсва и да води зрителя към катарзис. Интерпретацията й още в началото не оставя съмнение, че ще ни завладее с драма за оня момент от живота, когато родителите ни все повече се превръщат в наши деца, объркани и безпомощни. Ролята на остаряващия и губещ паметта си Андре бележи на сцената на Народния театър „Иван Вазов“ 60-годишнината на големия Владо Пенев. В кожата на своя персонаж, с двайсетина години по-възрастен, актьорът спира дъха ни с изпълнение, титанично в своята обраност. С помощта на добре измислената сценография на Мира Каланова постепенно все повече детайли от света на Андре се изличават, всекидневието му лека-полека се „опразва“, празно като белите стени на болнична стая. През погледа на главния герой събитията се деформират, минало и настояще се разбъркват, близките хора се подменят с непознати. Вплитат се страхове и капризи на един болен човек, който има нужда от помощ, но не и съзнанието за това, че има... Въпреки „усещането за Диана Добрева“ още със самия избор на текст, „Бащата“ е полюсно различен от всичко, което известната режисьорка досега е правила. Диана Добрева, чийто очебийно ярък авторски почерк с право определят като екстатичен, тук е смирила експресията и сякаш се е „разтворила“ в актьорите и накъсаната история на ума на Андре. Вероятно този спектакъл и за нея, и за Владо Пенев е опит да отреагират някоя своя дълбока вътрешна болка, каквато мнозина опознават, губейки родителите си в смъртта или деменцията. Затова интонациите са много интимни, а актьорите са снабдени с дискретно скрити в костюмите им микрофони – така всяко вдишване, издишване или преглъщане се чува отчетливо до последния ред и няма нужда от форсиране на гласа. Дали някой днес на родна сцена би могъл да изиграе с повече уязвимостта на Андре от Владо Пенев в зората на неговите току-що започнали 60 години?! Кой знае, но едва ли. Бих могла да си представя може би само Илия Добрев, но той вече е в свят, където забравата е постоянна субстанция... Пенев е забележителен, дори в натрапчивото търсене на непрекъснато „изчезващия“ любим часовник, с който да свери с действителността коварно изневеряващите му представи за време. Останалите актьори, които влизат в по два образа – един според реалността, друг според изопачените „видения“ на Андре, също са отлични. Дъщерята Ана – Радина Кърджилова е респектираща в своята дискретна загриженост и тиха мъка за „изплъзващия“ се най-близък човек. Ярко характерна е Теодора Духовникова, която с няколко ефектни щриха очертава същността на гледачката Лора, фиксирала се във формулите на любезността, но способна и на невъздържан смях, окуражаващ фантазиите на нейния питомец. Мекотата на Мария Каварджикова, ту стаената, ту избухваща заплаха на Юлиан Вергов и младия Константин Еленков: те са останалите персонажи - „плаващи“ жалони в света на Андре, който вече не е дружелюбен и успокояващ, а все по-често враждебен... Без да изважда на сцената диагнозата алцхаймер, откровен и безстрашен, „Бащата“ на Диана Добрева е спектакъл за граничните състояния на даденото ни човешко съществуване. Рисувайки художествената картина на проблем, който според някои статистики застига 30% от старите хора в света, той улучва зрителя право в сърцето. За това допринася както добрият превод на Снежина Русинова-Здравкова, така и въздействащата музика на Петя Диманова.", "date": "2018.11.12", "title": "„Бащата“, или когато родителите ни се превръщат в деца"}
{"url": "https://www.monitor.bg:443/bg/a/view/bashar-rahal-se-izvini-za-precenkata-si-otnosno-klipa-sys-smetankata-149345", "text": "В становище от заседание на Управителния и Програмния съвет на Телевизия „Алма матер“ се посочва, че Башар Рахал съжалява за недобрата преценка къде пародията преминава в лош вкус и сексизъм в известния вече клип \"със сметанката\". Изказването идва броени дни, след като преподаватели от Факултета по журналистика и масова комуникация на СУ \"Климент Охридски\" написаха отворено писмо с позицията си относно промоклипа, с който университетската телевизия набира кадри. Ето какво гласи цялото становище на Управителния и Програмния съвет на Телевизия „Алма матер“: Припомняме, че финалните кадри на видеото за кастинг на нови репортери и актоьри показват как Башар се заглежда в късата пола на студентка, което доведе до противоречиви реакции. „Чувството за самоирония е много важно. Тук явно не достига до правилните хора. Направих си труда да разгледам въпросните коментари – поне 75% от тях не са от студенти. Реално 25 човека се редуват в публикуването на коментарите“, обясни пред „Монитор“ Рахал.", "date": "2018.11.12", "title": "Башар Рахал се извини за преценката си относно клипа \"със сметанката\" "}
{"url": "https://www.monitor.bg:443/bg/a/view/romski-familii-si-skochiha-s-kolove-zaradi-lityr-grozdanka-149328", "text": "Спор за бутилка гроздова ракия между две ромски фамилии прати в болницата трима души, двама от които са  с опасност за живота, в отделението по неврохирургия на старозагорската УМБАЛ „Проф. д-р Стоян Киркович“. Сигналът за масовия бой с колове, вили и брадви в село Шейново е бил приет на телефон 112 към 15,40 часа на 10 ноември. При пристигане на място униформените служители на РУ „Полиция“ – Казанлък заварили в ромската махала да се бият близо 30 души на различна възраст от два рода. Скандалът тръгнал заради изчезнала бутилка ракия от дома на едната фамилия. Подозрението паднало върху представител на другия род, който бил видян да се навърта наблизо. Заподозреният 44 – годишен Марин Г. измъкнал дървен кол от оградата и нанесъл множество удари по главата и тялото на заподозрялата го 48-годишната Иванка Г. В опит да спаси тъща си в този момент се намесил зет й, който изскочил от къщата с брадва в ръка и успял да сцепи главата на побойника. В масовия търкал е пострадал и 53-годишен представител на трета фамилия, който отнесъл пердаха при опит да разтърве биещите се. Омиротворителят е с премазани пръсти на дясната ръка. Полицаите успели да разтърват скараните фамилии, с белезници на китките в управлението са били отведени трима от най-активните биячи на по 22, 24 и 28 години. „Изненадан съм от кървавата свада, до сега не сме имали проблеми с това население. Повечето работят в чужбина, грижат се за децата си. Нямам обяснение защо точно е избухнала свадата и защо се е стигнало до толкова тежки наранявания\", коментира кметът на Шейново Данчо Данов. Селският управник отрече масовият бой да е свързан с пожар в дома на 78-годишна негова съселянка от предния ден, при който посред бял ден огънят е унищожил двуетажна стопанска постройка с гараж, в който имало паркиран лек автомобил „Опел Корса“. По думите на Данов пожарът в имота най-вероятно бил тръгнал от повреда в елинсталацията. В старозагорската болница е настанена и 34 – годишна жителка на местния ромски квартал „Лозенец“, която била намушкана с нож от с 10-години по-младия си приятел след скандал,че се заглежда по други красавици. Свадата избухнала малко преди полунощ на 10 ноември в къща на улица „Ивайло“, ранената била транспортирана от съседи, а извършителят направил опит да се укрие при роднини в съседно село.", "date": "2018.11.12", "title": "Ромски фамилии си скочиха с колове заради литър ракия"}
{"url": "https://www.monitor.bg:443/bg/a/view/alek-aleksiev-tyrsi-pyrvoobraza-si-ot-the-outpost-149330", "text": "Актьорът Алек Алексиев се готви за емоционална среща. Той ще пътува до Латвия, за да се запознае лично с мъж, който е провеждал обучение на американската армия по време на войната в Афганистан през октомври 2009 г. Причината – именно той е първообраза на героя на Алексиев във филма Тhe Оutpost, посветен на реалните събития около битката при Камдеш. и да се запозная с него, защото има емоционална връзка от факта, че играеш реална личност“, разказа пред Нова тв той. Както „Монитор“ първо писа, звездата от „Откраднат живот“ получи шанса да се снима рамо до рамо с Орландо Блум и сина на легендарния холивудски ас Клинт Истууд – Скот. Междувременно екип на CNN пристигна в София, за да проследи снимачен ден от The Outpost. “Това, което първоначално ме учуди бе начинът, по който е пресъздаден лагерът – само че в по-голям мащаб. Върховете ги няма, ще трябва да бъдат добавени по-късно с помощта на компютърни ефекти“, казва Ник Патън Уолш, присъствал на част от събитията в Афганистан преди девет години, за сета на лентата. Както „Монитор“ вече писа, изграждането на военния лагер за целите на продукцията отнема на режисьора Род Лури и компания повече от месец. „Толкова време по-късно съм сигурен, че добавя Джейк Тапър, автор на едноименния роман, вдъхновил лентата. „Отговорността е голяма да пресъздадем събитията правилно... все пак още сме в Афганистан“, коментира и Скот Истууд, който се разписва в ролята на сержант Клинтън Ромеша. Припомняме, че и Тай Мичъл Картър, който също участва в събитията от октомври 2009 г. и е носител на медал на честта, бе в София. Бившият военен бе у нас още преди да щракне клапата на The Outpost, върна се и по време на снимките, когато беше консултант. В неговата униформа на голям екран ще видим младата надежда на Холивуд – Кейлъб Ландри Джоунс („Три билборда извън града“), за когото образът е особено личен. Причината – неговият брат губи и двата си крака по време на битка в Ирак. „Още когато получих сценария, му дадох да го прочете и думите му бяха: „Правиш го!“, спомня си Джоунс.", "date": "2018.11.12", "title": "Алек Алексиев търси първообраза си от Тhe Оutpost"}
{"url": "https://www.monitor.bg:443/bg/a/view/djigit-se-zabi-v-patrulka-pri-svirep-ekshyn-s-presledvane-149334", "text": "26-годишен джигит блъсна с автомобила си БМВ полицейска патрулка по време на свиреп екшън с преследване във Варна и извън града. Служителите на реда се опитали да спрат водача за рутинна проверка на варненска улица. Той обаче отказал да спази разпореждането на полицейски служители, оказал съпротива, избягал от проверка и провокирал преследване. При опит да се изплъзне от последвалия го полицейски екип той на няколко пъти създал опасни ситуации на пътя на ръба на катастрофата. Преследваният шофьор стигнал до близкото до града село Тополи, през което преминал с мръсна газ, а на изхода му ударил служебния полицейски автомобил и се опитал да го избута от пътя. В крайна сметка екшънът приключил близо до село Езерово, след като служителите на реда използвали помощни средства. Там 26-годишният водач и неговият непълнолетен спътник били принудени да спрат, но се заключили в колата и оказали съпротива на полицаите. По-късно е установено, че двамата са криминално проявени, а седналият зад волана никога не е бил правоспособен водач и е криминално проявен за множество деяния. При преследването и умишлената катастрофа няма пострадали. Екшънът се разиграл по време на специализирана полицейска операция за противодействие и превенция на конвенционалната престъпност във Варна и областта. В рамките на денонощие в резултат на масираните полицейски действия са проверени 880 души, от които 44 са задържани. Проверени са и 563 автомобила. Съставени са 140 акта за установени административни нарушения, образувани са 14 досъдебни и 6 бързи полицейски производства.", "date": "2018.11.12", "title": "Джигит се заби в патрулка при свиреп екшън с преследване "}
{"url": "https://www.monitor.bg:443/bg/a/view/suhishvili-pristigat-s-600-kostuma-za-turne-v-bylgarija-149316", "text": "Националният балет на Грузия „Сухишвили”, със специалното участие на Грузинския оркестър пристигат за мини турне в България с класическа програма. Обиколката на „Летящите грузинци” стартира на 6 декември от София. Ден след това ще завладеят Пловдив, на 9 декември са в Стара Загора, а на 10-ти - във Варна. Спектакълът в 120 минути е буря на сцената. Съвършенството в линиите носи грациозността на жените, а зрелището - кръв, пот и искри от саби и ножове, е дело на мъжете, които единствени в света танцуват на пръсти без помощта на палци. Балетът ще посети България в състав от 70 танцьора, собствен оркестър и гардероб за милиони - 600 автентични, ръчно изработени, грузински костюма, украсени със скъпоценни камъни и саби, и ножове, изработени от стари грузински майстори – запазената марка на “Летящите грузинци”. През 2016 година, Илико и Нино Сухишвили, застраховаха колектива и гардероба на балета с уникална застрахователна полица от златен пергамент с лимит, равен на 1 милион грузински лари / 370 000 долара /. Главен фореограф на юбилейните двучасови спектакли е творческият гений - Илико Сухишвили – младши - филантроп, ексцентрик, родолюбец. Художествен ръководител - е Нино Сушишвили / внучка на основателите - Нино Рамишвили и Илико Сухишвили/. Създаден 1945 г., в състав от 35 човека, под стълбата на стара сграда на филхармония, Национален Балет на Грузия „ Сухишвили“ са изнесли десетки хиляди концерти на 5 континента, в 100 държави, а публиката, посетила концертите им, надхвърля внушителните 50 милиона души. Най - добрият ансамбъл в света /според Вашингтон пост/, поставя рекорд в „ Ла скала“, който остава прецедент в историята на залата - публиката извиква танцьорите на бис 14 пъти. Сред най-големите почитатели на „ Сухишвили“ са Йосиф Сталин, Уинстън Чърчил, Елвис Пресли, Ив Монтан, Михаил Баришников, Шарън Стоун, Пеле.", "date": "2018.11.12", "title": "“Сухишвили” пристигат с 600 костюма за турне в България"}
{"url": "https://www.monitor.bg:443/bg/a/view/lupko-dovel-el-maestro-iska-da-mu-e-syvetnik-149331", "text": "Сръбското светило в треньорството Люпко Петрович е бил в основата на назначаването на Нестор Ел Маестро в ЦСКА. Това разкри легендарният наставник, който призна още нещо любопитно – че няма против да работи на „Армията“. Петрович обаче уточни, че не се цели в треньорския пост, ами по-скоро се вижда като съветник. Люпко има договор за още месец с клуб от Руанда, след което е свободен за нови ангажименти. „Нестор Ел Маестро е изключително талантлив треньор, в който има огромен потенциал, сподели Петрович пред „Блиц“. - Не крия, че аз бях от хората, които гарантираха за него пред ръководството на ЦСКА. Нека феновете бъдат търпеливи. Да, имаше колебливи игри, но на всеки може да се случи. Той е на прав път! Никой не ме е търсил засега от Борисовата градина, но не изключвам вариант да помогна на Нестор в ЦСКА – било като консултант или нещо друго. Но не и като треньор. Честно казано – аз се надявам Ел Маестро да спечели всичките си мачове до края на календарната година и да не се налага да му помагам през пролетта, макар че на мен не ми пречи да работя на „Армията”, допълни легендарният треньор, според когото няма проблем с „червените“ фенове заради това, че на два пъти е бил начело на големия съперник „Левски“. В същото време спряганият за треньорския пост в ЦСКА Стойчо Младенов се отдалечи сериозно от „Армията“. Спецът преподписа договора си с казахстанския „Кайсар“, след като тимът му финишира на пето място в местното първенство този уикенд. „Много съм благодарен за отношение към мен в този клуб, тук съм щастлив“, сподели Младенов, който очевидно не мисли скоро да се връща в ЦСКА.", "date": "2018.11.12", "title": "Люпко довел Ел Маестро, иска да му е съветник"}
{"url": "https://www.monitor.bg:443/bg/a/view/hubchev-bylgarija-ne-e-favorit-sreshtu-slovenija-149329", "text": "Селекционерът на националния отбор Петър Хубчев се опита да тушира напрежението в тима от високите очаквания на феновете преди развръзката на групата от Лига на нациите. В петък България гостува на Кипър, а 3 дни по-късно – на 19 ноември, е ключовото домакинство срещу Словения. Битката за първото място в групата, което дава право на продължаване към финалите и битка за квота за Евро 2020, е изключително оспорвана. Преди финалните два мача лидер е Норвегия с 9 точки, а точно толкова има и България. Скандинавците обаче са с по-добра голова разлика от „лъвовете“ - 4:1 срещу 5:3. Това на практика означава, че всеки гол ще бъде от изключително значение в битката за лидерската позиция. Хубчев бе категоричен, че всички очакват задължителни победи от България, но тимът ни не е фаворит срещу Словения. Спецът събра вчера играчите на лагер и бе категоричен, че в избора си на национали не се е водил от възрастови ограничения или клубна принадлежност. \"Някои футболисти като че ли се притесняват от очакванията, които се пораждат с всяка победа, но трябва да го приемат, сподели спецът. - Най-важни при избора на играчи са хъсът и спортната злоба, а също и готовността да се раздадеш за националния отбор. Трябва да тичаш малко повече. В националния отбор никога не е стоял на дневен ред въпросът за подмладяване. Последното нещо, което ме интересува, са годините и от кой клуб идват играчите. Много е грешно да мислим, че сме фаворити срещу който и да е отбор. На базата на постижения отпреди 25 години ли сме такива?! Вижте къде играят футболистите на Словения и тогава ми кажете, че ние сме фаворити”, обясни Хубчев. В същото време вратарят на националния отбор Пламен Илиев може да заиграе в румънския гранд „Стяуа“, който в момента носи името ФКСБ. Договорът на стража с настоящия му клуб „Астра“ (Гюргево) изтича в края на сезона и се очаква през зимата да има трансфер. Според Telekomsport.ro Пацо Тигъра е приел офертата на „Стяуа“ и сделката ще бъде на стойност 300 хиляди евро. Босът на букурещкия гранд Джиджи Бекали обаче отрече. \"Говорих с треньора и той ми каза, че имаме най-добрия вратар в лигата - Бългръдян, така че нов не ни трябва. Нямам интерес към Илиев\", заяви Бекали. Мерак за Илиев има и „Левски“, но приоритет пред вратаря е продължаване на кариерата в чужбина.", "date": "2018.11.12", "title": "Хубчев: България не е фаворит срещу Словения"}
{"url": "https://www.monitor.bg:443/bg/a/view/api-idva-zastudjavane-shofiorite-da-smenjat-gumite-149346", "text": "Със заповед на председателя на Управителния съвет на Агенция „Пътна инфраструктура“ инж. Светослав Глосов от утре - 13 ноември, се въвежда зимното поддържане на републиканската пътна мрежа. АПИ призовава шофьорите, ако досега не са сменили летните гуми на автомобилите си със зимни да го направят, тъй като в края на седмицата се очаква застудяване и по високопланинските райони е възможно дъждове да преминат в сняг. Това съобщиха от пресцентъра на Агенция \"Пътна инфраструктура\". В поддържането на 20 000 км републикански пътища през зимните месеци ще участват около 3000 снегопочистващи машини - снегорини, техника за разпръскване на пясък и т. н. По опорните пунктове са осигурени необходимите количества сол, пясък, луга и химическти вещества. На директорите на 27-те областни пътни управления е разпоредено да следят прогнозите по райони и със завишено внимание да предприемат необходимите действия за обработка на настилките във високопланинските райони и проходите, където има предпоставки за хлъзгавост и заледявания по усойните места. Необходимо е шофьорите да карат внимателно, със съобразена скорост, да спазват правилата за движение, необходимата дистанция и да не предприемат резки маневри. Всички граждани и транспортни фирми могат да получават информация за актуалната пътна обстановка и зимното поддържане на републиканската мрежа от интернет страницата на АПИ – www.api.bg, както и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието по републиканските пътища.", "date": "2018.11.12", "title": "АПИ: Идва застудяване, шофьорите да сменят гумите "}
{"url": "https://www.monitor.bg:443/bg/a/view/heroinyt-prashta-prez-den-po-1-italianec-na-nebeto-149318", "text": "От първи януари до края на октомври тази година от свръх доза хероин са починали 138 жители на Апенините или от този свят си е отивал през ден средно по един италианец. Съпоставена с цифрата от същия период на 2017-та година, когато опасната дрога е взела в Италия общо 148 жертви, сегашната е с 9,7 на сто по-голяма. Според медицинските власти нарастването е драстично и говори за неимоверно увеличаване на употребата в страната на хероин. Като днес той е най-убийствената дрога, просто защото въпросните 148 жертви от миналата година са 50 на сто от всички коренни италианци, споминали се от свръх доза наркотик. За специалистите обаче най-лошото е това, че освен оцелелите хероиномани от „бума“ на дрогата през осемдесетте и деветдесетте години на миналия век, сега тя коси все повече и повече млади хора, дори момичета и момчета в тийнейджърска възраст. Разбира се, в тази тежка ситуация силите за сигурност не стоят със скръстени ръце – ако се вярва на публикуваното във в. „Кориере дела сера“ просторно разследване, само през миналата година в Италия са арестувани 2500 трафиканти и наркопласьори на хероин. Най-много сред тях са тунизийците – 430 души, следват нигерийците – 400 души, 243 са мароканците, 91 са гамбийците и т.н. Като изключително опасни и безмилостни обаче все повече и повече се утвърждавали нигерийските наркопласьори, които вече премахвали физически хората на конкуренцията и дори били изградили техни собствени канали за доставка на наркотика. С други думи нигерийците започват да заобикалят албанската мафия, която според авторитетния всекидневник контролира поне до момента алъш – вериша с хероин на полуострова. Иначе дрогата достигала до Италия най-вече по суша и изключително с турски ТИР-ове, които обикновено ползвали маршрути през България или Гърция. Но напоследък се увеличавали и доставките по море, като хероинът тръгвал винаги от ирански пристанища и бил доставян с контейнери в Холандия. От там пък поемал на юг, към Италия, обикновено със спазарени от албанците турски камиони. Що се отнася до цените на хероина, то на границата на Афганистан – основния производител на дрогата, килограм струвал 1200 долара. В Турция наркотикът се харчел срещу 11 – 12 хил. долара за кило, а в Италия – срещу 32 хил. евро. На дребно, тоест разфасован на дози за еднократна продажба, цената скачала на около 100 хил. евро за килограм.", "date": "2018.11.12", "title": "Хероинът праща през ден по 1 италианец на небето"}
{"url": "https://www.monitor.bg:443/bg/a/view/burgaski-hudojnik-4-godini-restavrira-unikalen-hram-v-grada-na-lipite-149327", "text": "Завърши проточилата се 4 години реставрация на уникалния за България параклис, посветен на свети Теодор Тирон, построен на върха на парка Аязмото по поръка на неговия създател и пръв старозагорски митрополит Методи Кусев. Параклисът е изографисан през периода 1942-1944 година от родения в днешна Полша в семейството на руски офицер художник-белоемигрант Николай Ростовцев /1898-1988/, който използа непознатата за България техника, имитираща мозайка, при която квадратчетата са с размери сантиметър на сантиметър. Възпитаникът на кадетски офицерски корпус Ростовцев е изписал 26 църкви във втората си родина, където попада с корпуса на барон Врангел и след няколко години работа по строителни обекти се дипломира като художник в курса на професор Борис Митов. Съвсем млад, за нуждите на църковния музей изготвя копия на 40 икони от различни храмове и Зографския манастир в Атон. Изписването на параклиса на Аязмото става по покана на тогавашния владика Климент. Сред най-интересните като изпълнение са стенописите с исторически сюжети като „Покръстването на Св. Борис I-Михаил през 865 г.“/според една от легендите царят приема християнството точно на това място/, както и „Св. Вмч. Теодор Тирон и равноапостолният Княз Св. Борис I-Михаил, покръстител български“. Реставрацията е поверена на бургазлията Климент Атанасов, който има зад гърба си възстановяването на стенописи в 20 храма и столичната синагога. Използвана е технологията на мокрото фреско, която се доближава най-много до оригиналната. Доста време местните били скептично настроени, идвали да наблюдават художника тайничко, но при приключването на работата учудващо за него в храма прозвучали аплодисменти, когато за труда си получава благодарствена грамота от митрополит Киприан. По думите на отец Димитър, който служи в параклиса първата копка е била направена на 2 май 1895 година , като идеята е била да се построи манастирски комплекс, при ремонта на владишкия трон преди време открили сандъче със съхранени в него мощи на светеца.Само на метри от параклиса е полусъборената сграда на някогашния балкантурстки ресторант „Аязмото“, където сегашният владика има идеята да направи православен център на името на митрополит Методий Кусев.", "date": "2018.11.12", "title": "Бургаски художник 4 години реставрира уникален храм в Града на липите"}
{"url": "https://www.monitor.bg:443/bg/a/view/novoto-shou-na-majkyl-fletli-pristiga-v-ndk-149317", "text": "Незабравимият спектакъл на Майкъл Флетли Lord of the Dance: Dangerous Games отново ще омагьоса българската публика на 21 юни 2019 година. Спектакълът ще се състои в зала 1 на НДК. Премиерата на обновения танцов спектакъл на гения Флетли беше през 2014 г., когато той преработи шоуто, което 20 години му носеше световна слава. Музиката на е композирана от Джерард Фай. Оттогава спектакълът триумфира по сцените из целия свят – Уест Енд, Бродуей, САЩ, Канада, Ирландия, Германия, Южна Африка, Австралия, Нова Зеландия и Мексико. В момента танцьорите са на турне в Щатите, след което ще се прехвърлят в Канада, а през 2019-та се завръщат в Европа. Спектакълът продължава да вдъхновява публиката с невероятното съчетание на танци с музика, като преплита традициите и съвремието в една класическа приказка. Шоуто впечатлява и в техническо отношение – на сцената присъства огромен плосък екран, специални ефекти при осветлението, танцуващи роботи и акробати от световна величина. Билетите вече са в продажба на цени от 35 до 90 лв.", "date": "2018.11.12", "title": "Новото шоу на Майкъл Флетли пристига в НДК"}
{"url": "https://www.monitor.bg:443/bg/a/view/zakopchaha-24-kalabrijski-mafioti-149325", "text": "Антимафиотите в южната италианска област Калабрия закопчаха призори 24 босове и ятаци на местната организирана престъпност „ла ндрангета“. Задържаните, сред които е и бившият депутат от десницата Пино Галати, контролирали изцяло здравеопазването и погребалната дейност в районите на градовете Ламеция Терме и Катандзаро. Всички арестувани са работили за мощния местен клан Йанацо – Дапонте – Каницаро, чиито босове колели и бесели напоследък в местната власт. С тази цел те поддържали тесни връзки с политическите партии и от десницата, и от левицата, които финансирали щедро в замяна на назначения на хора на ндрангетата на важни общински и държавни постове. Еднвременно с арестите служителите на Финансовата гвардия в Катандзаро конфискуваха в полза на държавата недвижимо и движимо имущество за над 10 млн. евро.", "date": "2018.11.12", "title": "Закопчаха 24 калабрийски мафиоти"}
{"url": "https://www.monitor.bg:443/bg/a/view/virtualna-razhodka-nad-sofija-v-teh-park-149338", "text": "Виртуална разходка над София и обиколка на някои от забележителности в столицата, сред които са НДК, Сердика, Националния стадион „Васил Левски“, телевизионната кула, могат да направят посетителите на „Ден на отворените врати“ в лаборатория “Изкуствен интелект и CAD системи” в лабораторния комплекс на София Тех Парк . Това може да стане с виртуален самолет, с който посетителите да насочват полета си с помощта на джойстик. Събитието ще се проведе в събота (17-и ноември) от 10.00 до 18.00 ч., като освен виртуалната разходка, организаторите са подготвили още много изненади. Гостите ще имат шанса да изпробват уникалните и модерни технологии, с които лабораторията разполага. Те ще могат да се забавляват с роботите Nao, Baxter и Sputnik. Всеки, който донесе разпечатана снимка на домашния си любимец, може да я остави на „Nao“, а той да познае какъв е. Освен това, Nao може да бъде управляван с мисъл. „Baxter” пък е висок 1.80м. и е най-големият робот в лабораторията. С функцията му „Shadow” той ще повтаря действията на човека пред него. Посетителите на „Ден на отворените врати“ могат и да управляват съзтезателни дронове по специализирано  трасе. За най-малките е организиран безплатен курс по ЛЕГО роботика, а децата на 90-те могат да си припомнят миналото с игрите за Nintendo и Gameboy „Mario Kart”, „Mortal Кombat”, „Grand Theft Auto”, играейки ги на 72 инчво екран.", "date": "2018.11.12", "title": "Виртуална разходка над София в Тех Парк"}
{"url": "https://www.monitor.bg:443/bg/a/view/otkriha-myrtva-jena-v-kola-v-petrich-149335", "text": "Тяло на жена е било открито в лек автомобил в град Петрич. Това съобщи Йорданка Шаркова, говорител на Областна дирекция на МВР – Благоевград, цитирана от „Фокус“. По думите й не са констатирани следи от насилие. Фактите и обстоятелствата за инцидента се изясняват. На място има екип от криминалисти.", "date": "2018.11.12", "title": "Откриха мъртва жена в кола в Петрич "}
{"url": "https://www.monitor.bg:443/bg/a/view/sondior-i-tehnik-geolog-sred-zashtitenite-profesii-149319", "text": "Сондьор и техник геолог са две от общо единадесетте професии, които попадат в актуализирания за учебната 2019/2020 година списък от защитени специалности от професии, публикуван за обществено обсъждане. Те ще се изучават съответно в специалностите „Проучвателно сондиране“ и „Хидрогеология и геотехника“. Новите защитени специалности от професии са с фокус върху секторите машиностроене, електроника и автоматика, моторни превозни средства и транспортни услуги. Към тях влизат още машинен оператор, корабен техник, техник по автоматизация, текстилен техник, строителен техник, работник в растениевъдството, изпълнител на термални процедури, корабоводител, организатор по експлоатация на жп инфраструктурата. Те ще бъдат добавени към вече утвърдените 29 защитени специалности от професии, сред които са полиграфист, каменоделец, растениевъд, минен техник и други. Към списъка със специалности от професии, по които се очаква недостиг от специалисти на пазара на труда, също е предложено да бъдат добавени още три специалности. Това са машини и системи с цифрово-програмно управление, промишлена електроника, както и технология на органичните вещества. С тях броят на специалностите с очакван недостиг стават 57. Към тях влизат още деловодство и архив, стругар, лаборант, строител и други. Новите специалности и в двата списъка са предложени от отрасловите министерства и организациите на работодателите, след което са разгледани и приети от Междуведомствена комисия, съставена от представители на Министерството на образованието и науката и на Министерството на труда и социалната политика. Целта на постановлението е да се осигурят оптимални условия за организиране и провеждане на качествено професионално образование и ще се отговори на потребностите от квалифицирани, но липсващи към момента, специалисти. С оглед на предложенията се очаква намаляване дефицитът от подготвени кадри за специалности от професии и отрасли, необходими за местната, регионалната и националната икономика в дългосрочен план.", "date": "2018.11.12", "title": "Сондьор и техник геолог сред защитените професии"}
{"url": "https://www.monitor.bg:443/bg/a/view/ford-mondeo-5000-lv-sreshtu-fish-za-3-20-v-peshtera-149315", "text": "Леката кола \"Форд Монео\" плюс 5000 лв. е най-скъпата печалба в тираж №90 на БСТ. Тя дойде от \"Втори шанс\" за играта \"6 от 49\" и ще я получи късметлия, заложил в Пещера на 3 комбинации за 3,20 лв. Цените на този модел започват от 45 000 лв. и така инвестицията му се е изплатила 15 625 пъти. Друга награда от \"Втори шанс\", но за играта \"5 от 35\" на стойност 10 000 лева ще прибере играч, пуснал в Карнобат двоен фиш за 1,40 лв. Най-голямата парична печалба пък падна в играта \"Рожден ден\". От нея любител на залозите ще вземе 25 392,90 лева от натрупания джакпот, след като позна комбинацията: Година 82, месец 10, дата 13, ден 6. Джакпотът в \"6 от 49\" скочи с нови 191 563,82 лв. за специалния тираж №90 се цени за комбинация по 1,20 лв. и достигна 3 914 436,09 лева. До четвъртък се очакво той да порасне с още към 150 000 лв. и да мине бариерата от 4 млн. В \"5/50 - /12 Зодиак\" си чакат непроменящите се 3 млн. лева, а в \"6 от 42\" ще се съберат към 420 000. Така в джакпотите се събират към 7,5 млн. лева.  Числа - (8, 12, 14, 17, 30, 37); 6 - няма, 5 - 5 по 6983,80 лв., 4 - по 71,90 лв., 3 - по 4,90 лв.; ДЖАКПОТ: 3 914 436,09 лв.  Числа - (6, 10, 34, 39, 41, 42); 6 - няма, 5 - 4 по 2724,50 лв., 4 - по 36,00 лв., 3 - по 3,10 лв.; ДЖАКПОТ: 401 514,14 лв.  I теглене - (8, 19, 23, 25, 34); 5 - няма, 4 - по 163,60 лв., 3 - по 6,30 лв.; II теглене - (13, 20, 22, 27, 34); 5 - няма, 4 - по 130,60 лв., 3 - по 7,90 лв.  Позиции - (1, 6, 9); Цифри – (2, 8, 2); 3 - 4 по 6565,30 лв., 2 - 1050 по 25,00 лв.; ДЖАКПОТ: 0,00 лв.  Числа - (9, 17, 32, 42, 45); Зодия 8 - Скорпион; 5+1 - няма, 5 - няма, 4+1 - 1 от 5000,00 лв., 4 - 13 по 500,00 лв., 3+1 - 11 по 100,00 лв., 3 - 130 по 10,00 лв., 2+1 - по 5,00 лв., 1+1 - по 1,50 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Година 82, месец 10, дата 13, ден 6; I група - 25 392,90 лв., II - няма, III - 3 по 130,40 лв., IV - 4 по 61,10 лв., V - 11 по 22,20 лв., VI - 4 по 48,90 лв., VII - 16 по 15,30 лв., VIII - 29 по 6,70 лв., IX - 57 по 5,20 лв., X - по 4,20 лв., XI - по 2,30 лв., XII - по 2,10 лв., XIII - по 2,00 лв., XIV - по 1,10 лв., XV - по 1,10 лв. \"Форд Мондео\" + 5000 лв.   \"6 от 49\"            751240964         Пещера 10 000 лв.                              \"5 от 35\"           055507249         Карнобат", "date": "2018.11.12", "title": "\"Форд Мондео\" + 5000 лв. срещу фиш за 3,20 в Пещера"}
{"url": "https://www.monitor.bg:443/bg/a/view/ban-syzdava-svoja-meteorologichna-slujba-149323", "text": "БАН създава нова метеорологична служба към Академията, след като Националния институт по метрология и хидрология пожела да се отдели. Това се посочва в съобщение на Учредителния научен съвет на института за изследване на атмосферата, климата и водите на БАН. Новото звено ще заработи от 1 януари 2019г. и ще се казва „Институт за изследване на атмосферата, климата и водите“. От същата дата ще функционира и НИМХ към МОН. Учените, специалистите и членовете на научно-помощния персонал на НИМХ трябва да подадат заявление, ако искат да работят в новото научно звено. От съобщението става ясно, че информацията за това ще бъде конфиденциална до обособяването на двете звена, едното в БАН, другото в МОН. Срокът за подаване на заявленията е 20 ноември. Тези, които решат да останат в БАН, в новото звено, ще запазят научните си степени, академични длъжности и проектите, по които са работили.  Междувременно на 31 октовмри Управителният съвет на БАН е обявил конкурс за директор на Института за изследване на атмосферата, климата и водите при БАН. Срокът за подаване на документи е до 30 ноември. До създаването на две метеорологични служби се стигна след като синоптиците от НИМХ изпратиха писмо до премиера Бойко Борисов с искане да излязат от структурата на БАН. Причината беше, че не са получили и стотинка от отпуснатите от правителството допълнителни 15 млн. лв. за Академията. В позицията си те посочваха още, че не могат да платят дори сметките си за ток и комуникации. Освен това предупредиха, че има риск да спрат прогнозата.", "date": "2018.11.12", "title": "БАН създава своя метеорологична служба"}
{"url": "https://www.monitor.bg:443/bg/a/view/starozagorec-prevyrna-kafene-v-pisatelski-kabinet-149324", "text": "Четири книги: стихосбирки и романи, една драма и една комедия е сътворил върху масичка в построеното лично от него кафене „Джордани“  старозагорски писател Йордан Пеев, докато междувременно обслужва многобройните си клиенти. Заведението отваря вратите си през вече далечната 1998 година, след като завърналият се от митарства в София бивш радиоводещ и манекен на модната агенция „Визаж“ Йордан решава да се пробва като строителен предприемач. Нямал никакъв опит в бранша, но нали е речено, че Господ подава ръка на смелите – успял да вдигне кооперацията на пресечката на улиците „Боруйград\" и „Хаджи Димитър Асенов“ в родния си град малко преди Жанвиденовата зима и фалита на банките да стопят спестяванията му. Тогава бил само на 30 години, но зад гърба си имал вече една стихосбирка : „Сълзите на гнева /в съавторство с бъдещия доктор по теория и история на литературата и преподавател в Нов български университет Пламен Дойнов, с когото заедно карали военната си служба в тогавашното НШЗО „Христо Ботев“ – Плевен/. Сборничето излязло през 1990 година с марката на Военно издателство, редактор и автор на предговора бил капитан първи ранг Чони Чонев. Две години преди нея се появило и сам-издат книжлето „Поетите отиват войници“, в което били събрани творби на автори под пагони, членове на литературния клуб на „фазаните“. „Войниците – поети се уволниха, но междувременно времето, за което бях написал стиховете „А времето е бързаща река, дано намерим брод да го преминем…“ хич не беше благосклонно за лирично настроените души“, споделя с известна горчилка навършилият наскоро 50 години творец. След като построил първата и единствена жилищна кооперация решил да стане и станал барман. Кръстил кафенето на себе си „Джордани“. На няколо пъти го отдавал под наем, но в крайна сметка се връщал отново и отново там защото му домилявало за обстановката, която нощем проектирал в сънищата си, а денем хуквал да осъществява в реалността. Набавил си няколко стари велосипеда, които пребоядисал и окачил на стените; от вехтошари изровил часовници – антики и грамофон с фуния и ръчка от американската марка „His Masters Voice“; с подръчни водомер и вик тръби създал авангардистка инсталация; на една гара попаднал на уникален транзистор ВЕФ с касетофон и работещ по чудо телевизор „Опера“,  а към тях прибавил две пищеши машини „Континентал“ и „Олимпия“. На една от тях написал и последното стихотворение от втората си стихосбирка „Когато смъртта ми прогледне“, която се появила на бял свят през 2014-а. Твърди че станало случайно, уж се бил отказал от писането, ама изглежда печатарското мастило било здраво всмукано във вените му. Последвали „Стъклена кожа“, „Любовни вертикали“ и „Детонатор за глухарчета“. Пак там, между естравагантно окачените джунджурии и шубера с напитките се родили романите „Пощальонът“ и „Последният Адам“. Там го заварили известията за няколко литературни награди и поканата да стане член на Съюза на българските писатели. Между изпълнението на поръчките сътворил драмата си „Костилки от ягоди“, която ако не се намери режисьор възнамерява да постави сам, защото покрай българската филология в СУ „Свети Климент Охридски“ е изкарал и няколко семестъра по режисура. В момента е прехвърлил част от сервитьорските ангажименти на своя позната защото бърза да завърши комедия с работно заглавие „Криле за таралежи“, с която ще участва в конкурс на Сатиричния театър.Дали ще го спечели? Вдига ръце: Божа работа! И е готов да изиграе последната, още недописана сцена, в която героите му, трима пенсионери от забутано село отглеждат гъски по европроект. Само дето забравили отпушено бурето с младо вино в гъсарника и …станала тя каквато станала. Седмица преди да започне работата си по „Криле…“  на телефона го потърсила възрастна дама. Изненадала го със строфи от написано преди точно 3 десетилетия от него стихотворение. За което отдавна бил забравил. Оказало се, че то е заживяло свой си живот, толкова интересен, че направо си заслужавал да бъде описан. Кой знае, може би това ще се случи в сюжета на следващия му роман, който чака реда си.", "date": "2018.11.12", "title": "Старозагорец превърна кафене в писателски кабинет"}
{"url": "https://www.monitor.bg:443/bg/a/view/v-real-dovolni-ot-solari-149321", "text": "Клубният директор на „Реал\" (Мадрид) Емилио Бутрагеньо изрази задоволството си от работата на треньора Сантиаго Солари след успеха с 4:2 над „Селта“. Откакто той е начело на тима, мадридчани имат четири поредни победи във всички турнири, което е най-силният старт на старши треньор в клубната история. „Много сме доволни от Солари, това е истината. Отборът има способностите и характера да спечели всичко”, коментира Бутрагеньо. Солари ще трябва да се справя в следващите двубои без двама важни футболисти. Каземиро ще се възстановява около три седмици, заради разтежение в глезена, а Начо Фернандес е с по-тежка контузия и ще отсъства около два месеца. Бранителят е с нарушена вътрешна връзка на коляното.", "date": "2018.11.12", "title": "В „Реал“ доволни от Солари"}
{"url": "https://www.monitor.bg:443/bg/a/view/rumen-radev-ostavkata-sega-e-abdikacija-ot-otgovornost-149320", "text": "Оставка в момент на растящи цени, инфлация и увеличаваща се престъпност не е решение, а абдикация от отговорност. Това заяви президентът Румен Радев в Карлово по повод протестите в страната, където посети 61-ва Стрямска механизирана бригада.  По думите му протестите са закономери и очаква првителството и НС да предложат изход. \"Протестите възвръщат достойнството на българите като граждани. Властта наказва гражданите за бедността. Гласът на гражданите, техните болки и тревоги, не са чути. Ако няма една чуваемост, ако продължават изявления арогантни и цинични, закономерно е тези протести да продължат”, подчерта президентът. „Властта трябва да знае, че отказът от управление и бягството от управление поставя моралната преграда пред амбицията да искаш властта отново. Очаквам парламентът и правителството да посочат изход от тази ситуация”, подчерта държавният глава. \"Обединител не мога да стана на неправдата, не мога да ставам обединител на политически партии, аз съм обединител на българския народ и съм длъжен да изразявам неговите притеснения и неговите надежди”, каза още Радев. Повод пък бяха критиките по негов адрес заради обръщението му в петък по повод 10 ноември, в което той заяви, че основите на българската демокрация са критично застрашени. Това на свой ред предизвика поредните искри между него и управляващите, а ГЕРБ обвини Радев, че не може да излезе от сянката на БСП и изказването му не е нормално за един обединител на нацията", "date": "2018.11.12", "title": "Румен Радев: Оставката сега е абдикация от отговорност"}
{"url": "https://www.monitor.bg:443/bg/a/view/osyden-za-ubijstvo-na-dete-sydi-dyrjavata-za-150-bona-zaradi-losha-kilija-149306", "text": "Лишен от свобода, който изтърпява наказание от 20 години за убийство на 11-годишно дете, е подал иск за 150 000 лв. срещу държавата, защото лежал в килия с лоши битови условия. Делото се гледа в пазарджишкия Административен съд, а съдебният състав с председател съдия Мариана Шотева отхвърли молбата на Рангел Каваков. По делото от администрацията на затвора в Пазарджик, където е приведен през 2011 г. Каваков, представиха справки каква килия обитава лишеният от свобода - в помещението имало санитарен възел и течаща вода, както и дневна светлина и лампи. Хигиената е на ниво, на затворниците са раздавани хигиенни препарати и редовно е правена дезинфекция, дезинсекция и дератизация. Друг е въпросът, че Рангел разменял получените шампоани и сапуни за цигари, вместо да се грижи за личната си хигиена. Изисканата от магистратите съдебно-медицинска експертиза пък е със заключение, че опитите за самоубийство на затворника са бутафорни, за да бъде настанен в болница. Каваков е осъден за това, че на 19 февруари 2000 година в пловдивското село Куртово Конаре премазал главата на дете с 11 удара с метална тръба. Тогава той бил 19-годишен и подмамил детето, че ще му даде пишеща машина, след което го пребил до смърт, но инсценирал катастрофа, докато не бил разкрит. След залавянето му извергът признал всичко и завел полицията при скритата тръба с прикрепен към нея топуз. В досието на затворника имало данни, че постоянно разигравал управите на местата за лишаване от свобода, където пребивавал и даже лежал в психиатрични клиники, но назначените експертизи доказали, че има здрав разум и може да отговаря за постъпките си.  ", "date": "2018.11.12", "title": "Осъден за убийство на дете съди държавата за 150 бона заради лоша килия"}
{"url": "https://www.monitor.bg:443/bg/a/view/obsyjdat-utre-vyvejdaneto-na-vizi-za-britancite-sled-brekzit-149326", "text": "Европейската комисия не отрече, че се подготвя връщането на визите за британските граждани, които пътуват до ЕС. Подготвителната ни работа е в ход вече от година, заяви говорител на ЕК, попитан дали наистина се обсъжда добавянето на Великобритания в списъка на държавите, чиито граждани могат да влизат в ЕС, само ако имат виза. Подобна стъпка би била предприета, ако преговорите за оттеглянето на Великобритания от ЕС завършат с провал. Въпросът за визите трябва да се обсъди на среща на 13 ноември, съобщава Euobserver. Според изданието цената на една виза за възрастен ще е 60 евро, като трябва да бъде попълнен формуляр от три страници и да се чака шест седмици преди позволението за влизането в съюза. Ако все пак има сделка по Брекзит, сегашният режим ще продължи до 2021 г. По-рано Съветът на ЕС съобщи, че няма напредък по преговорите и че ЕС трябва да бъде готов за всякакво развитие. Очаква се във вторник тази оценка да бъде представена пред Европейската комисия от главния преговарящ на ЕС Мишел Барние. На среща на Съвета по общи въпроси представителите са заявили, че Лондон трябва да бъде по-ясен, за да се определи дата за подобна среща. \"В тези финални фази на преговорите министрите отново показаха, че сме решени да останем единни. Потвърждаваме доверието си към главния преговарящ Мишел Барние. Ние подкрепяме усилията му да продължи да работи за споразумение\", обявиха от австрийското ротационно председателство. Междувременно Барние заяви, че все още не е постигнато споразумение за Брекзит. Той подчерта също, че не е оптимист относно разговорите за потенциална среща на върха за Брекзит този месец. По-рано излезе информация, че премиерът на Великобритания Тереза Мей е отменила планирана среща на кабинета за Брекзит. Тя ще се проведе по план във вторник. Мей е била принудена да се откаже от планираното извънредно правителствено заседание за одобряване на сделка за Брекзит заради съпротива в правителството й. Това прави все по-малко вероятна възможността за провеждане на специална среща на върха на Европейския съюз през ноември за одобряване на споразумението. Същевременно бившият британски външен министър Борис Джонсън отново призова Мей да промени плановете си за Брекзит, като я обвини, че налага сделка, която би оставила Великобритания в митническия съюз на Европейския съюз, след като тя напусне общността, и определи това като \"пълна капитулация\", предаде Ройтерс. Джонсън обвини правителството, че е неспособно да договори начин едностранно да сложи край на т.нар. споразумение за подсигуряване, предназначено да предотврати възобновяване на граничния контрол между Ирландия, която е членка на ЕС, и британския район Северна Ирландия. Според него подобен провал би превърнал Великобритания във \"васална държава\", докато ЕС не реши да пристъпи към търговски преговори. Преди ден обаче председателят на Европейската комисия Жан-Клод Юнкер заяви, че има напредък към окончателно споразумение за Брекзита, но той е бавен. \"Имам впечатлението, че бавно, но сигурно се движим към окончателно споразумение за Брекзит, което се очаква да бъде сключено през идните седмици\", каза Юнкер.  ", "date": "2018.11.12", "title": "Обсъждат утре въвеждането на визи за британците след Брекзит "}
{"url": "https://www.monitor.bg:443/bg/a/view/zaginal-i-raneni-v-derajliral-tramvaj-v-belgrad-149322", "text": "Един човек загина и 5 бяха ранени в тежка пътна катастрофа в центъра на Белград, след като трамвай излезе от релсите.  Катастрофата станала, когато автомобил дачия минал на червено и се блъснал в предната част на трамвая, който от силата на удара излязъл от релсите, ударил се в дърво и помел пешеходец. Човекът загинал на място. Тежко ранени, с опасност за живота, са ватманът и шофьорът на автомобила. Останалите са по-леко ранени. Настанени са в Спешния център в сръбската столица.", "date": "2018.11.12", "title": "Загинал и ранени в дерайлирал трамвай в Белград"}
{"url": "https://www.monitor.bg:443/bg/a/view/majkyl-dyglas-ni-zabavljava-v-serial-na-bashtata-na-dvama-myje-i-polovina-149312", "text": "Какво е да остарееш в Холивуд? Отговор на този въпрос търси прочутият холивудски продуцент и сценарист Чък Лори в новия си сериен проект „Методът Комински“. обясни пред The Hollywood Reporter бащата на комедии от ранга на „Двама мъже и половина“, „Дарма и Грег“ и „Теория за Големия взрив“. В епицентъра на събитията в „Методът Комински“ попада Майкъл Дъглас, чийто персонаж е вдъхновен именно от автобиографичния поглед на Лори към себе си. Той влиза в ролята на Санди Комински – залязъл актьор, който се е отдал на воденето на учебни семинари за седмото изкуство. Историята на сериала ще проследява именно начините, по които той навигира из Холивуд с нарастването на годините. Лиса Едълстийн, която редовият зрител помни като шефката на д-р Хаус, също се разписва с участие. Нея ще видим като дъщерята на най-добрия приятел на Санди – Норман (Алън Аркин). „Методът Комински“ бележи и знаково завръщане на Майкъл Дъглас към малкия екран. Актьорът прекара близо 40 години далеч от тв продукциите. Сценарият, както и самият Лори, който освен всичко режисира първия епизод, са факторите, привлекли Дъглас отново към телевизионното кино. Широкото разпространение на сериала ще се случва в Netflix от 16 ноември.", "date": "2018.11.12", "title": "Майкъл Дъглас ни забавлява в сериал на бащата на „Двама мъже и половина“"}
{"url": "https://www.monitor.bg:443/bg/a/view/globiha-92-apteki-za-prodajba-na-medikamenti-bez-recepta-149307", "text": "92 аптеки са глобени за по-малко от две години заради продажба на лекарства без рецепта. Това съобщи директорът на Изпълнителната агенция по лекарствата Богдан Кирилов. От общо проверени 300 апптеки през 2017-а са били издадени 42 наказателни постановления. От началото на януари до сега те са 50 на брой, допълни той и припомни, че по смисъла на Закона за лекарствените средства санкцията за такова нарушение е 1000 лева. Оказва се, че независимо от големия брой засечени фармацевти – нарушители България е под средното ниво за Европейския съюз по смъртност от инфекции, причинени от резистентност към антибиотици в резултат на прекомерната им употреба. Това пък съобщи шефът на Националната референтна лаборатория по антибиотици доц. Иван Иванов, позовавайки се на европейско проучване. Според цитираните от него данни, от всички 33 000 смъртни случая в страните от ЕС по тази причина, голям брой се дължи на вътрешноболничните инфекции, като в 39 на сто те са били резистентни към трето поколонеие антибиотици, които се използват в лечебните заведения. По думите на доц. Михаил Околийски, представител на Световната здравна организация в нашата страна, тези лекарства се използват повече от необходимото. Директорът на Националния център за заразни и паразитни заболявания проф. Тодор Кантарджиев обяви, че още от 2016 г. е разработен план за ограничаване употребата на антибиотици, но той все още е е влязъл в сила, защото съгласуването му между няколко министерства все още се бави. Всяка година в Европа 25 000 души умират от инфекции, причинени от резистентни микроорганизми. Световната седмица на осведомеността за отговорно прилагане на антибиотиците тази година, която започва от 12 ноември, преминава под мотото \"Времето на антибиотиците изтича\". Целта е да се привлече вниманието към проблема с антибиотичната резистентност. По данни на Световната здравна организация, малкото разработвани в момента нови антибиотици не са в състояние да се справят с нарастващия брой мултирезистентни микроорганизми. Това налага да се увеличат усилията и мерките за запазване ефективността на антимикробните средства, с които медицината разполага, предупреждават специалистите. За вредата от безразборното използване на антибиотици експертите припомнят, че те лекуват инфекции, причинени от бактерии, и не са подходящи при вирусни и сезонни инфекции като грипа. Лекуването с антибиотик трябва да е консултирано с лекар задължително.", "date": "2018.11.12", "title": "Глобиха 92 аптеки за продажба на лекарства без рецепта "}
{"url": "https://www.monitor.bg:443/bg/a/view/p-i-f-predstavjat-album-na-dve-sceni-149308", "text": "Горещо, с много рокендрол – такава ще е прогнозата за времето в столичния клуб City Stage на 7 декември, когато P.I.F. ще представят сборен албум с най-популярните си слънчеви и облачни песни. В двойният диск ще намерят място поетични саундтраци на тъгата като „Приказка“, „Невидимо дете“ и „Обещавам“, както и гъделичкащи усмивката мелодии като „Юли“, „Колело“ и „Вали“. „Тази вечер ще е изключително специална за нас, защото удоволствието ще бъде умножено по две – ще свирим на две сцени, съответно всеки от бандата ще има по два сета инструменти. Веселите парчета ще звучат много по-първично и изчистено, близо до стилистиката на The Beatles, а по-минорните ще са яко рокендрол, с безкомпромисен твърд звук.“, споделя фронтменът на P.I.F. Димо Стоянов. Концертът в City Stage ще бъде последният с басиста Юрий Божинов и ще срещне публиката с новото попълнение в групата Христо Михалков. „С Юрий ще направим сетът, който кара хората да танцуват, а бойното кръщение на Христо ще бъде „облачно“ , с парчета като „Свободен от теб“ и „Отлъчен“. Подготвяме и тематична мултимедия за репертоара на всяка от двете сцени.“, издава Димо. Двойното CD с най-добрите слънчеви и облачни парчета на P.I.F. ще включва общо 26 заглавия и феновете, споделили емоцията от концерта на 7 декември, ще имат шанса първи да го закупят. Билети са на цена от 12 лв на предварителна продажба, а в деня на концерта ще се котират по 15 лв.", "date": "2018.11.12", "title": " P.I.F. представят албум на две сцени "}
{"url": "https://www.monitor.bg:443/bg/a/view/izkustven-intelekt-izbira-partniora-149305", "text": "Апликации за запознанства използват изкуствен интелект, за да ви насочат къде да отидете и какво да кажете на първата си среща, или да ви помогнат да намерите партньор, който прилича на любимия ви актьор, предаде АФП. Доскоро предназначените за смартфони апликации за запознанства, като например Tinder, която позволява в реално време да бъдат показани снимки на потенциални партньори, ни караха да направим своя избор. Но за да се избегне дългото безплодно търсене, секторът се е обърнал към изкуствения интелект. За това свидетелстват представените на технологичната конференция \"Уеб съмит\" в Лисабон най-нови апликации за запознанства. Сайтът за запознанства eHarmony оповести, че благодарения на изкуствения интелект ще може скоро потребителите да бъдат окуражени да поканят на среща, след като известно време са чатили. \"Има много разговори посредством апликациите за запознанства, но срещите са малко\", заяви на конференцията изпълнителният директор на компанията eHarmony Грант Лангстън.", "date": "2018.11.12", "title": "Изкуствен интелект избира партньора"}
{"url": "https://www.monitor.bg:443/bg/a/view/s-4-miliona-i-700-hiljadi-leva-poskypva-ploshtad-centralen-149313", "text": "Реконструкцията на площад „Централен” в Пловдив ще поскъпне с 4 милиона и 733 хиляди лева без ДДС. Това решиха общинските съветници на града на сесия в понеделник.  Те избраха площадът да бъде реновиран по вариант № 2 от общо три предложени им от зам.-кмета на Пловдив Александър Държиков. Така цялата сума, която ще бъде вложена в реконструкцията става 18 милиона лева с ДДС и се очаква строителните работи да приключат през 2019г., когато Пловдив ще е Европейска столица на културата. Настилката на площад „Централен“ ще бъде от гранит и земелрок. Площадът се разделя от две антични улици, едната, минава покрай Форум - Запад, а другата отива към подлеза на Тримонциум, между тези две улици е така наречената агората. Площта от тези „улици“ и агората ще бъдат от гранит, всичко останало земелрок”, обясни кметът на Пловдив Иван Тотев. Той припомни, че реконструкцията на пловдивската главна улица започна още през 2004-2005 г. от улицата, а не от площада. „Вече започнахме проекта и ще го завършим. До момента сме свършили страшно много работа - от 2012 година, когато започнахме реално да работим, макар и само по документи и днес, когато площадът вече е разкопан”, каза градоначалникът. Археологическите разкопки започнали тогава, бил проведен и конкурс, като няколко години съгласували заданието за проектирането. След това се оказало, че трябва да урегулират границите на Цар-Симеоновата градина, след което започнала работата по Форум – юг и по Форум – изток. „Сама по себе си конкурсната процедура бе проведена по всички правила – участници от държави от 6 континента, международно жури, етапност, гласуване на победителя. Проектите обаче се оказаха неприложими, затова се стигна до инженеринг”, обясни още Тотев. Той уточни, че избраният португалски проект е неприложим за Пловдив, защото валежите в града на тепетата са много повече от тези в Португалия.  ", "date": "2018.11.12", "title": "С 4,7 млн. лв. поскъпва площад „Централен” в Пловдив"}
{"url": "https://www.monitor.bg:443/bg/a/view/jordanka-fandykova-do-2-godini-shte-ima-mesta-za-vsichki-deca-v-detskite-gradini-149309", "text": "До 2 години Столичната община има амбицията за всички деца над 3-годишна възраст да има място в детска градина, която да е близо до района, в който живеят. Това заяви кметът на София Йорданка Фандъкова, която провери разширението на детска градина №160 в квартал „Драгалевци“. Градоначалникът заяви, че общо 10 нови сгради на детски градини и цялостна модернизация на съществуващи ще бъдат направени през 2019г. Само за тази година от „Московска“ 33 са инвестирали в обновяване на детски градини и училища над 18 млн. лв. Фандъкова за пореден път изтъкна образованието като основен приоритет за общината. „Строителството на детските градини и добрата грижа за тях са в помощ за всяко едно семейство и всяко едно дете“, каза кметът. Фандъкова посочи, че Столична община води целенасочена политика и в резултат на което са изградени над 90 нови сгради на детски градини. Новата сграда в „Драгалевци“ е третата детска градина, която откриваме в района, каза Фандъкова и допълни, че само преди няколко месеца са открили такава и в кв. \"Бояна\". Строят се и две нови сгради в район „Витоша”. Градината в „Драгалевци“ се разширява с четири групи - две яслени и две градински. „285 деца посещават вече разширената детска градина в кв. „Драгалевци“. През 2011 г. беше открита нова група, а сега още 4. На практика капацитетът на детската градина се удвои в сравнение с това, което беше преди“, каза кметът на София.", "date": "2018.11.12", "title": "Фандъкова: До 2 години ще има места за всички в детските градини"}
{"url": "https://www.monitor.bg:443/bg/a/view/opredeliha-naj-poleznite-hrani-149311", "text": "Британски диетолози съставиха списък с хранителните продукти, чиято консумация не само подобрява настроението, но и позволява да се избавим от много заболявания, включително хронични. Първо място в списъка с полезните хранителни продукти заемат целината и ореховото масло. Целината съдържа веществото апигенин, чието въздействие върху организма е като това на антидепресант. Смята се, че апигенинът намалява стреса и чувството за тревожност и освен това има продължителен успокояващ ефект. Ореховото масло пък съдържа необходимите за нормалното функциониране на мозъка протеини и мазнини. Списъкът включва също супа мисо, сушено манго, авокадо, яйца, кашу, ръжени крекери, задушено месо, сос къри, шоколад, зелена салата. Специалистите отбелязват, че при спазване на балансирана диета, свързана с ежедневна консумация на определени продукти, организмът възвръща способността си да се самопречиства и саморегулира, подобрява се кръвоснабдяването на мозъка и се усилва метаболизмът.", "date": "2018.11.12", "title": "Определиха най-полезните храни"}
{"url": "https://www.monitor.bg:443/bg/a/view/papi-hans-stanal-poet-na-majtap-149301", "text": "Поетът Константин Трендафилов, известен още с музикалното си алтер его Папи Ханс, е почнал да пише на шега. Това призна самият той в интервю за Нова тв. Винаги започвам от идеята, когато говорим за проза. Винаги започвам от това къде искам да отида с това нещо и кой ще е онзи финт в историята, който ще я направи интересна и отличаваща”, разказа той. За първия си роман бившата муза на певицата Дара отделил около една година. За втория пък се надява да е готов до четири години най-късно. Константин не обмисля опцията да напуне пределите на родината и да търси слава зад граница. „Все още не съм си тръгнал от България и нямам план да го правя. Искам да променям средата, искам да я обогатявам, искам да карам хората да мислят. Най-много ме дразни това, че хората не мислят. Всички много са заобичали клишето. Говорим за издигането на простотията в култ.“, сподели още Трендафилов, който взе сребърен медал в последния сезон на предаването „ВИП Брадър“.", "date": "2018.11.12", "title": "Папи Ханс станал поет на майтап"}
{"url": "https://www.monitor.bg:443/bg/a/view/uve-mina-i-prez-milan-iguain-izgonen-149310", "text": "Шампионът „Ювентус“ спечели с 2:0 при визитата си на „Милан“ в голямото дерби от 12-ия кръг на италианската Серия „А“ и записа 11-и успех от началото на сезона в Калчото. „Бианконерите“ се разписаха по веднъж в двете полувремена, за да триумфират с трите точки и да останат убедителни лидери във временното класиране. Още в 8-ата минута Марио Манджукич откри резултата с глава, а в 81-вата Кристиано Роналдо вкара осмия си гол от началото на шампионата и оформи крайния резултат. Изнервен от очертаващата се загуба, Гонсало Игуаин си позволи да спори със съдията и бе изгонен. „Опитах се да успокоя Игуаин, но той бе прекалено афектиран. Не мисля, че обиди съдията, каза му нещо, че отсъжданията му са все във вреда на „Милан“, разкри след мача Кристиано Роналдо. След успеха “Ювентус” остава лидер с 34 точки, “Милан” пък вече е на пета позиция с 21.", "date": "2018.11.12", "title": "„Юве“ мина и през „Милан“, Игуаин изгонен"}
{"url": "https://www.monitor.bg:443/bg/a/view/proverjavat-izvynredno-elektrozahranvaneto-v-pancharevo-i-gorubljane-149292", "text": "Със заповед на министъра на енергетиката Теменужка Петкова екип на Министерството на енергетиката извършва извънредна проверка на „ЧЕЗ Разпределение България“ АД, в районите „Север-Изток“, „Изток-2“, „Панчарево“ и кв. Горубляне, съобщиха от ведомството. Ще бъде инспектирано техническото състояние и експлоатация на енергийните обекти и спазването на разпоредбите на подзаконовата нормативна база. Целта на проверката е да установи спазването на нормативните изисквания, свързани с техническата експлоатация на електрически централи, дейността на операторите на електроенергийната система и на разпределителните мрежи, както и спазването на Наредбата за сервитут на енергийните обекти. Резултати от проверката ще бъдат обявени в срок до 21 ноември.", "date": "2018.11.12", "title": "Проверяват извънредно електрозахранването в Панчарево и Горубляне"}
{"url": "https://www.monitor.bg:443/bg/a/view/izkopaha-mumii-na-kotki-i-skarabei-v-egipet-149303", "text": "Археолози, търсещи светилище на богинята Бастет в некропола Сакара край Кайро, където има масови погребения на мумифицирани животни, откриха мумии на скарабеи. Освен тях археолозите откриха повече от 200 мумии на котки, няколко мумии на кобри и алигатори, каза министърът по въпросите на паметниците на културата Халед ел Анани Ез. Скарабеите са смятани в Древен Египет за символ на щастието, носещи успех и благополучие на притежателите си. Мумифицирането им обаче не е било разпространено. Това е първата подобна находка. Мумифицираните скарабеи са намерени в два каменни сандъка, напомнящи неголеми саркофази. В единия е имало 200 малки насекоми, наредени в три слоя един над друг. В другия са били поставени два големи скарабея, обвити в плат. Култът към животните е бил много разпространен в Древен Египет. Още през 1897 г. френският археолог Жак де Морган открива две катакомби, където са погребани мумии на животни.", "date": "2018.11.12", "title": "Изкопаха мумии на котки и скарабеи в Египет"}
{"url": "https://www.monitor.bg:443/bg/a/view/shumen-sybira-naj-dobrite-systezateli-po-informatika-v-sveta-149297", "text": "Световният елит на състезателите по информатика се събира за юбилейния X Международен есенен турнир по информатика (IATI) в Шумен от 21 до 25 ноември. Единствено представителите на Китай, които не успели да се организират навреме, няма да са представени на второто по брой на участниците в света състезание по информатика след международната олимпиада, обяви пред журналисти председателят на организационния комитет и един от съоснователите на турнира Бисерка Йовчева. В Шумен сили ще премерят най-добрите от България, Румъния, Русия и Полша, ще има състезатели от Молдова, Сърбия, Армения и Швейцария. \"Някои от задачите са такива, че може би могат да бъдат решени само от 4-5 души. Аз не съм сред тях, но и никой не очаква треньорите на лекоатлетите да бягат заедно с тях на 100 метра, нали?\" - коментира Бисерка Йовчева. Тази година регистрираните до момента участници са 179, още ок. 250 информатици се очакват за националното състезание, което ще се проведе в последния ден на турнира, а общо за IATI в Шумен ще пристигнат над 600 гости. Това създало известни затруднения пред хотелиерите в града за да не спре и нормалния трафик на приемане на гости извън състезанието. Турнирът в Шумен е единственото между международно състезание по информатика, което се провежда в две възрастови групи: младежка (junior) – за ученици до 15.5 години и старша възраст (senior) – за ученици от гимназиална степен. Поради интриги на вече бивш чиновник от МОН през минали години обаче нито международният турнир, нито националното състезание носят на българските участници в него точки и класиране за даровити деца.", "date": "2018.11.12", "title": "Шумен събира най-добрите състезатели по информатика в света"}
{"url": "https://www.monitor.bg:443/bg/a/view/ogynjat-v-kalifornija-pogylna-doma-na-djerard-bytlyr-snimka-149295", "text": "Холивудската звезда Джерард Бътлър загуби дома си по време на опустошителните пожари в Калифорния. Актьорът е в списъка със знаменитости, които бяха евакуирани заради огъня, избухнал в средата на седмицата в калифорнийския окръг Вентура. При завръщането си в Малибу той откри само останки от имението си. Бътлър, който през април снима филма „Код: Ел Ей“ в България, сподели в социалните мрежи и снимка от дома си. Вдъхновен съм от куража, духа и саможертвата на пожарникарите. Благодаря ви!“, написа към кадъра той. Сред напусналите домовете си в Малибу звезди са риалити сензацията Ким Кардашиян, певиците Лейди Гага, Иги Азалия и Шер, както и режисьорът Гийермо дел Торо.", "date": "2018.11.12", "title": "Огънят в Калифорния погълна дома на Джерард Бътлър (СНИМКА)"}
{"url": "https://www.monitor.bg:443/bg/a/view/100-godini-sled-smyrtta-na-britanski-artilerist-semejstvoto-nameri-groba-mu-149300", "text": "Точно 100 години след смъртта по време на Първата световна война на британския артилерист Ейбрахам Джоунс неговото семейство намери гроба му в Пловдив и остави там медалите му.  Дейв и Бернадет Джоунс разучавали семейната история, когато попаднали на интересната история за загиналия по време на войната прачичо. На 12 ноември, когато по традиция на Централните гробища в Пловдив се провежда възпоменателна церемония на загиналите военослужещи и цивилни от Великобритания, семейство Джоунс се поклониха пред гроба на своя роднина. Ейбрахам Джоунс си отишъл от този свят съвсем млад – едва на 24 години. Починал е точно преди 100 години – на 6 ноември 1918г. Не е бил убит в битка. Бил е много болен и е издъхнал от пневмония. В британската армия е служел, като артилерист. За краткия си живот в село до Манчестър не е успял да създаде семейство, но пък за сметка на това е имал приятелки. Това разказа след възпоменателната церемония в Пловдив Дейв Джоунс. „Моят баща се е казвал Каръл Ейбрахам Джоунс. Когато е бил малък често се е чудел защо е кръстен Ейбрахам, тъй като това име не е типично за Манчестър и за Англия”, започва разказа си Дейв Джоунс. Всъщност, когато семейната история била разкрита, станало ясно, че е кръстен на своя чичо, на загиналия в далечна България британски артилерист. Именно бащата на Дейв започнал да събира информация за родословното дърво на фамилията им. След смъртта му Дейв продължава делото му и така попада на родното място на прачичо си Ейбрахам Джоунс. Говорил с много близки и далечни роднини. Намерил писмата, които прачичо му е пишел до майка си. „Писмата до майка му са много тъжни и са точно от периода, в който той е боледувал”, разказва Дейв. Миналата Коледа негов братовчед от селото на загиналия войник му дал една кутия. Никой не знаел какво има в кутията, която била предавана през годините в рода Джоунс. Отворили я и видели вътре медалите на Ейбрахам Джоунс. Те били изпратени на майка му след смъртта на сина й. Защо обаче британският артилерист е бил награден с четири медала, не е ясно и до момента. Дейв Джоунс предполага, че прачичо му ги е получил, защото е участвал в цялата Първа световна война. „Роднините ми завещаха медалите и тогава аз реших, че ще дойда до Пловдив и ще донеса медалите върху гроба на Ейбрахам. Тогава се свързах с британското посолство и научих за церемонията по повод възпоменанието. За нас днес е много специален ден да бъдем тук, да донесем медалите на мястото, където трябва да са”, каза Дейв Джоунс. От реката, която преминава през родното село на загиналия артилерист Дейв и Бернадет са взели и камък, който поставиха до гроба редом с медалите. На възпоменателната церемония в Пловдив присъстваха посланикът на Великобритания у нас Ема Хопкинс и зам.-посланика на Ирландия Катрин Лолър, както и областният управител Здравко Димитров и зам.-кмета на община Пловдив Георги Титюков. 54 са надгробните плочи в Пловдив на британците, загинали по време на Първата световна война. „120 000 българи работят във Великобритания в момента и допринасят за развитието на британската икономика. Техният статус няма да се промени след Брекзит. Всичко ще зависи от изхода на споразуменията, нонамеренията са българите като цяло да са добре дошли, да могат да посещават, да учат, да работят във Великобритания свободно. Въпреки това за в бъдеще със сигурност ще има нови споразумения, които обаче няма да влязат в сила преди 2021-ва година”, заяви в отговор на журналистически въпрос посланик Хопкинс. Тя подчерта, че се очаква развитие на преговорите за Брекзит в следващите месеци.", "date": "2018.11.12", "title": "100 години след смъртта на британски артилерист семейството намери гроба му"}
{"url": "https://www.monitor.bg:443/bg/a/view/cenata-na-petrola-na-opek-prodyljava-da-pada-149298", "text": "Средната цена на петрола на Организацията на страните износителки на петрол (ОПЕК) в петък се понижи до 68,89 долара за барел, информира днес на сайта си картелът. В четвъртък един барел от кошницата на ОПЕК се търгуваше за 70,68 долара. За определяне на цената на петрола на ОПЕК се използва т. нар. петролна кошница, включваща 14 сорта петрол за износ на страните членки на картела: Лек арабски (Саудитска Арабия), Басра лек (Ирак), Бони лек (Нигерия), Ес Сидер (Либия), Жирасол (Ангола), ирански тежък (Иран), Кувейт експорт (Кувейт), Мерей (Венецуела), Мурбан (ОАЕ), Ориенте (Еквадор), Катар марин (Катар), Шахаран бленд или \"Сахарска смес\" (Алжир), Раби лек (Габон) и Зафиро (Екваториална Гвинея). Историческият максимум за \"кошницата на ОПЕК\" е цената от 140,73 долара за барел, отчетена на 3 юли 2008 година. Цената на барел петрол се определя чрез извеждане на средна аритметична величина от котировките към момента на закриване на търговията с всички сортове от \"кошницата на ОПЕК\" предходния работен ден.", "date": "2018.11.12", "title": "Цената на петрола на ОПЕК продължава да пада"}
{"url": "https://www.monitor.bg:443/bg/a/view/a1-e-s-naj-byrzata-4g-mreja-v-bylgarija-149296", "text": "А1 е телекомът с най-бързата 4G мрежа в България за третото тримесечие на 2018 година - това показват резултатите на световния лидер в тестването на бързината и качеството на мобилните мрежи Ookla. Анализът на скоростта на 4G мрежата на А1 се базира тестове на потребители, които са осъществени между 1 юли и 30 септември 2018 г. чрез световноизвестното приложение на Ookla - Speedtest. „Резултатите на Ookla са признание за нашия стремеж непрекъснато да подобряваме своята мрежа, за да осигурим на хората в България възможно най-доброто преживяване. Благодарности на нашите клиенти – хиляди от тях дадоха своята обратна връзка и ни помогнаха днес да имаме най-бързата 4G мрежа в България. Това постижение показва, че А1 е и най-подготвена за бъдещето – настъпването на 5G ерата в света на комуникациите. Всичко това ни радва, но и ни задължава да продължим на бъдем технологичен лидер на телеком пазара у нас,” сподели Тодор Ташев, старши директор „Мрежа и услуги” в А1. А1 първа у нас демонстрира скорости в 4G мрежа още през 2011 г., а от старта на 4G през 2016 г. до днес е инвестирала над 170 млн. лева, като непрекъснато модернизира и разширява мрежата си. За този период А1 регистрира над 140% ръст на смартфоните в своята мрежа и повече от 800 000 активни 4G потребители. Телекомът отчита и ръст от 260% на трафика на данни, като над 60% от него се осъществява в 4G. 4G мрежата на А1 покрива всички населени места с над 1 000 жители у нас при максимална скорост до 112 Mbps. А1 започна да внедрява 4,5G в България, която осигурява скорост на връзката с 30% по-висока спрямо досега (150 Mbps), в края на 2017 г. Технологията, която позволява това, се нарича „обединяване на честоти” (Carrier Aggregation) и генерира многократно по-бърз интернет в зависимост от използвания честотен спектър. А1 ще внедри „обединяване на честоти” в цялата страна до края на тази година. Тези подобрения в мрежата ще позволят бърз ъпгрейд към 5G. Ookla е световен лидер разработването на приложения за тестване на скоростта във фиксирани и мобилни мрежи. В приложенията за измерването на интернет скорости на компанията се осъществяват над 10 милиона потребителски теста на ден, като техният общ брой до момента надхвърля 20 милиарда. В резултат на това Ookla разполага с най-изчерпателните данни за ефективността и достъпа до интернет в целия свят.", "date": "2018.11.12", "title": "A1 е с най-бързата 4G мрежа в България"}
{"url": "https://www.monitor.bg:443/bg/a/view/bionichni-gybi-proizvejdat-elektrichestvo-149299", "text": "Биологът Сандип Джоши и колегите му от Технологичния институт Стивънс в Ню Джърси създадоха от обикновени гъби първия бионичен организъм, който е съставен от различни живи същества и е електропроводим, съобщава сп. \"Нано летърс\". Учени дълго време се опитваха да приспособят произвеждащи електричество бактерии, за да получат електроенергия. Задачата не е лесна - подобни микроби са много чувствителни към неблагоприятните условия за живот и бързо умират. Американските биолози обаче намериха решение на проблема - гъбите са идеална жизнена среда за бактериите. Джоши и колегите му \"опаковали\" цианобактерии със специални наночастици и ги разпространили върху повърхността на изкуствени гъби. Редом с \"опакованите\" с наночастици цианобактерии имало графенови нишки, поставени във вътрешността на гъбите. Експерименти показали, че когато върху гъбата падне слънчева или изкуствена светлина, се произвежда електричество със сила 65 наноампера. Свързвайки цианобактерии, които произвеждат електричество, с наноматериали, които го складират, получихме по-добър достъп до уникалните им свойства и създадохме нова функционална бионична система, отбелязаха учените.", "date": "2018.11.12", "title": "Бионични гъби произвеждат електричество"}
{"url": "https://www.monitor.bg:443/bg/a/view/skandaldjija-udari-policaj-149284", "text": "Агресивен хулиган удари полицейски служител. Екшънът се разиграл в събота след полунощ във Велико Търново. Около 3,00 ч. в местната полиция е получен сигнал за мъж, който се държал арогантно и агресивно спрямо охраната, персонала и клиентите на заведение в центъра на града. На мястото е изпратен полицейска патрул. На място унифорчените установили извършителя, мъж на 24 години от Шумен, който отправял закани и заплахи към охраната на заведението. При вида на полицаите той насочил агресията си към тях, като започнал да ги ругае. А накрая дори ударил с ръка единия от служителите на реда. Зарад това той е бил и арестуван. По случая се води досъдебно производство. Дръг мъж пък отива на съд затова, че и намушкал с нож жена в град Лясковец. престъплението е извършено на 15 септември тази година. Мъжът, който е от село Полско Косово, нападнал и нанесъл удар с нож в гърба на жертвата, която била откарана в болницата с временна опасност за живота. След като бил разкрит, той е арестуван и му е повдигнато обвинение.", "date": "2018.11.12", "title": "Скандалджия  удари полицай"}
{"url": "https://www.monitor.bg:443/bg/a/view/pod-antarktida-ima-ostanki-ot-izcheznali-kontinenti-149302", "text": "От всички континенти Антарктида крие най-много загадки. Затова учени използваха спътникови данни, за да изследват земната тектоника и затиснатите под ледовете образувания, съобщи Сайънс алърт. Европейският спътник GOCE (Gravity field and steady-state Ocean Circulation Explorer), който работеше до 2013 г., можеше да види скритият терен, измервайки силата на земното гравитационно притегляне. Специалистите още обработват събраните данни от него. \"В Източна Антарктида видяхме интересна мозайка от геоложки характеристики, които разкриват основни прилики и разлики между кората под Антарктида и други континенти, с които е била свързана допреди 160 милиона години\" - каза Фаусто Фепачоли от Британския антарктически институт. Антарктида някога е била част от суперконтинента Гондвана. Той е започнал да се разпада преди около 130 милиона години, макар и връзката между Антарктида и Австралия да се е запазила допреди 55 милиона години. Използвайки спътниковите и сеизмоложки данни, учените създадоха триизмерни карти на земната литосфера, изградена от кората и течната мантия отдолу. В нея са останките от древните континенти. Данните от изследването могат също да бъдат използвани, за да бъде предвидено как ледената маса над терена може да реагира на повишаващите се температури.", "date": "2018.11.12", "title": "Под Антарктида има останки от изчезнали континенти"}
{"url": "https://www.monitor.bg:443/bg/a/view/zeehofer-se-otteglja-kato-lider-na-hss-149294", "text": "Германският вътрешен министър Хорст Зеехофер ще се оттегли от лидерския пост на Християнсоциалния съюз (ХСС), заявиха партийни източници, цитирани от ДПА и Ройтерс. Зеехофер също така е казал пред членове на своята партия, че възнамерява да напусне министерския пост преди края на сегашния законодателен период през 2021 г., заявиха източниците, участвали в разговорите с него. Очаква се той официално да обяви своето оттегляне като лидер на ХСС тази седмица. Нов лидер би трябвало да бъде избран на конференция в началото на следващата година. Зеехофер беше верен съюзник на германската канцлерка Ангела Меркел, но се превърна в неин критик заради разногласия за миграцията.  Спорът между двамата по този въпрос по-рано през годината до голяма степен се разглежда като причина за намаляване на популярността на трите партии от управляващата коалиция - християндемократите на Меркел, ХСС и социалдемократите. ХСС отбеляза най-лошия си резултат от 1950 г. на провинциалните избори в Бавария миналия месец. След слабото представяне на християндемократите на провинциалните избори в Хесен през октомври Меркел също обяви, че ще се оттегли от лидерския пост на своята партия и че това й е последен мандат като канцлер.", "date": "2018.11.12", "title": "Зеехофер се оттегля като лидер на ХСС "}
{"url": "https://www.monitor.bg:443/bg/a/view/kilometrichna-tapa-na-stochna-gara-149282", "text": "Аварирала кола в кръговото кръстовище на Сточна гора е причината за тапата на столичния бул. „Сливница“ тази сутрин. Закъсването на автомобила довело и до масови нарушение на правилата за движение. Това съобщи зам.-кметът по транспорт на София Евгени Крусев пред „Монитор“. Колата е закъсала малко след 8 часа сутринта в кръговото кръстовище, а екипи на КАТ пристигнали час по-късно, уточниха от Столичната община. В момента превозното средство е преместено. За километрична тапа сигнализираха и читатели на „Монитор“ като обясниха, че движението е изключително затруднено и са били необходими часове, за да преминат през булеварда.", "date": "2018.11.12", "title": "Аварирала кола блокира движението на Сточна гара (ОБНОВЕНА)"}
{"url": "https://www.monitor.bg:443/bg/a/view/glad-za-kamerierki-po-zimnit-kurorti-149288", "text": "Туризмът изпитва глад за камериерки, сервитьори и бармани за предстоящия зимен сезон. Това посочиха министърът на туризма Николина Ангелкова и министърът на труда и социалните политики Бисер Петков след заседание на Междуведомствения съвет за кадрите в туризма. Затова бизнесът разчитал като от началото на годината у нас са дошли над 7800 сезонни работници. По думите на Петков част от тях дори се били възползвали от процедурата за удължаване на заетостта си до 9 месеца. 90% от тях били от Украйна и Молдова. Тази година има ръст от над два пъти на регистрираните сезонни работници от трети страни, каза министър Бисер Петков. \"Предизвикателството в сектор туризъм, свързано с кадрите, е огромно. Това е един от секторите, където няма безработица, а има огромна нужда от кадри, особено по време на летния и зимния туризъм\", допълни Ангелкова. По думите й работна ръка успявали да си осигурят единствено работодателите, които имат хотели едновременно и на морето, и в планината. По време на Междуведомствения съвет за кадрите в туризма двамата министри представиха и между двете министерства. То бе подписано на 20 септември, а с него се създаде възможност за безплатно обучение и професионална квалификация на кадри за туризма в \"Българо - германския център за професионално обучение\". До края на годината споразумението ще се финансира със средства от Националния план по заетостта, които са насочени към Българо-германския център за професионално обучение на база на двегодишния план за обучение. Продължителността му е различна, като В Царево ще бъдат обучени работниците за летния сезон, а в Смолян - за зимния. По споразумението нямало как да се подготвят кадри за предстоящия зимен сезон, но още от декември започвало обучението на кадри за летния, обясни министърът на туризма Николина Ангелкова. Обученията ще бъдат по две направления - едното е за безработни, а другото е за вече заети лица, чийто работодатели искат да повишат квалификацията на служителите си. По думите на Ангелкова щели да се търсят възможности, ако фирмите квалифицират допълнително работниците си, то в компанията. Само за последните 4 години сме обучили над 2000 безработни в рамките на Националния план за действие по заетостта, каза Любов Попова, която е изпълнителен директор на Българо-германския център за професионално обучение. „Най-много са готвачите, понеже има голяма потребност от такива кадри“, уточни тя.", "date": "2018.11.12", "title": " Глад за камериерки и бармани по зимните курорти (ОБНОВЕНА)"}
{"url": "https://www.monitor.bg:443/bg/a/view/djip-blysna-dete-v-kolichka-149290", "text": "Джип блъсна двегодишно дете в бебешката му количка. Инцидентът станал в събота около обяд в Горна Оряховица. . Возилото, марка „Тойота Ленд Крузер”, управлявал 54-годишен мъж от Велико Търново. Докато карал по пътното платно, от една странична пресечка пред него внезапно изскочила майка, тикаща количката с детето и предприела пресичане на необозначено за това място. Шофьорът нямал време да реагира навреме и ударил количката. Тъй като джипът се движел с ниска скорост, при удара детето не успяло да падне от количката на земята. След удара водачът взел детето и майката и ги откарал в областната болница във Велико Търново. След направените там прегледи и скенери на детето, медиците са категорични, че няма опасност за живота и здравето. По тялото му няма счупвания и натъртвания. Все пак детето е оставено за наблюдение с комоцио в блницата за няколко дни. При удара майката не е пострадала. По случая е образувано досъдебно производство, а причините за инцидента допълните предстои да бъдат доизяснени. Това е вторит подобен инцидент през последните дни в Горна Оряховица. На 8 ноември след обяд товарен микробус, превозващ нафта едва не уби майка с бебе на метри от сградата на полицейското управление в железничарския град. Микробусът внезапно спукал гума, поднесъл, качил се на тротоара и там се блъснал челно в близката сграда. По това време на тротоара имало майка с бебешка количка, която успяла в последния момент да се дръпне встрани. Шофьорът бил откаран на преглед в местната болница с охлузни рани. Няма опасност за живота и здравето му. Заради разлива на гориво обаче, районът е бил отцепен за няколко часа.", "date": "2018.11.12", "title": "Джип блъсна  дете в количка"}
{"url": "https://www.monitor.bg:443/bg/a/view/25-godishna-srybkinja-se-potroshi-na-skakavishkija-vodopad-149289", "text": "25-годишна туристка от Ниш се потроши след излет в района на Скакавишкия водопад. Сигнал за инцидента е подаден малко след 18 часа в неделя на тел.112. Веднага към мястото се отправили 8 мъже от Планинския спасителен отряд към БЧК. „Веднага, след като получихме сигнала се организирахме и потеглихме към мястото. Жената е била на излет в района заедно с група от 30 туристи от Сърбия. В един момент тя се е подхлъзнала и е паднала. Вследствие на това е получила сериозна травма на крака“, коментираха от Планинска спасителна служба – Дупница.   Смелите мъже достигат до пострадалата туристка около час и половина по-късно. „Това, което успяхме да направим е да й окажем първа помощ. Шинирахме крака и я свалихме на ръце до групата“, обявиха още планинските спасители. 25-годишната жена е пожелала да се върне със сънародниците си до Ниш, където й е оказана медицинска помощ. От началото на годината това е 26-та спасителна акция за планинските спасители от Дупница. „Този път групата беше доста добре екипирана. Хората бяха подготвени, но въпреки това се е стигнало до този инцидент. Спасителната ни акция продължи около 4 часа“, уточниха още планинските спасители, известни още като „ангелите от планината“ в Дупница.", "date": "2018.11.12", "title": "25-годишна сръбкиня се потроши на Скакавишкия водопад"}
{"url": "https://www.monitor.bg:443/bg/a/view/izdirvat-dvama-za-vyoryjen-grabej-v-nikolovo-149291", "text": "Полицията издирва двама мъже, извършили въоръжен грабеж в магазин за хранителни стоки в русенското село Николово, съобщиха от Областната дирекция на МВР в Русе. Те влезли в обекта в неделя към 20,15 часа, когато нямало клиенти. Били маскирани и облечени в тъмни дрехи, а единият държал в ръката си пистолет. С него ударил по главата служителя и той паднал на земята. След това се обърнал към магазинерката, която стояла зад щанда, и поискал парите. Момичето му казало, че касата не може да се отвори и тогава двамата грабнали няколко стека с цигари и лотарийни билети, поставили ги в чанта и избягали. Магазинерката веднага сигнализирала за нападението на тел.112. Удареният служител е бил отведен в русенската болница „Канев“, където е прегледан и освободен за домашно лечение. От удара е получил контузна рана на лявата вежда. Установено е, че апашите са взели 6 стека цигари и 100 лотарийни билета. Образувано е досъдебно производство.", "date": "2018.11.12", "title": "Издирват двама за въоръжен грабеж в Николово"}
{"url": "https://www.monitor.bg:443/bg/a/view/sled-sreshta-v-ms-malkite-kmetstva-sys-sobstvena-budjetna-ramka-149285", "text": "Всяко малко кметство и населено място ще има собствена бюджетна рамка. Това стана ясно след среща в Министерски съвет между представители на сдружението на кметовете на кметства с премиера Бойко Борисов, на която са присъствали финансовия министър Владислав Горанов и шефката на бюджетна комисия Менда Стоянова.  Шефът на сдружението на кметовете Румен Стоянов обясни, че са доволни от срещата, която минала в добра атмосфера. Първата част от исканията им пък ще бъдат приети. В тази връзка той обясни, че до седмица трябва да се изработят промени в закона за местното самоуправление и евентуално до 2-3 месеца поправките да бъдат приети  и да влязат в сила. Той поясни,че засега се отказват от протестите и увери, че не са имали политически цели или амбиции. По думите му в сдружението челнуват над 3000 кметства.  Менда Стоянова пък поясни, че държавата не може да се меси в решенията на общините и грубо да ограничава самостоятелността им. Именно затова в законовата възможност на НС и правителството, ще въведат такива текстове в закона, че при приемането на бюджета от Общинския съвет, той да бъде придружен с финансова сметка и рамка за разходи за всяко кметство. За сметка на това ще засилят контрола над изпълнението на решенията на общината и кмета. В тази връзка ще се предвидят и завишаване на санкциите срещу кмета на общината, ако не изпълнява своите задължения.  Горанов на свой ред обясни, че се засилва контрола и отчетността към общинските кметове. Така всяка община ще определи финансова сметка за всяко кметство. Тя ще се одобрява от общинския съвет. Веднъж разписани, кметът трябва да ги изпълнява. Той обясни, че това противопоставяне между общините и кметствата често е заради  липсата на координация и добър сонхрон или пък по политически причини и политическа основа, ако те са от различни партии.  Другото, което са се договорили, е промени в ЗОП и ЗУТ, така че кметствата да участват в контрола по изпълнението на обекти на тяхна територия. Това ще се гарантира чрез т.нар. втори подпис при приемането на обектите. Така градончавалниците на малките населени мества ще могат да осъществяват конртрол по инспекцията до издаването на обектите, които се ремонтират или пък изграждат.  Иначе Горанов разясни, че промените могат да бъдат факт до края на годината, а от по-високите санкции за кметовете на общини да важат от догодина. По думите му вероятно ще се мисли за имуществени и административни санкции, а в закона за местното самоуправление към момента няма много наказателни разпоредби. \"Няма да им бием сто тояги на голу на мегдана\", каза той и после припомни, че за местната власт има с половин милиард лева повече в бюджета за 2019 г. От сдружението са имали и друго искане - за увеличаване на прага за образуване на кметства. По тази тема обаче ще има друга среща, на която да присъстват и от сдружението на общините, които пък са на друго мнение. ", "date": "2018.11.12", "title": "След среща в МС: Малките кметства със собствена бюджетна рамка"}
{"url": "https://www.monitor.bg:443/bg/a/view/iznosyt-ot-bylgarija-za-es-skochi-s-11-za-8-meseca-149286", "text": "През периода януари - август 2018 г. износът на стоки от България за ЕС се увеличава с 11.1 на сто спрямо същия период на 2017 г. и е в размер на 24,9175 млрд. лева, показват предварителни данни на Националния статистически институт (НСИ). През август 2018 г. износът на стоки за ЕС нараства с 13% спрямо същия месец на предходната година и е в размер на 3,3071 млрд. лева. Доставките на стоки в България от ЕС през периода януари - август 2018 г. се увеличава с 8,7% спрямо същия период на 2017 г. и е на стойност 26,369 млрд. лв. по цени CIF. Най-голям е стойностният обем на стоките, внесени от Германия, Италия, Румъния, Испания и Гърция. През август 2018 г. вносът на стоки в България от държавите - членки на ЕС, намалява с 6,4 на сто спрямо същия месец на предходната година и е в размер на 2,97 млрд. лева. Външнотърговското салдо (износ FOB - внос CIF) на България с ЕС за периода януари - август 2018 г. е отрицателно и е на стойност 1,456 млрд. лева. По цени FOB/FOB (след елиминиране на разходите за транспорт и застраховки при внос на стоки) салдото е положително и е в размер на 241.6 млн. лева.", "date": "2018.11.12", "title": "Износът от България за ЕС скочи с 11% за 8 месеца"}
{"url": "https://www.monitor.bg:443/bg/a/view/glorija-petkova-pokaza-bebeto-snimki-149283", "text": "Моделката и актриса Глория Петкова вече не крие бебето си. Доскоро красавицата слагаше емотикони върху главата на малката Анабел на снимки в социалните мрежи, но към момента личицето на детето трупа овациите на феновете. Чаровната брюнетка бързо влезе във форма след раждането и мнозина коментират, че майчинството й отива. Припомняме, че Анабел се появи на бял свят в началото на септември. За бременността на Петкова стана ясно през април. Баща на детето е любимият й Димитър, с когото си казаха заветното „да“ през лятото. Сватбената церемония се проведе в Евксиноград. Младоженците, които живяха дълго време в Ница, избраха да се венчаят в България, за да може да присъства бабата на Глория, която е много възрастна. Наскоро Глория сподели, че когато за първи път си направила тест за бременност, той бил с три черти. Тя обаче имала резервен, който я зарадвал с обичайните две.", "date": "2018.11.12", "title": "Глория Петкова показа бебето (СНИМКИ)"}
{"url": "https://www.monitor.bg:443/bg/a/view/nelep-incident-s-verstapen-podari-pobedata-na-hamiltyn-v-brazilija-149272", "text": "Голямата звезда на „Мерцедес“ Люис Хамилтън грабна по доста неочакван начин победата в Гран при на Бразилия. Британецът, който спечели петата си световна титла още миналия уикенд в Мексико, се възползва по най-добрия начин от инцидента на Макс Верстапен от „Ред Бул“ и му отмъкна сигурната победа на пистата \"Интерлагос\". Верстапен водеше колоната убедително и нямаше пилот, който да го доближи, но при изпреварването на изостаналия с обиколка пилот на „Форс Индия“ Естебан Окон се стигна до удар, който завъртя Макс и докато се върне на трасето, холандецът бе изпреварен от Хамилтън, който благодарение на това и натрупа сериозен аванс. Пилотът на „Ред Бул“ даде всичко от себе си, догони Люис, но не успя да го изпревари до финала и остана втори. Трети на почетната стълбичка се качи в предпоследния си старт за „Ферари“ Кими Райконен. Четвърти завърши Даниел Рикардо от „Ред Бул“, вторият пилот на „Мерцедес“ Валтери Ботас остана пети, а едва шести финишира Себастиан Фетел за Скудерия „Ферари“.", "date": "2018.11.12", "title": "Нелеп инцидент с Верстапен подари победата на Хамилтън в Бразилия"}
{"url": "https://www.monitor.bg:443/bg/a/view/fantastichni-jivotni-2-idvat-predpremierno-na-noshtna-projekcija-149281", "text": "Броени дни преди да завладеят киносалоните из цялата страна „Фантастични животни: Престъпленията на Гринделвалд“ ще зарадват заклетите фенове с предпремиерна нощна прожекция. Събитието ще се състои утре вечер (13 ноември) от полунощ в Cinema City в мол София. Очаквано, събитията във втория филм от спин-оф поредицата на Хари Потър, ще гравитират около могъщия черен магьосник Гелърт Гринделвалд (Джони Деп) Той е заловен от Магичния конгрес на Съединените Щати с помощта на Нют Скамандър (Еди Редмейн). Въпреки това успява да избяга и започва да събира армия от последователи, повечето от които не подозират каква е истинската му цел – да създаде чистокръвни магове, които да властват над не-магичните същества. В опит да осуети плановете му, Албус Дъмбълдор (Джуд Лоу) призовава бившия си ученик Нют, който се съгласява да помогне на общото дело, като не може да предположи какви опасности ги очакват. „Първоначално проведох „среща“ с Дж. К. Роулинг по скайп, впоследствие се видяхме и на живо в Лондон за първите репетиции за филма. Наистина уважавам работата й и се радвам, че тя има необходимото доверие в мен да изградя образа на Гелърт Гринделвалд“, обясни наскоро Деп. Актьорът, който разучава вселената на Хари Потър още от времето, в което е чел книгите на децата си, сам крои визията си за лентата. Основен елемент в нея, по думите му, са различните очи на Гринделвалд, които са следствие от мнението му, че характерът на черния маг „не описва само един човек“.", "date": "2018.11.12", "title": "„Фантастични животни 2“ идват предпремиерно на нощна прожекция"}
{"url": "https://www.monitor.bg:443/bg/a/view/sled-koalicionnija-syvet-njama-da-podpisvame-pakta-za-migracija-na-oon-149275", "text": "Няма да се присъединим към пакта за миграция на ООН. Това стана ясно след заседанието на коалиционния съвет между ГЕРБ и патриотите в МС. Шефът на ПГ на ГЕРБ Цветан Цветанов обясни, че предстои и дебат по темата в НС, където ще има съвместно  заседание на външната и вътрешната комисия. Цветанов заяви, че смятат решението за правилно.  \"Позицията на българското правителство е, че няма да подкрепи и да се присъедини към Глобалния пакт за миграцията на ООН\", коментира Цветанов.  Евродепутатът Ангел Джамбазки пък обясни, че пактът застрашава националния ни интерес и решението е добро за бъдещето на България. Ще се постараят да подготвят двете парламентарни групи за дебатите и да посочат кои текстове ги притесняват.  Така на практика България ще последва примера на страни като САЩ, Полша, Унгария и Австрия, които вече се обявили срещу документа. Последните няколко дни БСП и ВМРО вече категорично се обявиха срещу подписването на документа, което трябва да стане на конференция на ООН в Маракеш на 10 и 11 декември.  Наред с това по време на срещата са обсъдили и недоволството на гражданите заради увеличението на налозите на старите автомобили и евентуалният скок на застраховката Гражданска отговорност. Финансовият министър Владислав Горанов заяви, че е обяснил на премиера и на другите участници в заседанието, че такива цени нямало и на пазара. По думите му по тази тема се спекулира и се цели създаване на напрежение в обществото. Той обясни, че има смесване на двете теми - за ценара на гражданската отговорност и система бонус-малус. По думите всички са обединили около това, че по-рисковите шофьори трябва да плащат повече. Той заяви, че наредбата на КФН е на много ранен етап и дали се остане такава \"ескалацията\" на гражданската, в зависимост от рисковото поведение на водачи, тепърва ще се анализира.  Относно увеличението на данъка за старите коли, след въвеждането на екокомпоннхент. Колите, които замърсяват повече и нямат екологична категория, ще трябва да плаша по-висок данък. По думите му обаче Горанов обясни, че това ще е около 60-80 стотинки на месец или две кутии цигари за една година. Според него тежестта не е толкова голяма за гражданите, предвид целите които са си поставили за чистотата на въздуха. Той припомни и накзателната процедура срещу България от страна на ЕК относно въздуха. Според него немя как да не се предприемат мерки, след като години наред сме пропуснали и така сме станали гробището на Европа за стари коли. Той припомни, че редица западни страни се отказват от дизеловоите коли, а същото обмисляли да напарвят и в съседна Гърция. \"Можем лесно да прдположим къде тези МПС ще се насочат\", каза той.  По повод цените на нерегоносителите, той обсни, че те не зависят от България,а са следствие на световните тенднциии. Въпреки това те очакват цената на суровия петрол да се понижи леко следващите месеци, а през 2019 година инфлацията да забави темповвете.  Цветанов пък коментира, че Относно протестите в страната заради цената на горивата, той посочи, че протестите са демократични процеси. Въпреки това съзря опит за провокация и политическа дестабилизация.  Според него всеки гражданин има право  да избира - да има политическа криза или стабилно правителство. Той увери, че коалицията изпълнява своята програма и обещанията си. Това е стабилност, каза той и изброи скокът на мининалната и средната запалата, както и 5 млрд. лева повече разходи в бюджета за 2019-а. ", "date": "2018.11.12", "title": "След коалиционния съвет: Няма да подписваме пакта за миграция на ООН (ОБНОВЕНА)"}
{"url": "https://www.monitor.bg:443/bg/a/view/novata-honda-cr-v-e-podobrena-vyv-vsichko-149262", "text": "Honda CR-V стана най-популярният високопроходим модел в света, благодарение на своите универсални качества, съчетаващи предимствата на всъдеход и комби. От появата му през 1997 г. са произведени над 4 милиона коли. През последните години CR-V заема първите места в продажбите на SUV. Сега успешната история на модела продължава с въвеждането на изцяло новото пето поколение на Honda CR-V. Новият модел е подобрен във всичко, но остава верен на успешна концепция на оригинала. Въпреки външното сходство с предшественика, новата Honda CR-V е изградена на изцяло нова платформа. Дължината на модела е нараснала с 30 мм до 4587 мм, а междуосието е добавило 40 мм и е увеличено до 2660 мм. Новият SUV е малко по-широк - 1854 мм и малко по-висок - 1690 мм. Базовата версия тежи почти 1500 кг. Дизайнът на новата Honda CR-V е еволюция на предходния модел, тъй като колата запазва познатия стил. Силуетът е разпознаваем с характерната извита линия на покрива. В същото време формите са станали по-елегантни, а релефните профилни стени са останали в миналото. Долната част на каросерията е покрита със защитна пластмасова облицовка по цялата периферия. Арките на колелата са по-широки, а линията на прозорците е малко по-висока. Стандартно Honda CR-V е оборудвана със 17-инчови алуминиеви джанти, за нивата Style Plus и Premium са 18-инчови, а за най-високото ниво Prestige за първи път се предлагат и големите 19-инчови колела. В салона на новата Honda CR-V значително са подобрени интериорните материали и тапицерии. Воланът с три спици е обшит с кожа и във всички версии на новото CR-V е мултифункционален с интегриран Bluetooth и управление на телефона без ръце. На таблото пред водача се намира голям 7-инчов TFT-LCD дисплей, на който в горната част се показва линеен оборотомер, под него е поставен дигитален скоростомер, а от двете страни са показателите за температурата на охлаждащата течност и за нивото на гориво. В долната  част на дисплея е интегрирана зона, на която водачът може да преглежда различни видове съдържание, като навигационни инструкции, SMS чрез текстов дисплей с вградено звуково управление, информация за текущата песен, статуса на системата 4x4, както и съобщения за обслужването на автомобила. По-голямата част от централния панел е заета от 7-инчовия дисплей на мултимедийната система. Благодарение на него, превключвателите на аудиосистемата и климатика са много по-малко от тези в предшественика. Селекторът на автоматичната скоростна кутия е поставен високо над централния тунел и е удобно близо до ръката на водача. Кормилната колона се регулира по височина и дълбочина, а диапазонът на настройките за седалката на водача е разширен. Самите седалки са по-комфортни, подобрени са и страничните опори. Високата позиция на седене и намалената дебелина на стойките на покрива допринасят за по-добрия обзор напред и настрани. Видимостта назад не е толкова добра, но сега Honda CR-V е оборудвана стандартно с камера за обратно виждане. Спирачката за паркиране е електромеханична и се задейства от бутон на централния панел, което е позволило да се увеличи значително обемът на кутията в подлакътника. Облегалките на предните седалки са по-тънки, което заедно с по-голямото междуосие е позволило да се увеличи мястото за краката. Освен това пространството над главата също е по-голямо и салонът е по-широк в областта на раменете. Облегалките на задните седалки се регулират по наклон. За първи път в историята на модела, новата Honda CR-V се предлага с опцията за 7 седалки, осигурявайки и широко пространство за крака и на третия ред. Всички места са удобни и за дълги пътувания. Обемът на багажника е увеличен и достига 561 литра в нормално състояние и 1638 литра със сгънати задни седалки. По-широкият и по-дълбок багажник може да побере велосипед с 50-сантиметрова рамка. Новото CR-V има водещо багажно пространство в класа си с обща дълбочина от 1,80 метра за модела със 7 седалки. Подът в багажното отделение се мести на много нива, а като опция капакът на багажника може да бъде с електрическо задвижване. При дебюта си на европейските пазари петото поколение на Honda CR-V се предлага само с новия 1,5-литров бензинов турбодвигател, който е наличен в два варианта на мощност от 173 и 193 конски сили. По-мощният мотор е много отзивчив и с лекота се развърта до 6500 об/мин, което не е характерно за двигателите с турбокомпресор. Агрегатът има добра тяга при ниски скорости, тъй като максималният въртящ момент от 243 Нм е на разположение в широкия интервал от 2000 до 5000 об/мин. Динамиката също е на ниво, като спринтът от 0 до 100 км/ч отнема 9,3 секунди, а максималната скорост е 211 км/ч. При ускорение моторът не е особено тих, но работи гладко. При динамично движение разходът е 8 л/100 км, но при спокойно шофиране може да падне до около 6 л/100 км. Моделът се комбинира с безстепенна вариаторна автоматична трансмисия CVT, която подбира добре оборотите на двигателя и симулира работата на класическата автоматична скоростна кутия с хидротрансформатор. Петата генерация на Honda CR-V е получила и нова система за задвижване на четирите колела, която при необходимост може да прехвърли до 57% от тягата към задния мост. Пътният просвет е увеличен до сериозните 208 мм. На пътя новата Honda CR-V прави приятно впечатление с подобрения комфорт на возене, благодарение на новото задно многораменно окачване, което изостря управлението на всъдехода и намалява страничните наклонявания в завоите. Новият SUV вози доста комфортно, което е особено забележимо по пътищата с много дупки. При динамична езда по планински път недозавиването е едва забележимо. В същото време електрическото кормилно управление е пренастроено и сега е станало по-точно, единствено би могло да има по-добра обратна връзка, като при новия Civic например. При шофиране по магистралата в салона е тихо, което се дължи на по-добрата изолация на шума. Благодарение на модифицираните спирачки, за да спрете от 100 км/ч до покой ще ви е необходим спирачен път с дължина от едва 35,3 метра. Базовото оборудване на новата Honda CR-V е значително по-богато и сега включва 4 електрически стъкла, електрическо задвижване на външните огледала и отопление, климатик, Bluetooth връзка, адаптивен круиз контрол, 160-ватово радио с плейър. На борда има стандартно 6 въздушни възглавници, електронна система за стабилизация VSA с функция за подпомагане при стартиране на наклон, система за следене на налягането в гумите и др. Най-скъпата версия Prestige включва кожена тапицерия, двузонов климатик, сензор за светлина и дъжд, 330-ватова аудиосистема, предни седалки с електрическо задвижване и отопление, сателитна навигация и панорамен покрив. Системата за автоматично спиране осигурява автоматично забавяне, наблюдение на слепите зони и спазване на лентите. Новата Honda CR-V вече може да се види и изпробва при дилърите на Honda, а цената у нас започва от 56 490 лева.", "date": "2018.11.12", "title": "Новата Honda CR-V е подобрена във всичко"}
{"url": "https://www.monitor.bg:443/bg/a/view/federer-trygna-sys-zaguba-v-london-149273", "text": "Роже Федерер загуби първия си мач от финалния турнир на АТР за първи път от 2013 година насам. В зала O2 в Лондон швейцарецът отстъпи пред Кей Нишикори (Яп) с 6:7(4), 3:6 за 88 минути. В първия сет се игра без пробиви, а в тайбрека Нишикори поведе с 6:1 и спечели със 7:4. Федерер взе подаването на съперника си още в първия гейм на втория сет, но веднага загуби своя сервис гейм. Японецът стигна до нов пробив в шестия гейм и затвори срещата с втория си мачбол. За японеца това е първа победа срещу Федерер от 2014 година насам. Шесткратният шампион Федерер се нуждае от победи в останалите си два мача от групата, ако иска да запази шансове да продължи напред в турнира и да се бори за титла номер 100 в кариерата си. В друг мач южноафриканецът Кевин Андерсън дебютира с победа на финалния турнир, който ес награден фонд $ 8,5 млн. Андерсън, който тази година игра на финала на \"Уимбълдън\", победи Доминик Тийм (Ав) с 6:3, 7:6 (10). Южноафрикенацът направи пробив в четвъртия гейм, който му беше достатъчен, за да спечели първия сет. Във втората част двамата печелеха подаванията си, а в тайбрека Андерсън преодоля пасив от 1:3 и спечели с 12:10 при четвъртия си мачбол. Кевин Андерсън наниза 13 аса и не даде на съперника си да стигне до нито една възможност за пробив. Южноафриканецът отпразнува първата си победа във финалния Мастърс на рождения ден на своята съпруга Келси О'Нийл.", "date": "2018.11.12", "title": "Федерер тръгна със загуба в Лондон"}
{"url": "https://www.monitor.bg:443/bg/a/view/ekspertiza-otloji-deloto-za-ubijstvoto-na-taksimetrov-shofior-149279", "text": "Ненавреме представена на адвокатите експертиза отложи делото за убийството на таксиметровия шофьор Валери Спиридонов, извършено на 14 март 2017 г. в село Николово. На подсъдимата скамейка днес в Окръжния съд в Русе застанаха Николай В. и Деян Цв., срещу които обвинението е в грабеж, придружен с убийство. В съдебната зала стана ясно, че психиатричната експертиза на един от свидетелите е била предадена на защитата в петък, 9 ноември, а това е трябвало да стане поне седмица преди заседанието. Нейното заключение трябва да покаже дали показанията на свидетеля могат да се ползвт като годно доказателство. Следващото заседание бе насрочено за 26 ноември. Делото за жестокото убийство стартира през март т.г. по общия ред. Съдията не прие предложението на защитата на Николай за съкратено съдебно следствие, тъй като адвокатите на другия подсъдим не бяха съгласни. Те поискаха да се индивидуализират действията на всеки един от младежите в съизвършителството. Според обвинението на 14 март м.г. към 4,00 часа от Русе в таксито на Валери се качили Николай и Деян, които по това време не са имали навършени 18 години. Преди това момчетата употребили алкохол и наркотици и решили да извършат грабеж. Снабдили се с два ножа и тиксо, за да сломят съпротивата на жертвата. Убийството е станало към 4,25 часа на улица „Христо Ботев“ в Николово.", "date": "2018.11.12", "title": "Експертиза отложи делото за  убийството на таксиметров шофьор"}
{"url": "https://www.monitor.bg:443/bg/a/view/generirat-energija-ot-gravitacijata-149276", "text": "Задоволяването на увеличаващата се нужда от енергия, без това да навреди на планетата, е едно от най-големите предизвикателства, което изисква някои доста новаторски решения. Швейцарската компания Energy Vault стартира на скоро нова система, която съхранява потенциална енергия в огромна кула от бетонни блокове, които може да бъдат спуснати от кран, събирайки кинетичната им енергия. Разработвайки начини за съхраняването на енергия от периодични възобновяеми източници, като вятър и слънчева енергия, Energy Vault се възползва от една от основите на физика. Ако една пружина бъде навита например, събира потенциална енергия и веднага щом бъде отпусната, тази енергия се освобождава, докато пружината се развива. Тази нова система използва същия принцип, но в мащаб, който може да захранва мрежата с електроенергия. Според компанията, концепцията е вдъхновена от помпените водноелектрически централи, които също използват гравитацията. При тези системи енергията се генерира от водата, която преминава през турбини, а по време на периодите с намалена консумация на електричество, водата се изпомпва обратно до по-високия резервоар, за да възстанови енергийния потенциал. Energy Vault твърди, че бетонните блокове не понижават генерираната от тях енергия с течение на времето, но след години излагане на климатичните условия може бавно да се износят. Но компанията казва, че системата трябва да има живот от 30 до 40 години. Основната цел на системата е да съхранява енергията, произведена от възобновяеми източници, като вятър и слънце, работейки дори когато вятърът не духа или слънцето не пече. Системата трябва да е способна да произвежда електричество на по-ниска цена за киловат час от други системи за съхранение на енергия, като огромната литиево - йонна батерия на Tesla в Австралия или батерията brine4power в Германия, използваща процеса на редукция и оксидация. Първата система на Energy Vaultот с 35-MWh се очаква да бъде изградена в Индия за The Tata Power Company през 2019 г.", "date": "2018.11.12", "title": "Генерират енергия от гравитацията"}
{"url": "https://www.monitor.bg:443/bg/a/view/zaporiraha-imushtestvoto-na-minu-stajkov-149277", "text": "По искане на Специализираната прокуратура Апелативният специализиран наказателен съд (АСНС) наложи запор над дружествените дялове и банкови сметки на бизнесмена Миню Стайков. Възбрана е наложена и над множество негови недвижими имоти в цялата страна – земеделски земи, жилища, сгради, съобщиха от пресслужбата на държавното обвинение. Специализираната прокуратура поиска тази мярка от съда, за да се обезпечи предвидената в закона конфискация за престъпленията, за които той е обвинен. Бизнесменът е подведен под отговорност за ръководене на организирана престъпна група за продажба на цигари без акцизен бандерол, данъчни престъпления и пране на пари. Миню Стайков, синът му Стайко Стайков и още шестима получиха обвинение на 6 септември 2018 г. Часове по-късно Специализираната прокуратура представи на съда доказателства за това, че групата е организирала производството на цигари в нелегални фабрики и ги е разпространявала на черния пазар. С действията си участниците са избегнали и плащането на ДДС и са възстановили неследващ се данъчен кредит в размер на 1 016 139 лева при търговска дейност. По отношение на Миню Стайков съдът прие като обосновано предположението, че участвал в схема за пране на пари. Миню Стайков и още двама от участниците в групата са с наложени мерки за неотклонение \"задържане под стража\" и остават в следствения арест. Стайко Стайков се издирва.", "date": "2018.11.12", "title": "Съдът запорира фирми и сметки на Миню Стайков (ОБНОВЕНА)"}
{"url": "https://www.monitor.bg:443/bg/a/view/dido-ot-d2-izgoni-aleksandyr-ot-fermata-149280", "text": "Вокалистът на D2 Деян Каменов – Дидо надви най-близкия си приятел във „Фермата“ в оспорван дуел. Тихият интелектуалец Александър Масларов от Шумен водеше до третата битка, но в последните две игри, които носят най-много точки, рок звездата показа физическите си способности и обърна резултата. Дидо призна, че триумфът му се дължи на факта, че е имал привилегията да определи колко точки ще носи всяка битка. коментира той. Преди началото на третия мъжки дуел във „Фермата“ водещите Иван и Андрей пожелаха да научат от участниците как е преминала седмицата им под ръководството на завърналата се в шоуто Христина. Преобладаващото сред участниците мнение бе за хаос, в който никой не е знаел какво да прави. Резултатът бе незавършени седмични задачи, за което фермерите изгубиха 3 от кошниците с провизии.", "date": "2018.11.12", "title": "Дидо от D2 изгони Александър от „Фермата“"}
{"url": "https://www.monitor.bg:443/bg/a/view/margaritka-sybira-12-novi-detski-pesni-vyv-vtori-album-149278", "text": "„Маргаритка“ - проектът, който Вики Терзийска реализира заедно с Яна Липованска в чест на раждането на дъщеричката си, ще се разрасне с втори албум. Дискът е вече готов, а в него отново ще се включат някои от най-популярните ни изпълнители, сред които Михаела Филева, Орлин Павлов, Графа, Поли Генова, Мария Илиева, Любо Киров, Свилен Ноев, Стефан Вълдобрев, Нина Николина, Рут Колева, Дичо Христов, Данчо Караджов, Йоанна Драгнева, Voice Academy и вокална група „Шоколадче“. Албумът ще се състои от 12 нови детски песнички и се очаква да се появи на пазара в края на месец ноември. обясни скоро след създаването на кампанията вокалистката на „Мастило”. След като в първия си диск включиха класики като „Зеленчуци, който не яде“ и „Балонче хвърковато“, Терзийска и Липованска сега залагат на авторски произведения. Първата такава песничка се появи преди броени седмици - „Песен за цифрите“. Тя е съпътствана от 3D видео, което да забавлява малчуганите, докато се учат да броят. „Ние от Маргаритка ги създаваме, за дадем възможност най-малките сред нас да придобиват елементарни знания и на български език. Създадохме ги, защото нямаше качествени такива, а ние вярваме че децата заслужават най-доброто! \"Песен за цифрите\" е първата от поредица забавни песнички и видеа с образователен характер от нас“, коментират от екипа. Терзийска и Липованска създадоха преди малко повече от година и детски парк, носещ името „Маргаритка“. Оттогава обаче площадката и уредите (музикалните инструменти) в нея бяха разрушавани нееднократно.", "date": "2018.11.12", "title": "“Маргаритка“ събира 12 нови детски песни във втори албум"}
{"url": "https://www.monitor.bg:443/bg/a/view/vryzvat-cenite-na-implantite-s-tezi-v-3-strani-ot-es-149261", "text": "Цените на медицинските изделия, купувани и ползвани от болниците у нас, вече ще имат таван, който ще бъде определян според референтните стойности в три други страни от Европейския съюз, в които здравноосигурителните фондове ги покриват. Това става ясно от проект на МС за изменение на наредбата, уреждаща заплащането на клапи, изкуствени стави и останалите импланти, публикуван за обществено обсъждане в страницата strategy.bg. В момента болниците сами договарят цените на медицинските изделия, иначе заплащани от НЗОК. Практиката е всяко лечебно заведение само да прави търгове за имплантите, които са му необходими при лечението на пациентите. Разликите в стойностите, на които ги получават, обаче са ясен признак, че има големи разминавания, което пък е предпоставка за източване на НЗОК. Опитът дотук е показвал, че в една болница цената на коремен имплант при отстранен панкреас е 800 лева, а в друга – 1000 лева и нагоре, поясниха здравни експерти. За разлика от съществуващия механизъм за регулация на цените на лекарствата, заплащани от НЗОК чрез създадения специално Национален съвет по цени и реимбурсиране на лекарствени продукти, в областта на медицинските изделия регулация няма. Това се подчертава и в мотивите към проекта за изменения, дадени от здравния министър Кирил Ананиев и колегата му по труда и социалната политика Бисер Петков. Сега съществува регистър на медицинските изделия, който се поддържа от Изпълнителната агенция по лекарствата. Вносителите им са задължени да ги регистрират по вид, както и техните цени. Липсва обаче законова възможност тези цени да бъдат контролирани, както и сравнявани с цените на медицински изделия, които се заплащат от здравноосигурителни фондове на държави - членки на Европейския съюз. Идеята е НЗОК да успее да договори с дистрибуторите по-ниски цени на изделията, отколкото сега болниците. Чрез промените се цели разходите по това перо да бъдат намалени. За 2018 година НЗОК разполага в бюджета си с 98 млн. лв. за медицински изделия в болничната помощ, но те бяха почти изчерпани още в края на лятото. Към месец август за тях бяха похарчени 70,2 млн. лева. Според промените НЗОК ще определя до каква стойност ще заплаща различни групи медицински изделия. Предвижда се тези от тях, които са най-разходоефективни, да бъдат заплащани на 100 процента Предвижда се още касата да планира и прогнозния им обем за една година напред, като това ще се изчислява на база на потреблението в предходната година. Идеята е по този начин да се постигне по-добро планиране на бюджета по това перо. Така подготвяните промени не ни дават сигурност на нас, пациентите, че това ще е в наша поза. Това коментира пред „Монитор” Иван Димитров, председател на Българския пациентски форум. Пестенето на средства не означава, че ще се купуват по-качествени медицински изделия. Държавата се намесва във функциите на лекарите, които лекуват персонално всеки човек предвид неговото състояние, допълни Иван Димитров. По думите му предлаганият документ залага капана медиците да не могат да ползват най-добрите и доказани медицински изделия за болните. Според него по този начин правата на българските пациенти няма да бъдат защитени най-добре.", "date": "2018.11.12", "title": "Връзват цените на имплантите с тези в 3 страни от ЕС"}
{"url": "https://www.monitor.bg:443/bg/a/view/mon-startira-kanal-s-novini-za-hora-s-uvreden-sluh-149271", "text": "Министерството на образованието и науката стартира свой канал с новини за хората със слухови увреждания. Това заяви зам.-министърът Деница Сачева по време на първата международна конференция „Допълваща и алтернативна комуникация“. Емисиите ще се правят съвместно с учениците от столичната НПГПТО „М. В. Ломоносов“, които ще имат грижата за репортажите и новините. „Министерството на образованието и науката ще бъде първата институция, която ще пусне свой канал с новини за хора със слухови увреждания. Те ще имат възможност да получават на всеки две седмици информация за развитието и новостите в образованието на сайта и фейсбук страницата на МОН.“,заяви Сачева. Тя допълни, че първата емисия новини вероятно ще се появи още тази седмица. По думите на Сачева новите технологии имат съществена роля за добрата комуникацията с хората с увреждания. „Следващите две години планираме да инвестираме в дигитализация на образованието, като част от инвестициите ще са насочени към въвеждането на асистиращи програми за приобщаващо образование.“, каза зам.-министърът. Иновациите обаче били достъпни главно в специализираните центрове за подкрепа. Сачева заяви, че целта пред образователното министерство е през следващите две години децата от общообразователната система да имат достъп новите технологии. Това са общо 22 хиляди децата, 18 хиляди от които за ученици, а останалите 4 в детски градини. Сачева обясни, че за следващата година пък бил предвиден 1 млн. лв. за достъпна среда в училищата. Зам.-министърът обясни, че в посока приобщаващо образование са обучени 1700 специалисти от детските градини, които да могат да правят ранна диагностика и скрининг тестове на децата между 3 и 3 и половина години за различни обучителни трудности. Заедно с Министерството на здравеопазването и труда и социалната политика пък се работи по въвеждането на функционалната оценка на международната класификация на функционирането на човека, увреждането и здравето на деца и младежи. „От началото на следващата година ще започнем обучения за нейното прилагане, като на първо място ще започнем с ресурсните учители от регионалните центрове за подкрепа на приобщаващото образование“, заяви Сачева. От началото на следващата година щели да бъдат разкрити и 300 нови работни места за психолози и педагогически съветници в цялата страна. Също така, учениците, които са със трайни увреждания или без или с един родител, от миналата година имат право да бъдат стимулирани и със стипендии за успех. Преди това те трябваше да избират коя от двете стипендия да вземат. По време на форума бяха представени различни системи, които да улеснят работата на децата с увеждания. „Децата с колички например имат таблет или лаптоп и с помощта на устройство могат да си пишат домашните, да рисуват с помощта на софтуер.“, обясни доц. Д-р Морис Гринберг от фондация „Асист – Помагащи технологии“. Благодарение на технологиите Анжела Пенчева, която има детска церебрална парализа може  да комуникира по скайп със своите учителите. 55- годишната единадесетокласничка демонстрира как  само с поглед може да напише това, което иска да каже. В училище любимият ѝ предмет е литература. Въпреки затруднения, Анжела е успяла да напише и книга.", "date": "2018.11.12", "title": "МОН стартира канал с новини за хора с увреден слух "}
{"url": "https://www.monitor.bg:443/bg/a/view/shofiorka-izpusna-krystovishte-v-myglata-kraj-shumen-149269", "text": "72-годишна жена е катастрофирала с \"Ауди\" на километри от Шумен в условията на гъста мъгла, съобщи говорителят на ОДМВР Ася Йорданова. От разсъмване в понеделник в града и околностите мъгла ограничава видимостта между 25 и 50 метра, а към 10 сутринта нямаше подобрение. Жената е от село Струйно и е пътувала към Шумен. В мъглата не се ориентирала, че наближава кръговото кръстовище с главния път за Силистра и се забила без да намалява в бордюра на кръга. При катастрофата шофьорката счупила крак и е откарана в МБАЛ - Шумен. Заедно с възрастната жена в автомобила е пътувал и синът й, но той не е пострадал.", "date": "2018.11.12", "title": "Шофьорка изпусна кръстовище в мъглата край Шумен"}
{"url": "https://www.monitor.bg:443/bg/a/view/babi-stachkuvat-sreshtu-kojna-ruseva-snimki-149150", "text": "Разярени баби се вдигат на стачка срещу Койна Русева. Разбира се, става въпрос за стожерите на екранното село Бели Вит, което приютява героите от мащабната продукция на bTV „Скъпи наследници“. Трите баби, които разсмиват зрителите всеки делник от 18 ч., ще се обърнат срещу героинята на Русева – Милица. Те ще настояват за уважително отношение, фиксиран работен ден и повишаване на заплатата. Най-напористият член на семейство Дочеви няма да ядоса само работниците си. Милица ще застане на пътя на любовта на Катя и Борис, а раждането на втория син на Георги ще направи бизнес дамата още по-арогантна и хаплива. В епизодите тази седмица ще видим още какво е последното условие на бай Дочо към наследниците му в надпреварата за 1 милион евро. Патриархът ще се постарае да ги сближи дотолкова, че тайни в това семейство да няма. Разбира се, Милица веднага ще започне да гради стратегии как да „излъже“ играта. Най-чаровното дуо в сериала Косьо и Иван, чиито образи пасват идеално на Георги Кадурин и Валентин Танев, ще стартират подготовката за кандидат-кметската надпревара с изясняване на основния лозунг. Максимализмът на идеята за превръщането на селото в „ловен център на вселената“ ще притесни бившия полицай и той ще призове приятеля си да се разграничи от „простите политици“ като не дава неизпълними обещания. В основна тема ще се превърне и случай на паразитната болест трихинелоза, нейният източник и спирането на потенциална епидемия в Бели Вит.", "date": "2018.11.12", "title": " Баби стачкуват срещу Койна Русева  (СНИМКИ)"}
{"url": "https://www.monitor.bg:443/bg/a/view/slynchevo-do-18-gradusa-dnes-v-chetvyrtyk-ide-stud-149267", "text": "Слънчево време с температури от минус 2 до 18 градуса ни очакват днес. В източните райони – най-ниските температури ще са до 6 градуса. От четвъртък обаче, се очаква застудяване и сняг в по-високите райони на страната. Това сочи прогнозата на НИМХ. В сряда се очаква заоблачаването, а в четвъртък може да има превалявания. Максималните температури ще се понижават и през деня те ще са до 5-6 градуса, сочи още прогнозата. В четвъртък се очакват слаби валежи. В планините, предпланинските райони и високите места на Източна България ще превали сняг.  Комбинацията от два антициклона в Централна и Източна Европа създава условия за проникване на мощна доза хладен въздух от север-североизток. В същото време над Черно море се развива циклон, който ще донесе валежи, както в Северна Турция, така и при нас, съобщи Нова тв.  На много места в Северна България и там, където няма течение, се повишава съдържанието на фини прахови частици във въздуха. По Черноморието ще има разкъсана, често значителна облачност. Сутринта на места видимостта ще е намалена. Максималните температури ще са 16-18 градуса. Температурата на морската вода е 15-16 градуса. Вълнението на морето ще е 1-2 бала. В планините ще е предимно слънчево. Максималната температура на височина 1200 метра ще е около 13 градуса, на 2000 метра - около 7 градуса, съобщават от НИМХ.", "date": "2018.11.12", "title": "Слънчево до 18 градуса днес, в четвъртък иде зимата"}
{"url": "https://www.monitor.bg:443/bg/a/view/boris-djonsyn-velikobritanija-e-na-praga-na-kapitulacija-149266", "text": "Бившият британски външен министър Борис Джонсън отново призова министър-председателката Тереза Мей да промени плановете си за Брекзит, като я обвини, че налага сделка, която би оставила Великобритания в митническия съюз на Европейския съюз, след като тя напусне общността, и определи това като \"пълна капитулация\", предаде Ройтерс. \"Наистина не мога да повярвам, но това правителство изглежда е на прага на пълна капитулация\", написа Джонсън в седмичната си рубрика в британския в. \"Телеграф\". \"Искам да вкусите пълния ужас от тази капитулация . . . ние сме на прага да приемем нещо, което е още по-лошо от сегашната конституционна позиция. Това са условия, които могат да бъдат наложени на колония\", заяви той. Джонсън обвини правителството, че е неспособно да договори начин едностранно да сложи край на т.нар. споразумение за подсигуряване, предназначено да предотврати възобновяване на граничния контрол между Ирландия, която е членка на ЕС, и британския район Северна Ирландия. Според него подобен провал би превърнал Великобритания във \"васална държава\", докато ЕС не реши да пристъпи към търговски преговори. \"Същността на идеята - че Обединеното кралство би трябвало да остане в митническия съюз и единния пазар на стоки и селскостопански храни, е това, което включва подсигуряването. А можете да сте напълно сигурни, че тази идея ще е в сърцевината на \"сделката\" , която не се съмнявам, че министър-председателят скоро и по магически начин ще осигури\", заяви Джонсън.", "date": "2018.11.12", "title": "Борис Джонсън: Великобритания е на прага на капитулация"}
{"url": "https://www.monitor.bg:443/bg/a/view/brekzit-sysipva-pjanata-na-gines-149265", "text": "Тъмна бира от изпечени зърна малц, покрита с гъста кремообразна пяна, сервирана в стъклена чаша с келтска арфа. Това е Гинес (Guinness) - емблематичната ирландска напитка, чието производство би могло да се наруши от Брекзит, информира Франс прес. От 1778 година тя се произвежда в пивоварната Сейнт Джеймс Гейт (Saint James Gate) в Дъблин, огромен тухлен комплекс, разположен на брега на река Лифи, която пресича ирландската столица. От пивоварната всяка сутрин към северната част на острова тръгват камиони цистерни, пълни с ценната течност. По пътя те преминават през невидимата граница с британската провинция Северна Ирландия, за да стигнат до Белфаст, където елексирът се налива в бутилки или кегове, преди да се завърне в Дъблин и да се натовари на кораб за износ. В рамките на преговорите за Брекзит Обединеното кралство и ЕС се ангажираха да не установяват никаква физическа инфраструктура, която може да попречи на свободното преминаване на хора и стоки през ирландската граница след излизането на Великобритания от ЕС. Така ще се запази Споразумението от Разпети петък. То е подписано през 1998 година и слага край на 30-годишния кървав конфликт между протестантите-юнионисти и католиците-републиканци от Северна Ирландия. След предвидения за 29 март 2019 година Брекзит обаче тази граница ще стане външна за митническия съюз на ЕС и за единния европейски пазар. Двете страни все още не са успели да се споразумеят за задоволително решение на проблема. С наближаването на крайния срок призракът на нов граничен контрол безпокои ирландската пивоварна индустрия. \"Всяко забавяне по логистичната верига, дори с 1 час, би довело до допълнителни разходи за стотици евро на камион\", каза директорът на Федерацията за алкохолни напитки на Ирландия Патриша Калън. Тази сума е значителна, тъй като 23 000 тежкотоварни камиона пресичат всяка година границата в името на доброто функциониране на тази индустрия. Марката Гинес принадлежи на гиганта Диаджео (Diageo), който с оборота си от 14 милиарда евро през 2017 година, изглежда достатъчно силен, за да поеме удара. Компанията обаче разполага с верига за доставки, която включва стотици малки компании в Ирландия. Те снабдяват с основни суровини и досега не са си задавали въпроса за пресичането на границата. \"Да разполагаме с граница, през която могат да преминават безпроблемно хора и стоки, е особено важно за нас\", призна президентът на Диаджео Европа (Diageo Europe) Джон Кенеди. Ако се възстанови митническият контрол, \"ще намерим някакво решение, ние сме голяма компания\", заяви той. Кенеди обаче казва, че въвеждането на подобен контрол, би могло да се превърне в \"огромно бреме\" за цялата верига от доставчици.", "date": "2018.11.12", "title": "Брекзит съсипва пяната на \"Гинес\""}
{"url": "https://www.monitor.bg:443/bg/a/view/pikanten-detajl-v-shpionskata-afera-v-avstrija-149264", "text": "Австрийският вестник \"Клайне цайтунг\" съобщава \"пикантен детайл\" в шпионската афера, свързана с подозренията, според които австрийски полковник е работил за руските служби в продължение на 20 години. Както съобщава вестникът в броя си от 12 ноември, решаващите улики са дошли от британските тайни служби. Фактът е интересен, тъй като \"британците се намират от години в постоянна вражда с руските тайни служби\", се казва в съобщение, разпространено от вестника. Висш австрийски офицер е заявил пред \"Клайне цайтунг\", че вероятно Великобритания съвсем целенасочено е подала информацията на Австрия, за да предизвика дистанциране на австрийското правителство от Русия, тъй като \"курсът на прегръдки с Кремъл\" не се харесва на редица западни държави. Впечатляващото покушение с новичок над бившия двоен агент Сергей Скрипал стана повод за най-тежки дипломатически усложнения, Великобритания, САЩ и Европейският Съюз наложиха санкции на Русия. Австрия непрекъснато беше натиснала спирачката и се прояви като \"разбираща Русия\", пише \"Клайне цайтунг\" и не се присъедини към западните държави, които през месец март отзоваха руски дипломати след опита за отравяне на Скрипал. Вестникът припомня и за впечатляващото покушение със смъртен изход на Александър Литвиненко, бивш сътрудник на руските тайни служби, който през ноември 2006 година беше отровен в лондонски хотел с радиоактивното вещество полоний 210. Малко преди да почине в болницата, Литвиненко заяви, че за смъртта му са отговорни функционерите в Кремъл и руският президент Владимир Путин. Обвиненият в проруски шпионаж полковник от запаса на австрийската армия е арестуван в петък, а днес правосъдните органи ще се произнесат дали ще бъде оставен в предварителен арест, но се очаква, че това ще стане.", "date": "2018.11.12", "title": "Пикантен детайл в шпионската афера в Австрия"}
{"url": "https://www.monitor.bg:443/bg/a/view/bezplaten-logoped-i-za-deca-izvyn-risk-149258", "text": "Безплатен логопед и психолог и за деца извън риск се въвежда с новия закон за социалните услуги, който предстои да бъде гласуван от депутатите. Услугата ще бъде предоставяна от общностните центрове за деца и семейства. По данни на социалното министерство такива в момента има в 66 общини и се посещават от 370 души ежедневно. Центровете комбинират социални, здравни и образователни услуги, каза зам. социалният министър Зорница Русинова. Освен това със закона се регламентира и асистентската подкрепа да не е само за хора с ТЕЛК-ови решения. Право на домашен помощник вече ще имат и възрастните хора, които не могат да се обслужват сами. “Асистентската подкрепа ще е според нуждите на човека. Ако той се нуждае от два часа, за да отиде до болница, ще го придружи личен асистент. Други хора пък може да се нуждаят от целодневна грижа”, обясни Русинова. С подкрепата се цели улесняване на ежедневните дейности на човек - не само в домашна среда, но и да го придружава до болница или учреждение. Право на асистент ще имат и хора с увреждания, само обаче ако не ползват такава подкрепа по друг закон. Услугата ще е безплатна за хора без доходи останалите ще заплащат такса, като сумата ще бъде индивидуална и ще се определя според доходите. Индивидуалната оценка, която ще определя какви средства трябва да се заплатят, ще се прави от общинските служители. Зорница Русинова подчерта, че до момента всичко, което е правено в сферата на домашните и лични асистенти до голяма степен е било подчинено на програми. Вече половин година експертите на социалното министерство работят по въпроса как асистентската подкрепа да стане държавно делегирана дейност, разработен е дори и стандарт за финансиране, добави Елена Кременлиева, която е директор на дирекция „Социално включване“ към МТСП. „Концепцията на социалното министерство за поставянето на целия жизнен цикъл на човек на една и съща плоскост на регулация е добра“, коментира Елка Налбантова от Национална мрежа за децата. Почти 36 000 от българите ползват социалните услуги, които предоставя държавата, става ясно от данните на Агенция социално подпомагане към септември 2018г. Това са хора, които живеят в специализирани институции за деца или пълнолетни, както и такива които са настанени в услуги от резидентен тип. Личният асистент, приемната грижа и обществената трапеза също спадат към тях. Капацитетът на нито една от услугите не е изцяло запълнен. Общият брой на социалните услуги пък е 1322 и се предоставят от 864 доставчици. През 2018г. те са коствали на държавата 133 818лв., което е с 97 хиляди лв. повече спрямо 10 г. по-рано. Финансовият ресурс, който е предвиден за тях през следващата година, е 163 704 лв.", "date": "2018.11.12", "title": "Безплатен логопед и за деца извън риск"}
{"url": "https://www.monitor.bg:443/bg/a/view/rusija-razstroila-gps-signala-na-uchenijata-na-nato-vyv-finlandija-149268", "text": "Финландският министър-председател Юха Сипиле заяви, че GPS сигналът във Финландия е бил умишлено разстроен по време на военно учение на НАТО в страната през последните седмици, а виновникът може да е Русия, предаде Ройтерс. Миналата седмица службите за въздушна навигация във Финландия отправиха предупреждение за въздухоплаването заради значително GPS разстройване в северната част на страната. Норвегия направи подобно предупреждение за загуба на джи-пи-ес сигналите за пилотите в нейното въздушно пространство в края на октомври, когато започна учението на НАТО. \"Възможно е Русия да е страната, причинила това разстройване. Известно е, че Русия притежава такива способности\", каза Сипиле по Финландското радио и телевизия. Финландия не членува в НАТО, но се включи като съюзник в най-голямото военно учение на алианса от десетилетия, което завърши в средата на миналата седмица.", "date": "2018.11.12", "title": "Русия разстроила GPS сигнала на ученията на НАТО във Финландия"}
{"url": "https://www.monitor.bg:443/bg/a/view/na-kulata-sprjaha-i-byrzija-vlak-ot-atina-za-sofija-149263", "text": "Няколкостотин протестиращи от Петричко снощи блокираха до 21 часа и ГКПП-Кулата и международната жп линия.  Опашките от автомобили от двете страни на границата се проточиха на около 20 км в двете посоки. Спрян беше и международния бърз влак Атина-Солун-София. Протестът беше кротък, до ексцесии не се стигна. Около 21 часа протестиращите се разотидоха.    Също вчера следобед на Полигона край Благоевград  чакащ в колоната шофьор на ТИР развесели, дори и протестиращите. Той им показа мазолест среден пръст и в прав текст заяви от кабината на камиона си: „По този начин кака ви Кури ще стане премиер на Кукуво лято...“ Снимки: Христина Лазарова - Петрич", "date": "2018.11.12", "title": "На Кулата снощи спрели и бързия влак от Атина за София"}
{"url": "https://www.monitor.bg:443/bg/a/view/grajdanska-nagore-s-80-leva-za-tri-meseca-149259", "text": "Ново увеличение на цената на застраховката \"Гражданска отговорност\" през последните три месеца изненада клиентите на половината от застрахователни компании, показа проверка на „Монитор“. През последните 90 дни абсолютно всички компании са оскъпили полиците си, но ако при половината цената се е повишила с едва няколко лева, то при четири компании ръстът е от 10 до 25 на сто повече. Най-драстичното увеличение е от 80 лева, а средната цена на задължителната застраховка е 280 лева, или с над 100 лева повече от началото на годината. До 2017 г. цените на задължителната застраховка не само не растяха, но и дори се понижаваха при някои компании заради голямата конкуренция. Посоката обаче се обърна от тази година и ако средната цена за кола с двигател до 2000 куб. см и опитен шофьор през 2017 г. бе около 180 лв., сега е почти със 100 лв. отгоре. Повече ще плащат шофьорите не само в столицата, която е най-рисковият град, но и във всички области, където цената е с около 30 лева по-ниска от София. Причините, които може да се изброят за поскъпването на застраховката, са решението на Върховния касационен съд (ВКС) за по-широк кръг на роднини с право на обезщетение, доклада на финансовата комисия за събраните премии и фалита на кипърското дружество „Олимпик“. Застрахователни брокери и агенти предупреждават свои клиенти, че до Нова година цените ще се запазят, но след Нова година цената на полицата ще скочи с 10 на сто. Ако новата система „бонус-малус“ за определяне на цената на застраховката „Гражданска отговорност“ бъде приета след нейното обсъждане, базовата цена на задължителната застраховка ще бъде в рамките 350 лева, коментираха представителите на застрахователния бранш пред „Монитор“. При „бонус-малус” идеята е, че лошите шофьори ще плащат до плюс 400%, добрите шофьори до минус 25%. Само че 25% по-малко премия ще бъдат достигнати след шест-седем години, ако не си направил нито едно нарушение. Мнозина обаче попитаха защо малус точки ще се пишат и на автомобилите. „Основният принцип, по който трябва да работи, е на базата на собственика, т.е. аз притежавам една кола и оттук нататък пътнотранспортните произшествия и наказания се пишат на моя сметка, независимо от това кой управлява колата. Ако под някаква форма малусът не бъде прикачен и към автомобила, начинът за заобикаляне на системата би бил много по-лесен”, обясни Николай Петров, началник на отдел в \"Застрахователен надзор” в Комисията за финансов надзор, пред Нова тв вчера. Шофьорите са наказани само ако са собственици или сключват „Гражданска отговорност”. „Системата ни е направена така, че ако вие цял живот карате чужди автомобили и нямате собствен, вие никога няма да усетите системата „бонус-малус”, защото никога няма да сключите \"Гражданска отговорност\". Но ако законът не ви позволява да карате автомобил, без да сте вписан в неговия регистрационен номер, не би могло да бъде направено така, т.е. ние не можем да създадем 100% справедлива система в ситуация, в която обстоятелствата са несъвършени“, уточни Петров. Тълкувателното решение на ВКС за по-широк кръг на роднини с право на обезщетение също даде възможност за ръст на цените през последните месеци. По данни на Асоциацията на българските застрахователи (АБЗ) за 3 месеца от решението на ВКС до момента подадените претенции са 318, от които 145 са постъпили по съдебен, 173 по доброволен ред. По тях 728 наследници са от новия кръг и исковете са на стойност 100 млн. лева. „Темповете на искане на обезщетения ще се засилват, колкото по-широк става дебатът“, прогнозира Нестерова през миналата седмица и допълни, че застрахователите се плашат от широкия кръг на претендиращи - баби и дядовци, внуци, лели и чичовци. Но данните се използват от застрахователите за спекулация коментира пред „Монитор“ адвокат Деян Николов, който се занимава със застрахователно право. „Сега всички тези прогнози, които ги правят и заради които искат да бъдат прокарани тези законови промени, ги правят на базата на предявени претенции към тях. Но това, че е предявена претенция от някой, не значи, че ще му бъде изплатено обезщетение или че съдът ще му уважи иска. Голяма част от тези претенции няма да бъдат уважени“, смята Николов. Защото тълкувателното решение на ВКС е, че по изключение ще се присъжда обезщетение на братя, сестри, баби и дядовци, а те ще бъдат една много малка част от всичките тези претенции, допълни адвокатът.", "date": "2018.11.12", "title": "За 3 месеца: \"Гражданската\" мина 280 лева, скача с още 10% от януари"}
{"url": "https://www.monitor.bg:443/bg/a/view/d-r-kremena-stoeva-sluchajat-s-otrovnija-spanak-e-precedent-149250", "text": "Веригите трябва да върнат опасната храна в складовете и да се опише, обясни в интервю пред \"Монитор\" началникът на отдел в дирекция „Контрол на храните“ в БАБХ. - След като спряхме опасния спанак от реализация в търговската мрежа, връчихме документи и предписания на засегнатите търговски вериги да съберат опасната продукция от щандовете в логистичните си бази, където да бъде проверено какво количество спанак ще се събере. На базата на тази информация ще можем да анализираме колко от тази продукция е била продадена. - Нямаме, защото самите търговски обекти не могат да се организират толкова бързо и да върнат продукта към складовете. В същото време веригите трябва да са уведомили потребителите си също да връщат купени от тях опаковки, което отново е със срок и изисква техническо време. Все пак трябва да се изчакат хората, които искат да върнат опасната храна. След това тя също трябва да бъде изпратена и описана в централните складове. Намерените чужди примеси при нашите проверки в Търговище вече са изпратени за ботаническа експертиза в Централната лаборатория по карантина на растенията, която се намира в структурата на агенцията. След това ще получим становище дали откритото растение е татул или не. - Не мога да кажа, това зависи от дейността и процедурите на лабораторията. - Знаем със сигурност кои са засегнатите вериги. По документите, които е предоставил производителят, разпространението е само в големи търговски вериги, но не всички. Знаем точните вериги, но не мога да ги обявя. Направили сме проверка в централните им складове, от които се осъществява логистиката. Проверени са и някои от обектите им на територията на страната, за да сме сигурни, че е иззето цялото количество. - Четири големи вериги. - Те работят на територията на цялата страна. Но отново ще поясня, че вече няма налични количества от този спанак. - Обектът, в който се почиства и регистрира спанакът, не е регистриран според Закона за храните и съответно не е бил проверяван от контролния орган. Проверен е цехът, независимо че е нерегистриран обект, технологията, по която се извършва събирането от полето, почистването, измиването, пакетирането, както и самите насаждения. Технологията е показала събиране на спанака от полето чрез машина. - Точно така. Това позволява да се получи такова замърсяване с чужди растения при самото събиране на спанака, след което явно контролът по почистването не е бил достатъчно прецизен. - Нямам тази информация. Вече има акт за административно нарушение за това, че извършва дейност от нерегистриран обект, което е много сериозно нарушение на законодателството ни. Това е довело до невъзможността да бъде контролиран при извършване на тази дейност и косвено води до създадена опасност за българския потребител. - Съгласно Закона за храните е в границата между 1000 и 3000 лева. - Бих казала, че хората са малко поуплашени и в четвъртък имахме обаждания от граждани, които са си купили спанак и питаха дали е възможно да получат странични ефекти два-три дни след консумация. Успокоихме всички, които са се обърнали към нас. - Не, нови случаи няма. - От много места - София, Хасково, Бургас, Шумен и др. - Да. Лично в моята практика, която никак не е малка, се сблъсквам за първи път. Общо взето, е прецедент. - Да, бих казала, че гражданите проявяват активност и сигнализират агенцията при лошо качество на храните, при несъответствия. Ние се отзоваваме при всеки сигнал, правим незабавни проверки. Някои от тях са основателни, други не. Бих казала, че малко се затруднява работата ни, когато се подават неоснователни сигнали, но ние сме длъжни да извършим проверка на място. - - Все още не можем да имаме конкретно становище. При нашите три етапа, в които направихме проучване на проблема, в последния по-ярко се откроиха някои разминавания в състава на храни от един и същ бранд, предлагани на пазара на различни страни членки. Но този проблем е прехвърлен на ниво Европейска комисия. Стартира единната методология и ще започне повсеместно проучване на територията на няколко държави. Една част ще бъде с онлайн поставени въпроси, другата ще е с действително събиране на информация със снимки, въпроси към граждани. Очакваме тази инициатива на ЕС да започне и едва тогава ще стане ясно дали има двоен стандарт при храните. - Във връзка с мухлясалия кашкавал се увеличава броят на съвместните проверки, които ще бъдат извършени от Държавен фон „Земеделие“ и Агенцията по безопасност на храните в училищата. Получихме вече графика, така че ще има засилен контрол по отношение на прилагането на схемите „Училищен плод“ и „Училищно мляко“. А по отношение на плановите проверки ние от години имаме заповед за засилен контрол. - По отношение на „Училищен плод“ и „Училищно мляко“, освен за мухлясалия кашкавал и преди време за пресечено прясно мляко, не сме имали други сигнали от началото на схемите. Нарушенията в регулярното детско хранене и в спазването на Наредба 9 намаляха. - Засега няма. Прилагат се засилени мерки във всички огнища, обособени са опасните зони. - Знаете, че вирусът на инфлуенцата при птиците не е опасен при човека, но се блокират яйцата и се унищожават, като се цели намаляване на икономическия ефект и ограничаване на разпространението на заразата. Така е при всяко ново огнище - когато са засегнати яйценосни кокошки, яйцата се събират. - Не мога да дам конкретни отговори тук, защото птичият грип не е в компетенциите ми. Но мисля, че хората съдействат. Завършила е Техникум по ветеринарна медицина в Добрич Има висше образование в Тракийския университет в Стара Загора Оглавява дирекция „Контрол на храните“ в БАБХ", "date": "2018.11.12", "title": "Д-р Кремена Стоева: Случаят с отровния спанак е прецедент "}
{"url": "https://www.monitor.bg:443/bg/a/view/ulian-kostov-s-nagrada-za-naj-dobyr-aktior-v-el-ej-149244", "text": "С приз от работата си в късометражния „Разговорът“ се прибра Юлиан Костов от LA Live Film Festival. Събитието, на което бяха наградени лауреатите, се проведе в събота в Лос Анджелис, а българинът взе отличието за „най-добър актьор“. „Разговорът“ донесе няколко номинации от американски фестивали на Костов. Българската публика също вече имаше шанса да изгледа лентата по време на „Любовта е лудост“ в родния му град Варна. коментира наскоро пред „Монитор“ актьорът, който сам пребори каскадите си в шпионския трилър. В „Разговорът“ Костов играе Сам Куентин - отлъчен американски шпионин, смятан за мъртъв. Той се среща с Агенцията, за да поиска да бъде оставен на мира. Това се случва на неутрална земя - в Барселона, където Куентин бързо разбира, че е бил изкупителна жертва на собствените си хора в една изключително опасна игра.", "date": "2018.11.12", "title": "Юлиан Костов с награда за „най-добър актьор“ в Ел Ей"}
{"url": "https://www.monitor.bg:443/bg/a/view/boka-i-rivyr-ne-se-pobediha-v-super-shou-na-bombonera-149270", "text": "Очакваният с огромен интерес първи в историята финал на Копа Либертадорес между аржентинските колоси „Бока Хуниорс“ и „Ривър Плейт“ задоволи очакванията на феновете. Най-големите отбори на Аржентина направиха страхотен спектакъл пред препълнените трибуни на \"Бомбонера\", завършвайки 2:2 и оставяйки всичко за ревашна на \"Монументал\", който ще се проведе на 24 ноември. В един много драматичен сблъсък, след който и двата отбора могат да съжаляват, че не спечелиха, \"генуезците\" и \"милионерите\" имат минимум още 90 минути, за да грабнат най-престижния клубен турнир на Южното полукълбо. Двамата тарани Абила и Прато бяха точни в рамките на една минута. Първо нападателят на домакините взриви трибуните в 33-ата минута, а при следващата атака Прато матира Роси. Резервата Дарио Бенедето даде отново аванс на \"генуезците\" в 45-ата минута. Автогол на Искердос в 61-ата минута пък възстанови равенството. Най-добрият играч на \"жълто-сините\" Кристиан Павон се контузи и напусна принудително, а Рафаел Боре пък ще пропусне втората среща заради натрупани картони. \"Милионерите\" пропиляха доста положения преди почивката, а в последната минута Бенедето изпусна най-чистата възможност в мача, пише sportal.bg. Сблъсъкът, който бе определен за \"Мача на века\" на клубно ниво в Южна Америка, ще се реши на \"Монументал\". Митичният стадион приема легендарните съперници в двубой, който няма да бъде само за най-важния трофей на континента, ами за вечната слава, която ще получи победителят. За общия резултат не важат головете на чужд терен, като при равенство след 180 минути игра следват две продължения по 15 минути. Ако няма нов победител, шампионът ще бъде излъчен след изпълнение на дузпи.", "date": "2018.11.12", "title": "„Бока“ и „Ривър“ не се победиха в супер шоу на „Бомбонера“"}
