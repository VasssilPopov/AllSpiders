{"url": "https://www.monitor.bg/bg/a/view/4-obvinenija-sreshtu-studentkata-gabriela-izliza-ot-aresta-na-22-uli-104809", "text": "4 обвинения е повдигнала районната прокуратура в Пловдив срещу студентката първокурсничка и танцьорка Габриела Медарова. Двете досъдебни производства срещу нея са обединени в едно. Разследванията са за потрошените 10 паркирани коли на ул. „Македония” в Пловдив и за крошето, което Габи заби дни по-късно в лицето на непозната нейна връстничка в тоалетните на нощен клуб в града. Габриела може да остане в ареста само до 22 юли, когато изтича максималният законов срок за престоя й зад решетките, съобщи адвокатът й Орлин Търновалийски. Преди няколко дни Габи е обжалвала мярката си за неотклонение „задържане под стража”, наложена й заради удара в лицето на другото момиче, но отново е била оставена в ареста. Мотивите на магистратите са, че поведението на Габриела Медарова е опасно за обществото, тъй като тя е извършила двете престъпления в много кратък период едно от друго. Така 21-годишната Медарова ще трябва да издържи още 2 седмици под ключ. Обвиненията срещу нея са общо четири. Двете са, че е карала пияна и надрусана на 15 април, когато блъсна с джипа на гаджето си 10 паркирани коли. Другото обвинение е, че е причинила значителни материални щети, а последното е, че е нанесла лека телесна повреда по хулигански подбуди. Студентката танцьорка признава, че пийнала водка в нощта преди фаталния 15 април, защото са разстроила – шефовете й в нощния клуб не са й платили и са я глобили. Тя нямала пари за такси и тръгнала да се прибира с джипа на приятеля си. Чак когато блъснала колите, се прибрала в дома си, където изпушила една цигара с марихуана, е защитната й версия. За крошето в лицето на другото момиче казва, че го е ударила без да иска с вратата на тоалетната, тъй като й станало лошо и не можела да контролира действията си. Затова и приятелят й бил с нея в женската тоалетна.", "date": "2018.07.08", "title": "4 обвинения срещу студентката Габриела, излиза от ареста на 22 юли"}
{"url": "https://www.monitor.bg/bg/a/view/osmoklasnik-se-zaradi-ot-sifilis-25-pipnali-bolestta-tazi-godina-104808", "text": "Осмокласник се разболя от сифилис и е най-малкият пациент на Кожния диспансер в Пловдив, съобщиха от РЗИ в града. Той е един от 25-те, които са пипнали болестта тази година. Повечето от тях са на възраст от 22 до 40 години, като над 50% са мъже. Заболяването е зачестило отпреди две години. Причината е увеличаване на рисковите сексуални контакти и липсата на контрол, отчитат в Кожния диспансер. По думите им вече не се правят скрининги, както е било преди години. Примерно, при постъпване на работа вече не се изисква изследване за сифилис, каквото е било задължително навремето. Голяма част от хората не посещават общопрактикуващите си лекари, които биха могли да ги насочат към специалист при необходимост. Един от първите признаци на болестта е изменение на половите органи. Хората не обръщат внимание, защото тези първи признаци отшумяват, но впоследствие започва увреждане на сърдечната и нервна системи. Профилактика няма и сред подрастващите и заради това сифилисът вече не бил болест, която поразява само малцинствата в града. Хората могат да се заразят от сифилис по кръвен или по полов път. Наркозависимите, които ползват една и съща спринцовка, са силно застрашени от заразяване. При бременност пък инфекцията се предава на плода. Бактерията, която причинява заразяването, не е устойчива на външни фактори и заради това човек не може да се зарази в обществени тоалетни, басейни, прибори за хранене или дръжки на врати.  ", "date": "2018.07.08", "title": "Осмокласник се заради от сифилис, 25 пипнали болестта тази година"}
{"url": "https://www.monitor.bg/bg/a/view/bylgarskoto-sirene-e-po-vkusno-kogato-si-germanec-104866", "text": "Ние сме достойни за проучване. И с това трябва да се заемат например английските учени. Тези, които са установили, че онанирането увеличава продължителността на живота и че жените с по-големи задни части са по-умни. Само хора с такъв поглед върху нещата могат да направят анализ и на нашата действителност. Държавата, която е една от най-бедните в Европа, но за сметка на това има най-високите сметки за комунални услуги. Тази, в която хората харчат повече, отколкото изкарват и пак имат пари. Държавата, в която личният лекар ти иска пари за направление, че да се лекуваш безплатно и държавата, в която имаш по-скъп телефон от стойността на няколко от месечните ти заплати. Но да не си плюем родината. Тя си ни е хубава. И германците са го забелязали. Щом идват да живеят у нас. Явно искат да сменят реда с хаоса. Или пък просто искат да живеят още по-добре с германските си пенсии и социални помощи. Защото най-малката пенсия в Германия се равнява на поне 2-3 от най-високите пенсии у нас. И си живеят като царе, особено ако изберат някое забутано и бедно село. Там бабите ще ги изучават като им носят баници с праз и буркани с кисело зеле. И немците ще ахкат и ще се вайкат колко ни е хубава страната и как никога до сега не го знаели. Ще се научат да казват шопска салата и ракия, ще закусват с баница и боза и ще разказват на малкото останали арийци в Германия колко е евтино в България и ще се чудят за какво се оплакваме. Освен това ще се чувстват като у дома си, защото най-вероятно ще познаят стария си автомобил, който са продали преди 15 години и с изненада ще видят, че някой черпи комшиите с бонбони за „нова кола“. И се вайка колко е запазена колата и че немското качество си личи. Всеки ремонт е записан в сервизната книжка, дори последният да е бил преди 10 години, когато някой арабски прекупвач я е взел, за да я продаде на сръбския прекупвач, който да я продаде на българския работник, който ще дойде и ще надуе клаксона пред неизмазаната си къща, че да се похвали с „новата“ придобивка. И целият този фолклор ще е интересен на немците, особено, когато всеки един от тях получава няколко хиляди в български левове, които му изпращат от държавата, от която е избягал, за да търси по-добър живот на място, където не е сигурно кое е по-добре – да живееш живота си или да приключиш земния си път. В заключение – България е прекрасно място за живеене. Стига да имаш пари да живееш, а не да живуркаш. Да можеш да развиваш себе си, хобитата си и интересите си, а не да се чудиш как да оцелееш. И все повече хора ще го оценят. За съжаление те няма да са българи, а ще са хора, които ще ползват социалните си придобивки, за да придобиват евтино сирене в България, докато останалите се радват на продукт, който наподобява вкисналото мляко. Изобщо българското сирене е по-вкусно, когато си германец и когато можеш да си го позволиш.", "date": "2018.07.08", "title": "Българското сирене е по-вкусно, когато си германец"}
{"url": "https://www.monitor.bg/bg/a/view/fabrikata-izpushi-pokraj-ajkosite-104878", "text": "Мръсна кампания от фалшиви новини поде манифактурата за манипулации на българската олигархия покрай вдигането на акциза за бездимните цигари. Отново и пак без никаква причина мишена №1 на клеветите е депутатът и наш издател Делян Пеевски. Причината за поредната кампания е идеята на управляващите да се изравни акцизът за бездимни цигари, станали популярни като айкос, с този за традиционните цигари. Промяната би довела да повече средства в държавния бюджет, но и до увеличаване цената на продукта. Само няколко дни след обявяването на идеята обаче медийното пространство бе залято от безброй инсинуации как законопроектът бил лобистки и обслужвал интересите на Делян Пеевски, тъй като щял да притисне конкуренцията на „Булгартабак“. Лавината от фалшиви новини доведе дотам премиерът Бойко Борисов да разпореди оттегляне на проекта, за да се спрат спекулациите. Опорната точка, че Пеевски е виновен за всичко, а в този случай и за поскъпването на айкосите, е класически прийом на Фабриката за фалшиви новини. На първо място, Делян Пеевски няма нищо общо с „Булгартабак“. Преди повече от две години той продаде миноритарния си пакет от 5% в тютюневия холдинг. Тази информация е видна не само в официалните фирмени регистри, но и изданията от кръга „Капитал“ и присъдружните им сайтове също я съобщиха. На всичкото отгоре самата компания „Булгартабак“ продаде основните си марки цигари на „Бритиш американ табако“ миналата година, и както сочат маркетинговите проучвания, в момента основните играчи на тютюневия пазар са все чуждестранни компании. Тъй че Пеевски няма нищо общо с „Булгартабак”. А самият „Булгартабак” няма български марки цигари, както е добре известно на \"Капитал\", и работи на ишлеме за „Бритиш американ табако”. Показателен е сценарият, по който се разви обаче кампанията от фалшиви новини по тази тема. Първата манипулация, че шефката на бюджетната комисия Менда Стоянова от ГЕРБ, която е вносител на предложението за увеличаване на акциза, „брани Пеевски“, бе публикувана във „Фрогнюз“. Сайтът е собственост на ченгето от ДС с псевдоним Академик Огнян Стефанов, който и в момента отговаря пред Темида за тъмното финансиране, получавано от банкера беглец Цветан Василев. Пропагандната кампания ескалира дотам, че някакъв полуанонимен депутат от управляващата коалиция наречен Александър Сабанов, в опита си да блесне пред медиите, обяснява как бил против вдигането на акциза, защото в медиите пишело, че с цигарения бизнес се занимавал „всички знаете кой“. За фабриката обаче това е добре дошло, защото цитират наново лансираните от самите тях опорки, но вече препрани като „твърдения“ на конкретен депутат. Така, както повелява пропаганда на Гьобелс, една лъжа, повторена сто пъти, става истина. Историята с айкосите е само епизод от дългогодишната практика на родното задкулисие да смазва неудобни бизнеси и публични фигури чрез манифактурата за клевети. Издателят ни е мишена №1 на Фабриката за фалшиви новини повече от десетилетие, откакто той и семейството му притежават нашата издателска група „Телеграф медиа“ и дават гласност на различни неудобни за олигархията мнения. По схемата „Пеевски е виновен“ фабриката удряше неудобни за олигархията фирми. Според изгодния за тях случай дадена компания в строителния бранш, да речем, се нарочваше за „близка до Пеевски“ винаги когато трябва да се компрометира някой държавен търг и да се уреди правилна фирма на нейно място. Пропагандни кампании се провеждаха и срещу неудобни фирми при ремонтите в БДЖ, в оръжейния бизнес и въобще във всеки бранш, в който трябва да се удари някой играч, пък бил той и голям чуждестранен инвеститор. по модела на Фетхуллах Гюлен в Турция, стои българският Фетхуллах Костов. По време на престъпната приватизация при кабинета „Костов“ милионите си натрупаха отгледани от него олигарси като Иво Прокопиев, Огнян Донев и Цветан Василев. През годините те увеличиха богатството си на гърба на народа, изсмуквайки държавния капитал. На безценица бяха приватизирани „Каолин“ и „Дамяница“ от Прокопиев. Донев се превърна във фармацевтичен монополист след брутален рейд върху държавните активи в този бранш. БГ Мадоф Цветан Василев по времето на Костов купи една банка през 10 офшорки, а след това изгради около нея финансова пирамида и след като ограби парите на вложителите в КТБ, духна в чужбина, оставяйки дупка от 4,7 млрд. лв. в трезора. Всички тези престъпно забогатели храненици на Костов финансират явно или тайно медии, които обслужват интересите им, използвайки ги едновременно като бухалки срещу конкурентите си и като щит срещу наказателно преследване. Най-нагъл е примерът с Огнян Донев, който се сдоби с обвинение за укриване на данъци в особено големи размери, след това финансира създаването на бутиков сайт и апокрифно списание и рязко започна да се представя за независим издател, когото лошите държавни органи преследват заради медийния му бизнес. Олигархичната шайка, създадена от Костов, е дотолкова набъбнала, че освен медии и икономика е прокарала пипала и в съдебната власт, в политиката и НПО-ата. Така без да има реална публична власт, но с милиардите, откраднати от народа, олигарсите направляват обществения живот в страната и са стигнали до такива внушителни мащаби и наглост, че дори пенсиите на българите дължат мизерния си размер на техните прищевки. Този гигантски олигархичен октопод задушава вече няколко десетилетия България, изсмуквайки държавата, и е крайно време някой да го измете. Олигарсите, родени и отгледани от Командира, превзеха през подставени лица ключови позиции в Темида, за да си осигурят индулгенция за извършените от тях престъпления. Основна маша на задкулисието в Темида е скандалният шеф на Върховния касационен съд Лозан Панов, който осигурява на своите господари спокойствие на най-високо ниво в правораздавателната система. Ярък пример за това е използването на тълкувателната дейност на съда, за да се блокират дела срещу босовете. Такъв е случаят с искането му магистратите в Люксембург да дадат тълкувание на закона за отнемане на незаконно имане. По този закон в БГ съдилищата са внесени искове за отнемане на имущество за 2,2 млрд. лева срещу банкера беглец Цветан Василев, както и срещу енергийния бос Иво Прокопиев, който заедно с аверите си Симеон Дянков и Трайчо Трайков врътна далавера с продажбата на остатъчния пакет от акции на ЕВН и успяха да пренасочат пари извън Сребърния фонд (от който идват парите за пенсии и по закон се пълни с пари от продажбата на държавни дружества – б.а.). Преюдициалното питане на мъжа на Черния лебед обаче ще блокира процеса по тези искове за дълго време. Освен върху ВКС Панов успява да влияе и върху софийския градски съд, в който е назначил свой пионки, за да овладее институцията отвътре. В СГС например се гледа делото срещу ортака на Василев - фармацевтичния бос Огнян Донев. Напълно очаквано този процес цикли от няколко години, въпреки че Донев отговаря пред Темида за укриването на десетки милиони левове данъци.", "date": "2018.07.08", "title": "Фабриката изпуши  покрай айкосите"}
{"url": "https://www.monitor.bg/bg/a/view/samozapalilijat-se-29-godishen-se-vloshi-borjat-se-za-jivota-mu-104807", "text": "Състоянието на самозапалилия се мъж на 29 години от Симеоновград се влоши и операцията му за трансплантация на кожа, която бе насрочена за края на тази седмица, е отложена. Мъжът бе приет на 4 юли в Клиниката по пластично-възстановителна и естетична хирургия в УМБАЛ „Св. Георги” с 55% изгаряния по тялото и опасност за живота. Сериозно са били засегнати двете му ръце, гърба, седалището, лицето и краката. Всички тези изгаряния получил, защото се полял с бензин и се запалил. Причината да го направи бил семеен скандал с бременната му жена. Двамата се скарали и тя отказала да го пусне да се прибере в общия им дом на ул. „Цар Асен”. Мъжът започнал да пръска около себе си с носената от него бутилка, пълна с бензин. След това, около 21,40 часа, се полял и се запалил. Бил откаран в пловдивската университетска болница около 1 часа през нощта и цели три часа лекарите обработвали тежките му рани. Било предвидено да бъде опериран, за да му бъде присадена кожа, но тъй като лабораторните му изследвания, които се проследявали трикратно всеки ден, се влошили, се налагало първо пациентът да бъде реанимиран преди да бъде опериран, обясниха от клиниката. Оттам не се ангажираха кога ще бъде възможно 29-годишният да се подложи на хирургическата интервенция.", "date": "2018.07.08", "title": "Самозапалилият се 29-годишен се влоши, борят се за живота му"}
{"url": "https://www.monitor.bg:443/bg/a/view/stopani-ot-arman-mahala-v-plovdiv-iztyrvaha-bik-104874", "text": "Роми от Арман махалата в Пловдив изтървали бик в натовареното градско движение и хукнали да го гонят между колите. Комичната случка се разиграла рано сутринта в неделя на кръстовището на ул. „Васил Левски” преди назлеза по пътя за Карлово. Кадри от гонитбата били запечатани от видеорегистратор на лека кола и били пуснати в социалната мрежа от бдителния пловдивчанин. На тях ясно се вижда как младо биче търчи по пътното платно посред кръстовището преди надлеза. Животното се лута между колите на шосето в посока изхода на Пловдив към Карлово, след което пресича натовареното кръстовище и най-чинно завива към другото платно през тротоара за пешеходци на светофара. След него първо бяга мъж от ромски произход, който крещи и се опитва да подмами бичето, за да го завърже отново. На петдесетина метра след първия ром търчи и друг, по-млад, който създава допълнителна паника и хаос с действията си. От кадрите ясно се вижда как бичето е много изплашено от движещите се наоколо автомобили и бяга без цел и посока, само и само да се спаси. В крайна сметка, след инфарктно пресичане на зелен светофар пред малък камион, по-възрастният ром успява някак си да примами бичето в последен опит да го хване. Дали е успял да го залови, от кадрите не става ясно. Според очевидци гонитбата е продължила и в близкия парк „Рибница”, където след бичето са търчали и млади, и стари. От заснетото от видеорегистратора обаче става ясно и че малък камион нарушавал тотално Закона за движение по пътищата. Камиончето явно излязло от близката бензиностанция, навлязло в насрещното, откъдето направил ляв завой към уличката, водеща към Арман махалата и парк „Рибница”.", "date": "2018.07.08", "title": "Стопани от Арман махала в Пловдив изтърваха бик "}
{"url": "https://www.monitor.bg:443/bg/a/view/turcija-uvolni-nad-18-000-dyrjavni-slujiteli-104872", "text": "Над 18 000 държавни служители бяха уволнени в Турция с указ-закон, публикуван в \"Държавен вестник\", предадe АФП. Половината от освободените са от редиците на силите за реда, но има и много учители и университетски преподаватели, уточни АФП. Общо 18 632 души, от които над 9000 служители от полицията и 6000 от армията, видяха имената си в указа, представен от медиите като последен преди вероятната отмяна на извънредното положение в понеделник. Близо 1000 служители на министерството на правосъдието и 650 на министерството на образованието също бяха уволнени. Турските власти обвиняват за организирането на опита за преврат живеещия в САЩ ислямски проповедник Фетхуллах Гюлен и неговото движение. Гюлен отхвърля обвиненията. В рамките на мащабни чистки, предприети след опита за преврат, бяха уволнени 130 000 души, а над 75 000 бяха арестувани за предполагаеми връзки с Гюлен, отбелязва АП. Турските медии твърдят, че извънредното положение ще бъде отменено в понеделник, след като президентът Реджеп Тайип Ердоган положи клетва.", "date": "2018.07.08", "title": "Турция уволни над 18 600 държавни служители"}
{"url": "https://www.monitor.bg:443/bg/a/view/50-000-germanci-zajivjaha-v-bylgarija-temata-104877", "text": "Близо 50 хил. германци живеят в България. Това ги поставя в едно от челните места на чуждите касти у нас като бройка, показват цифрите на дирекция „Миграция“ към МВР, както и на данните от различни статистически проучвания. Заради свободното предвижване в Европа обаче цифрата постоянно варира и не може да е напълно точна. Данните обаче са категорични, че хиляди граждани на една от най-предпочитаните западни дестинации са избрали родината ни за последните десетина години и са се установили трайно, като дори са получили въпреки че такова не им е необходимо като граждани на ЕС. В повечето случаи то е издадено на базата на различни критерии. Според Закона за чужденците в Република България това може да е на основание образование, или иначе казано студенти, приети на редовно обучение. Годишно с такива документи у нас се сдобиват около 6 хил. чужденци, много от които са жители на страни извън ЕС. Една немалка част от тях са хора от общността, а именно германци, които залагат на Другият критерий, по който чужденците получават така желания документ, въпреки че са жители на ЕС и могат спокойно да пребивават и без него у нас, е осъществяването на търговска дейност. Така близо 1500 немци правят бизнес в страната ни. Останалата бройка е основно на германски пенсионери, които са предпочели да живеят в България, тъй като с пенсия от минимум 1200 евро те изживяват старините си достойно в пределите на родината ни. Бройката на по-възрастните германци обаче не е ясна, тъй като дирекция „Миграция“ не ги разделя по години, въпреки че според последните доклади около 70% от немците у нас са възрастни хора.", "date": "2018.07.08", "title": "50 000 германци заживяха в България (ТЕМАТА)"}
{"url": "https://www.monitor.bg:443/bg/a/view/pompeo-prati-kim-chen-un-po-pytja-na-vietnam-104873", "text": "Държавният секретар на САЩ Майк Помпео призова Северна Корея да следва примера на Виетнам, предаде Ройтерс.  По думите му Пхенян може да копира пътя на на Ханой към нормализиране на отношенията с Вашингтон и благоденствие. За да стане обаче това, севернокорейският лидер Ким Чен Ун трябва да улови мига, подчерта Помпео (на снимката). В изказване пред директори на компании във виетнамската столица Ханой американският държавен секретар изрази надежда САЩ един ден да имат същото ниво на партньорство със Северна Корея, както с Виетнам, който е бивш дългогодишен техен враг. Помпео направи това изявление след двудневни хладни преговори в Пхенян, целящи да бъде убеден Ким да се откаже от ядрените си оръжия. Северна Корея обвини държавния секретар на САЩ, че е използвал дипломация в гангстерски стил.", "date": "2018.07.08", "title": "Помпео прати Ким Чен Ун по пътя на Виетнам"}
{"url": "https://www.monitor.bg:443/bg/a/view/fetel-pobedi-hamiltyn-v-bitkata-za-britanija-104875", "text": "Германският пилот на „Ферари“ Себастиан Фетел спря победната серия на Люис Хамилтън („Мерцедес“) на \"Силвърстоун\" като спечели Гран при на Великобритания. Хамилтън, който спечели за рекорден 76-и път полпозишън в кариерата си, потегли бавно и позволи на Фетел да поведе колоната, а зад германеца застана Ботас. Кими Райконен („Ферари“) също се възползва от лошото начало на британеца и опита да се промуши край него на трето място, но го удари и го завъртя в чакъла. Хамилтън успя все пак да се върен на пистата, но излезе чак 17-и в колоната. За инцидента пък Райконен бе наказан с 10-секунден престой б бокса. 4-кратният световен шампион спечели публиката на „Силвърстоун“ с уникално каране. В 10-ата обиколка той вече бе трети, а в 47-ата от общо 52 обиколки излезе втори. След края на състезанието Хамилтън не можа дълго да се успокои и дори не застана веднага пред микрофоните на чакащите го журналисти. Фетел пък направи страхотно състезание, като не допусна грешки по трасето, дори когато в 46-ата обиколка трябваше да изпревари Валтери Ботас за лидерската позиция. За него това е първа победа на „Силвърстоун“ като пилот на „Ферари“ и общо 51-ва в кариерата му, с което се изравни с легендата Ален Прост. „Карах като луд, за да се преборя за челото. Състезанието се получи супер. В квалификациите не се чувствах добре, но днес вече всичко бе наред“, сподели след финала Фетел. Съотборникът му Кими Райконен, който завърши трети, призна вината си при грешката на старта. „Справедливо ме наказаха, вината за инцидента бе моя“, сподели финландецът. Фетел завърши състезанието с време 1.27:29,784 часа и 2,264 секунди пред Хамилтън. Райконен остана трети на 3,652 сек. зад лидера, а Ботас завърши четвърти с изоставане от 8,883. Рикардо доведе единия „Ред Бул“ до пето място, а неговият съотборник Верстапен отпадна малко преди края. След победата си в Гран при на Великобритания Себастиан Фетел вече води с осем точки срещу Люис Хамилтън в генералното класиране. Райконен остана трети с 30 точки зад своя съотборник.  ", "date": "2018.07.08", "title": "Фетел надви Хамилтън в Битката за Британия"}
{"url": "https://www.monitor.bg:443/bg/a/view/cska-sofija-uredi-brazilec-za-zamestnik-na-karanga-104867", "text": "ЦСКА-София най-накрая намери заместник на звездата си Фернандо Каранга, който всеки момент ще бъде продаден. „Червените“ уредиха нов голмайстор от Бразилия, а името му е Мичел Дъглас. 26-годишният играч идва от втородивизионния ЧСА „Алгоано“, а сделката бе обявена от местната медия 7 segundos, след като президентът на клуба Раймундо Таварес я е потвърдил. В информацията се споменава, че Дъглас вече е приел предложението на \"червените\" и всички детайли са договорени. \"Армейците\" ще трябва да платят компенсация на „Алгоано“, а Дъглас ще разтрогне контракта си с бразилците и след това ще парафира със столичния гранд. Нападателят е играл за последно в петък, когато е бил титуляр при победата с 2:0 над „Бразил де Пелотас“ в мач от Серия „Б“. От началото на годината Дъглас има 14 мача и 5 гола във втора дивизия, а отделно е записал още 12 срещи и 2 гола в щатското първенство. Има и 2 мача за Купата на Бразилия, като единият е при 0:2 от „Сао Пауло“. Общо за 2018-а Дъглас е играл в 28 срещи и има 7 гола, като е очакван да пристигне в близките дни в София. Голямата въпросителна в ЦСКА-София преди първия официален мач за новия сезон пък е свързана с Кирил Десподов. Той се контузи при равенството 1:1 в контролата с „Царско село“ през уикенда и виси за мача с „Рига“. Двубоят от I кръг на Лига Европа е в четвъртък от 20,45 ч на стадион „Българска армия“. „Исках да използвам Десподов като титуляр, но той се контузи и все още не знам дали ще е на линия, коментира треньорът на ЦСКА-София Нестор Ел Маестро. - Той има проблем с коляното, но не е нещо сериозно. Спокоен съм преди мача с „Рига“, защото сме по-добрият отбор. Според мен сме готови. Искам чиста победа, без да допускаме дори и един гол“, пожела си спецът. Билетите за мача с латвийците пък продължават да се харчат със завидни темпове. От ЦСКА-София предупредиха, че вече 7000 от общо 9000 талона са продадени. Както е ясно, заради рестрикции от УЕФА на „Армията“ ще бъдат отворени единствено секторите „А“ и „В“, а капацитетът е ограничен.", "date": "2018.07.08", "title": "ЦСКА-София уреди бразилец за заместник на Каранга"}
{"url": "https://www.monitor.bg:443/bg/a/view/mejzi-uiljams-e-poslednata-oceljala-v-igra-na-tronove-104868", "text": "Мейзи Уилямс е поредната звезда, която се сбогува с „Игра на тронове“ в социалните мрежи. \"Довиждане Белфаст. Довиждане Аря. Довиждане \"Игра на тронове\" Толкова радост ми дадохте. За новите приключения\", написа екранната Аря Старк в Инстаграм, като не пропусна да загатне, че е последната жена, оцеляла финала на кървавата сага. Уилямс далеч не е единствената, която се заиграва с желанието на феновете да разберат как завършва историята. Само преди дни Софи Търнър даде поглед на зрителите „зад кулисите“ на финала, като показа татуировката си с надпис „Глутницата оцелява“. Изразът е препратка към репликата й от предходния сезон „Вълкът единак умира, но глутницата оцелява“. Това вдъхна надежда на многобройната армия от почитатели на поредицата, че Старките ще седнат на Железния трон или поне ще оживеят до финалните надписи. Това си противоречи със заявката на HBO от преди няколко месеца, че нито един от героите в „Игра на тронове“ не оцелява. Преди време продуцентите споделиха и друга версия - че ще бъдат заснети няколко различни развръзки и до последния момент никой няма да знае коя ще сложи точката на сагата. Припомняме, че развръзката на интерпретацията на култовата „Песен за огън и лед“ на Джордж Р. Р. Мартин ще се разгърне в бутиков брой епизоди – шест. Краят на хитовия сериал, прочул се с изречения като „Зимата идва“ и „Нищо не знаеш, Джон Сноу“, ще бъде излъчен най-рано другата пролет.", "date": "2018.07.08", "title": "Мейзи Уилямс е последната оцеляла в „Игра на тронове“"}
{"url": "https://www.monitor.bg:443/bg/a/view/avstrija-i-sled-100-godini-njama-da-priemem-i-edin-migrant-ot-berlin-104871", "text": "Австрия няма да приеме нито един бежанец обратно от Германия. Това предупреждение отправи австрийският вътрешен министър Херберт Кикл пред местната преса. \"Ние няма да приемаме, когото и да било, за когото не носим отговорност. Това е положението и точка\", каза Кикл по повод изявлението на неговия германски колега Хорст Зеехофер, че \"ще накара Австрия да приеме споразумението за реадмисия за масово връщане на бежанци обратно по границите\". Кикл съобщи, че е имал два разговора със Зеехофер и в тях е обещано, че няма да има връщане обратно на бежанци. Вътрешният министър на Австрия изрази надеждата, че ще има разговор по този въпрос на германския канцлер Ангела Меркел с властите в Италия и Гърция. \"Всичко обаче трябва да бъде много ясно. Всеки договор, който ще бъде във вреда на Австрия, ние няма да го подпишем дори и след 100 години\", предупреди Кикл и съобщи, че \"Австрия ще реагира на всеки по-строг германски контрол по границата\". \"Ние по принцип ще увеличим контрола по южната си граница. По този начин Австрия ще помогне и на самата Германия. Така ние ще изместваме натиска по-далеч и един ден той да бъде там, където се намира и самият проблем - по външните граници на ЕС\", казва още Кикл. Според него създаването на приемни центрове в Северна Африка е само средносрочно решение. В тях не може да се подават молби за получаване на убежище. Тези центрове трябва да бъдат управлявани от страните от северната част на Африка с финансовата помощ на ЕС, смята австрийският вътрешен министър Херберт Кикл.", "date": "2018.07.08", "title": "Австрия: И след 100 години няма да приемем и един мигрант от Берлин "}
{"url": "https://www.monitor.bg:443/bg/a/view/borisov-i-li-kycjan-dovolni-ot-rezultatite-sled-foruma-16-1-104869", "text": "Премиерът Бойко Борисов и председателят на Държавния съвет на Китай Ли Къцян изразиха удовлетворение от постигнати резултати по време на срещите си в София. Те разговаряха преди отпътуването на Ли Къцян, който беше на официално четиридневно посещение в България, съобщиха от пресцентъра на кабинета.  По време на визитата двамата правителствени ръководители проведоха разговори за задълбочаване на двустранното сътрудничество и за възможностите за допълнително активизиране на бизнес контактите. Бойко Борисов и Ли Къцян участваха и в седмата Среща на държавните и правителствени ръководители на страните от Централна и Източна Европа и Китай. По време на разговора Бойко Борисов и Ли Къцян подчертаха важността на договореностите в София – ангажираността на китайската страна към проекта АЕЦ „Белене“, участието на Китай в реализирането на инфраструктурни проекти, съгласието за създаването на Глобален център за патрньорство на държавите от ЦИЕ и Китай (Global Partnership Centre of CEECs and China) и подписаните документи за насърчаване на икономическото и търговското сътрудничество. „Успяхме да постигнем големи резултати не само в двустранните ни отношения. Срещата на върха на „16+1“ също дава тласък за сътрудничество на едно по-високо ниво“, заяви Ли къцян. Българският премиер Борисов предложи министърът за Българското председателство на Съвета на ЕС 2018 Лиляна Павлова да поеме организацията по създаването и управлението на бъдещия Глобален център за партньорство на държавите от Централна и Източна Европа и Китай (Global Partnership Centre of CEECs and China). В разговорите в София българският премиер Борисов и председателят на Държавния съвет на Китай Ли Къцян посочиха, че сътрудничеството в рамките на инициативата „16+1“ има за цел да заздрави единството в Европа и да подпомогне развитието и реализирането на проекти в различни области между държавите от региона. Междувременно самата Павлова по-късно коментира темата за създаване на глобалния център, който тя трябва да организира. Тя увери, че следващите шест месеца ще остане министър за председателството на Съвета на ЕС, но паралелно с това ще се работи по структурирането на центъра. На първо място трябва да се изгради праната рамка, след това пък европейските партньори да приемат този формат. Единият от вариантите по думите на Павлова е този центъра да бъде с централа в София, а всички останали страни от Централна и Източна Европа, включително и Китай да имат свои представители в него.  Павлова коментира ,че през изминалите 6 месеца БГ председателство сме променили имижда на България и сме доказали, че на нас може да се разчита. Западните Балкани бяха ключът, който отключи доверието към нас, каза още Павлова.", "date": "2018.07.08", "title": "Борисов и Ли Къцян доволни от резултатите след форума 16+1 (ОБНОВЕНА)"}
{"url": "https://www.monitor.bg:443/bg/a/view/svlachishte-zatvori-pytja-plovdiv-smoljan-104876", "text": "Заради свлачище временно е затворен участък от пътя Пловдив - Смолян, съобщиха от пресслужбата на МВР. Свлачището е станало на територията на община Асеновград - между Нареченски бани и село Бачково, в района на Юговското ханче. Причината е струпване на скална маса върху пътя, предизвикано от обилните дъждове в района. Движението в района е преустановено.Обходният маршрут е през Пампорово, Девин и Кричим. Създадена е организация за разчистване на пътното платно със специализирана техника. Екипи на \"Пътна полиция\" към Областната дирекция на МВР в Пловдив са предприели мерки за спиране на движението в участъка. Пътните полицаи са разположени и от двете страни на участъка с цел да се гарантира безопасността на водачите до разчистването на пътя.", "date": "2018.07.08", "title": "Свлачище затвори пътя Пловдив - Смолян"}
{"url": "https://www.monitor.bg:443/bg/a/view/edva-18-rabotodateli-ot-kustendil-s-razreshitelni-da-naemat-tijnejdjyri-104853", "text": "Едва 18 работодатели от Кюстендил са се сдобили с разрешителни за наемане на младежи, обявиха от Инспекцията по труда в областния град. Става въпрос за ученици от 16 до 18 годишна възраст, които използват лятната ваканция, за да припечелят някой лев. Те са заети основно в сферата на ресторантьорството, коментираха трудови инспектори. „Едва ли това е реалната бройка. Почти всеки втори бизнесмен наема деца на работа. Държи ги един месец, уж срок на обучение. После решава, че не се справят и ги гони. Да не говорим, че масово не им плащат или им дават жълти стотинки“, коментираха запознати. Само за сравнение през м.г. разрешителните, издадени от Инспекцията по труда са били 44. В случай, че бизнесът не спази изискванията на Кодекса на труда по отношение на наемането на непълнолетни лица, санкциите са от 1500 до 15000 лева.  От своя страна Инспекцията на труда може да сигнализира прокуратурата за наети непълнолетни лица без разрешение от ведомството. “Продължават проверките в секторите земеделие, строителство и ресторантьорство. Досега в земеделието са извършени 58 проверки, констатирани са 177 нарушения по отношение на организацията по осигуряване на безопасни условия на труда, за които са издадени предписания“, обявиха още от ведомството.", "date": "2018.07.08", "title": "Едва 18 работодатели с разрешителни да наемат тийнейджъри "}
{"url": "https://www.monitor.bg:443/bg/a/view/luda-jana-pogylna-8-godishno-momichence-v-panagurishte-izdirvat-i-6-godishnata-mu-sestrichka-104855", "text": "8-годишно момиченце се е удавило във водите на река Луда Яна в град Панагюрище, като сигналът за трупа на детето бил подаден около 12,30 ч. в дежурната на Районното управление на МВР в средногорския град. На мястото незабавно са изпратени екипи от униформени, криминалисти и от местната Районна служба „ Пожарна безопасност и защита на населението“. Разследващите са установили, че момиченцето живеело със семейството си в покрайнините на Панагюрище. Издирва се и негова 6-годишна сестра, с която заедно са излезли от къщата сутринта и не са се прибрали. Установено е , че грижи за децата е полагала майката, но тази сутрин е излязла и отишла на работа, като ги оставила в къщи. Две от тях обаче излезли и не се прибрали. За издирване на 6-годишното момиченце са сформирани съвместни екипи от полицейското управление и РСПБЗН в Панагюрище. Служителите обхождат коритото на реката по протежение на целия град. Работата по случая продължава.", "date": "2018.07.08", "title": "Луда Яна погълна 8-годишно момиченце в Панагюрище"}
{"url": "https://www.monitor.bg:443/bg/a/view/syvetnik-na-nikolich-osiguril-zakrilata-nad-vasilev-v-syrbija-104860", "text": "Съветникът на бившия президент на Сърбия Томислав Николич – Предраг Микич, е човекът, осигурил закрилата в западната ни съседка за банкера-беглец Цветан Василев. Именно заради тази закрила през 2014 г. Българския Мадоф, източил от КТБ, се подслони в Белград, където продължава да се укрива от правосъдието у нас и до ден днешен. Това става ясно от поредния материал от серията разкрития на сръбския „Блиц“ за престъпната дейност на Цветан Василев. Този път статията се основава на свидетелските показания на близък приятел на Цветан Василев, цитиран от вестника, но без да се разкрива самоличността му. Според въпросния човек основната цел на банкера-беглец, докато е в Белград и се е радвал на чадъра на бившия вече президент и хората му, била да вкара във фалит финансираната с пари от КТБ фабрика за стъкло в Парачин, за да открадне активите й. Именно заради тази схема в момента Василев е разследван и от сръбската прокуратура. Същият източник покозва, че в момента, от страх, че разследването в Сърбия ще доведе до това той да си понесе отговорността, Василев „се опитва да осъществи контакт на най-високо ниво в сегашното правителство в западната ни съседка“. Обещанието му е било да инвестира голяма сума пари в сръбската икономика, но реално нямал такива намерения, а искал само да спечели време, за да избегне екстрадицията.  ", "date": "2018.07.08", "title": "Съветник на Николич осигурил закрилата над Василев в Сърбия"}
{"url": "https://www.monitor.bg:443/bg/a/view/zverev-i-halep-syshto-sa-aut-ot-uimbyldyn-104859", "text": "Поставеният под номер 4 в схемата Александър Зверев (Гер) и водачката в световната ранглиста при жените Симона Халеп (Рум) отпаднаха в третия кръг на „Уимбълдън“ и се присъединиха към плеядата звезди, които напуснаха рано турнира, сред които и Григор Димитров. Зверев загуби от 138-ия в света Ернестс Гулбис (Лат) с 6:7(2), 6:4, 7:5, 3:6, 0:6. Латвиецът стана първият квалификант при мъжете, който достига до четвъртия кръг на \"Уимбълдън\" за последните шест години. Следващият му съперник ще бъде Кей Нишикори (Яп), отстранил 15-ия в схемата Ник Кириос (Авл) 6:1, 7:6(3), 6:4. Латвия пък ще има за пръв път повече от един тенисист на 1/8-финалите на турнир от Шлема, след като до тази фаза достигна и Елена Остапенко при жените. Напред продължава и трикратният носител на трофея в Лондон Новак Джокович, който победи Кайл Едмънд (Вбр) с 4:6, 6:3, 6:2, 6:4. В четвъртия кръг Ноле ще се изправи срещу Карен Хачанов (Рус). Във втората седмица на „Уимбълдън“ продължават и Федерер, Надал, Раонич, Дел Потро и др. При жените обаче най-високо поставена в схемата остана Каролина Плишкова (Чех), която е №7. Лидерката Халеп загуби от тайванката Су-Вей Сие с 6:3, 4:6, 5:7, въпреки че имаше мачбол в третия сет при 5:4. Защитаващата титлата си Гарбине Мугуруса (Исп) отпадна още във втория кръг след загуба от белгийката Алисън ван Уйтванк, която продължи и с успех над номер 28 Анет Контавейт (Ест) с 6:2, 6:3.", "date": "2018.07.08", "title": "Зверев и Халеп също са аут от „Уимбълдън“"}
{"url": "https://www.monitor.bg:443/bg/a/view/rekorden-rejting-na-krajnodesnite-v-germanija-104865", "text": "Сблъсъкът в между канцлера на Германия Ангела Меркел и министъра на вътрешните работи на страната Хорст Зехофер заради миграционната политика има сериозни последствия за нагласата на избирателите, пише в. „Билд“. Рейтингът на крайната десница „Алтернатива за Германия“ продължава да расте и вече е достигнал рекордно ниво – 17%, като по този начин радикалите се изравняват с втората политическа сила в Германия – социалдемократите (техният рейтинг е спаднал с 3 на сто). Това е най-високия процент, постиган досега от „АзГ“ в няколкогодишната й история. Общият процент на партиите на Меркел и Зеехофер (ХДС/ХСС) също бележи спад от 2% и в момента е едва 30 на сто, като по този начин общият процент на т.нар. Голяма коалиция (в нея влизат и социалдемократите) възлиза на 47%, което означава, че в този момент тя не би имала болшинство в Бундестага. Останалите опозиционни партии остават стабилни, но с достатъчно малко доверие – Зелените имат 12%, Левите и Свободните демократи с по 9%. Близо 80% от германците са недоволни от работата на правителството на Ангела Меркел, показват данните от друго социологическо проучване, направено по поръчка на А Ер Де. Месец по-рано процентът на недоволните е бил 63%. Само 21% от запитаните са доволни от работата на кабинета. Това е с цели 16% по-малко, отколкото месец по-рано. Подобни резки колебания в настроенията на германските граждани са по-скоро рядкост, отбелязват от А Ер Де. Най-вероятната причина за тези резултати е конфликтът в управляващата коалиция заради миграционната политика. Популярността на лидера на ХСС и вътрешен министър Хорст Зеехофер, който започна спора с Меркел за мигрантите, е спаднала до 27% от 43% месец по-рано. В същото време рейтингът на Меркел остава сравнително стабилен и е загубил само 2% до 46%. В същото време, след няколкото седмици на заплаха за разпадане на правителствената коалиция в Берлин заради споровете по имиграционната политика вътрешният министър Зеехофер заявява, че дискусията е приключила и членовете на коалицията гледат в бъдещето, предаде ДПА. В интервю пред \"Билд\" Зеехофер заявява: \"Гледаме напред\". \"Винаги съм казвал, че предното стъкло (на автомобила) е по-голямо от огледалото за обратно виждане. Това е правило, което спазваме винаги\", подчертава той. Зеехофер смята, че няма основание да се разменят извинения между него и канцлера Ангела Меркел. \"Ние имахме спор по подробностите. Но по никакъв начин нямаше персонални атаки\", твърди баварецът. По думите му за него и за Меркел е било въпрос на \"дълг и отговорност\" да имат добро сътрудничество. \"Никой от нас не е поставял някога под въпрос бъдещето на коалицията. Ние се борехме за решаването на политически въпрос и накрая намерихме добро решение\", обяснява Зеехофер. В четвъртък късно вечерта трите партии от коалицията - ХДС на Меркел, ХСС и Германската социалдемократическа партия - постигнаха споразумение за бъдещата политика по имиграцията, припомня ДПА. Подробностите от сделката още не са обявени, но изглежда занапред кандидатите за убежище в Германия ще бъдат спирани на границата и ще бъдат връщани в държавите от ЕС, където са били регистрирани за първи път.", "date": "2018.07.08", "title": "Рекорден рейтинг на крайнодесните в Германия"}
{"url": "https://www.monitor.bg:443/bg/a/view/dara-mechtaela-za-profesija-zad-pechkata-104858", "text": "Да твори кулинарни шедьоври – това била мечтата на Дарина Йотова-Дара преди да открие любовта си към музиката. „Никога не съм искала да бъда известна. Мечтаех да съм певица на голяма сцена. Дори мечтаех да съм готвачка, но майка ми никога не ми даваше да помагам в кухнята. След това аз се научих сама“, обясни пред Нова тв изпълнителката на „К'во не чу“. Именно докато демонстрираше таланта си зад печката в рамките на риалити шоуто „Черешката на тортата“ тя срещна и любовта в лицето на Константин Трендафилов. Външният му вид било и първото, което привлякло отличничката от X Factor към поета, навлязъл смело в музикалните среди с пародийната си песен „Кекс“. Съвсем наскоро Дара отпразнува и първата си награда „Певица на годината“ в рамките на 16-то раздаване на отличията на БГ радио. Няколко дни по-късно тя пусна и поредния си хит - „Все на мен“. Само за 24 часа парчето предизвика интереса на 250 хиляди фенове в YouTube. Към момента видеото към песента е гледано от над 2 милиона меломани. Автор на музиката, текста и аранжимента на „Все на мен“ отново е Павел Николов от рап дуото Павел и Венци Венц. До момента той е направил за нея хитовете „Кво не чу“, „Родена такава“ и „Недей“. Самата Дара пък е съавтор на текста и музиката.", "date": "2018.07.08", "title": "Дара мечтаела за професия зад печката"}
{"url": "https://www.monitor.bg:443/bg/a/view/hero-v-kazahstan-za-zavryshtane-nachelo-na-irtish-104862", "text": "Димитър Димитров-Херо ще подпише до часове договор с бившия си отбор “Иртиш”. Според медиите в страната българският специалист вече е в Павлодар, за да завърши преговорите и да парафира контракта си. Основното искане на бившия наставник на “Лудогорец” е договорът да бъде дългосрочен, тъй като предложението единствено да довърши сезона с “Иртиш” не го удовлетворява. След напускането на “Лудогорец” бургазлията не планираше да започне работа преди Нова година, но явно от “Иртиш” са успели да го изкушат. Херо бе начело на тима в периода 2015-2017 година, като остави отлични впечатления с работата си и затова повторната покана не закъсня. Съществува и минимален шанс двете страни да не се разберат, но според казахстанските медии финансовите параметри са уточнени и договорката е почти сигурна.", "date": "2018.07.08", "title": "Херо в Казахстан за завръщане начело на „Иртиш“"}
{"url": "https://www.monitor.bg:443/bg/a/view/urediha-s-tv-izlychvane-vaduc-levski-104861", "text": "Драмата с телевизионното излъчване на първия мач между „Вадуц“ и „Левски“ завърши благополучно за феновете на футбола. Стартът на „сините“ в евротурнирите ще бъде излъчван у нас, след като преговорите между „Диема Спорт“ и лихтенщайнската телевизия стигнаха до успех. Така левскарите ще могат да гледат двубоя на стадион „Рейнпарк“ на 11 юли от 18,45 часа, а срещата е първата официална за тима на Делио Роси за новия сезон. Иначе основните притеснения на „Левски“ са свързани с участието на халфа Паулиньо. Лекарският щаб на „сините“ прави всичко възможно, за да възстанови бразилеца за мача с „Вадуц“. По всяка вероятност обаче Паулиньо няма да е на линия за гостуването, като надеждите са да бъде на разположение на Делио Роси за реванша в София. Паулиньо лекува мускулно разтежение на бедрото.  ", "date": "2018.07.08", "title": "Уредиха с тв излъчване „Вадуц“ - „Левски“"}
{"url": "https://www.monitor.bg:443/bg/a/view/szo-vseki-vtori-s-alergija-sled-7-godini-104856", "text": "Всеки втори ще страда от някакъв тип алергия след седем години, съобщи за „Монитор“ водещият специалист в областта на имунологията акад. Богдан Петрунов, като се позова на данни на Световната здравна организация. Това означава, че бумът на тези заболявания ще бъде към 2025 година. Тези данни той изнесе вчера – Световният ден за борба с алергиите. Основната причина са замърсителите в околната среда, като водещи поравно са консерванти, оцветители и стабилизатори в храните и замърсеният въздух, поясни акад. Петрунов. Радиационният фон също се увеличава и започва да провокира алергични реакции, тъй като срива имунната система, допълни той. Като водещи сред алергичните прояви той посочи домашният прах и акарите в него. Това са микрокърлежи, които предизвикват бронхиалната астма и плесенните спори. В последните години се увеличиха реакциите именно в резултат на плесенните спори. Причината е, че новите дограми на жилищата уплътняват много добре, но така намалява естествената вентилация. Така се получава идеална топла и влажна среда за развитието на въпросните плесени, посочи акад. Богдан Петрунов. От своя страна те провокират дихателната недостатъчност и спазматичният бронхит. В резултат между 8 и 9 процента от децата в България страдат от бронхиална астма, а възрастните дихателните алергии също са водещи, като те се изразяват пак с бронхиална астма, алергични ринит, алергичен риносинуит и Хроничната обструктивна белодробна болест (ХОББ). Втората причина за алергиите е наследствеността, каза още акад. Богдан Петрунов. При двама родители с алергия вероятността детето също да развие е 50%, ако от нея страна само майката или само бащата, рискът е 20 на сто, допълни той и съобщи, че Българското дружество по имунология е подготвило национална програма за борба с алергиите, която ще бъде представена в Министерството на здравеопазването.", "date": "2018.07.08", "title": "СЗО: Всеки втори с алергия след 7 години"}
{"url": "https://www.monitor.bg:443/bg/a/view/policejski-shef-ot-kustendil-s-obvinenie-za-ubijstvo-pri-katastrofa-104844", "text": "Шефът на криминална полиция - Кюстендил Захари Захариев се сдоби с обвинение за убийство, причинено в катастрофа, обявиха от Окръжен съд – София. Нелепият инцидент е станал 13.03.2018 г., когато около 6 часа в село Невестино настъпи пътно транспортно произшествие, при което почина 45-годишниат Росен Любенов.  „За да се избегнат всякакви съмнения в обективността на разследването, наблюдавано от Окръжна прокуратура - Кюстендил и за да се осигури бързина, обективност и всестранност на разследването, на 13.04.2018 г., на основание чл.195 ал.5 от НПК, главният прокурор Сотир Цацаров разпореди досъдебното производство да се ръководи от Окръжна прокуратура - София. Към днешния момент срещу Захари Захариев е повдигнато обвинение за престъпление по чл.343 ал.I и му е взета мярка за неотклонение „Подписка“. Разследването продължава“, обявиха от ОП - София. „Едва ли ще осъдят Захариев. Той е полицай от поне 20 години и все е бил на ръководни длъжности. Чухме, че е шофирал джипа си с над 200 км/ч. при ограничение 50. Направо е премазал колата на Роската. Наложило се е да я режат, за да го извадят от под ламарините“, коментираха близки до почерненото семейство. Ако вината на Захариев бъде доказана той може да получи присъда от 2 до 6 години „лишаване от свобода“. Веднага след инцидента полицейският началник излезе в отпуск, като най-вероятно той ще бъде отстранен и от системата на МВР. „Жалко, че заради Захари Захариев един невероятен човек загуби живота си, остави две деца сираци и жена вдовица. Няма присъда, с която да олекне на семейството му“, коментираха близки на починалия мъж. Росен Любенов почина близо две седмици след тежката катастрофа в столично здравно заведение. ", "date": "2018.07.08", "title": "Полицейски шеф с обвинение за убийство при катастрофа"}
{"url": "https://www.monitor.bg:443/bg/a/view/idris-elba-nahluva-v-semejstvoto-na-byrzi-i-jarostni-104864", "text": "Холивудският ас Идрис Елба ще се присъедини към семейството на популярния франчайз „Бързи и яростни“. Актьорът, чието превъплъщение в „Планината помежду ни“ му спечели безрезервните симпатии на киномани и критици, ще скочи в автомобила на основния злодей в спин-оф лентата на поредицата. Новината, че Елба е в последен етап на преговори за присъединяване към проекта, бе обявена от Дуейн Джонсън-Скалата, който заедно с Джейсън Стейтъм ще послужат като гравитираща за новия сценарий сила. „Той е лооошо момче! Привестваме този пич – Идрис Елба, с отворени и татуирани ръце в нашия филм „Хобс и Шоу“. Всеки герой е толкова силен, колкото е злодеят отсреща му“, написа бившият кечист, преквалифицирал се в екшън и комедиен актьор в социалните мрежи. За спин-оф проекта на „Бързи и яростни“ стана ясно през пролетта на миналата година, след като продуцентите от Universal отдадоха успеха на осмия филм от поредицата в боксофиса именно на екранната химия между Скалата и Стейтъм. „Хобс и Шоу“ се очаква да се появи на големия екран на 26 юли 2019 г.", "date": "2018.07.08", "title": "Идрис Елба нахлува в семейството на „Бързи и яростни“"}
{"url": "https://www.monitor.bg:443/bg/a/view/20-po-visoki-zaplatite-za-dyrjavnite-slujiteli-iskat-ot-knsb-ot-budjet-2019-104850", "text": "С 20% увеличение на заплатите на служителите в МВР искат от КНСБ от бюджет 2019. Това каза Кръстьо Боянов от федерацията на държавните служители. Това означавало, че щяло да има поне по 150 лв. отгоре върху всяко възнаграждение. От синдиката настояват и за увеличение от 49.4 млн. лв. в бюджета на Министерството на здравеопазването в частта му „Разходи за персонал“ за 2019г. Допълнителното финансиране щяло да даде възможност на над 14 хил. работещи да достигнат договорените в КТД „Здравеопазване“ минимални работни заплати на заетите в Регионалните здравни инспекции, Домовете за медико-социални грижи за деца, Държавните психиатрични болници. Необходимо било и увеличение на средствата за делигираните от държавата дейности за училищно и детско здравеопазване. Те предлагат към бюджет 2019 да бъдат добавени още 15 млн. лв., което щяло да доведе до увеличение с 10% на възнагражденията на медиците. Спрямо сегашния бюджет пък от КНСБ предлагат от догодина за средното образование да бъдат добавени още 362 млн. лв., каза Янка Такева от СБУ. Това щяло да позволи увеличение на заплатите с 15% или с по около 140 лв. „Увеличението на средствата, извоювано от СБУ и КНСБ през тази година позволи увеличението на учителските заплати от 760 на 920 лв. В колективния трудов договор са записани 13 видове допълнителни възнаграждения“, допълни още Такева. По време на семинара стана ясно още, че бюджетът за догодина трябвало да предвиди и средства за допълнителни разходи в образованието като извънкласни форми, училищна инфраструктура, изграждане на дигитални умения и безплатен интернет за всяко училище. Общата сума, която искат от КНСБ от бюджет 2019 е 1.7 млрд. лв. 990 млн. лв. от тях да бъдат използвани за увеличение на заплати, а 680 млн. за допълнителна издръжка.", "date": "2018.07.08", "title": "КНСБ: По 150 лв ръст в заплатите за държавните служители в бюджет 2019"}
{"url": "https://www.monitor.bg:443/bg/a/view/kitajci-strojat-umen-grad-v-blizost-do-sofija-104845", "text": "У нас ще бъде изграден първият „умен град“ в Европа. Бъдещият комплекс „Света София“ в Елин Пелин за 1.1 млрд. евро ще включва модерен конгресен и изложбен център и редица първокласни развлекателни и бизнес площи. Проектът за изграждането на комплекса беше представен през май месец миналата година по време на форум в Пекин по инициативата \"Един път, един пояс\". Новият „смарт“ град да бъде разположен на 20 км от София край Елин Пелин. По време на приключилата през уикенда среща на правителствените ръководители от форума „16+1“ бе подписано споразумение между китайските компаниите Capital Concept Limited, China Construction и Центъра за насърчаване на сътрудничеството в областта на селското стопанство между Китай и страните от Централна и Източна Европа. В документа е записано, че ще бъдат изградени високотехнологични стопанства и експериментални полета, като част от проекта за интелигентния град. Според проекта ще бъдат построени 17 демонстрационни сгради, на първите етажи на които ще има национални павилиони, където ще бъдат представени характерни селскостопански и други продукти от Китай и, част от форума „16+1“. На останалите етажи от сградите ще има информационни центрове, инвестиционни консултанти, туристически агенции. В конгресните зали ще се организират форуми на страните от , ще има постоянни експозиции в изложбените помещения и фолклорни фестивали. Демонстрационната зона в бъдещия интелигентен град ще се използва за отглеждане и селекция на нови и традиционни сортове селскостопански продукти и техники за тяхната преработка, както и за обмяна на добри практики в областта на научноизследователската и развойна дейност по отношение на селскостопанските продукти. Освен изграждането на високотехнологична селскостопанска демонстрационна зона, със споразумението се възлагат строителните дейности по проекта на компанията China Construction. В „умния град“ се предвижда да бъдат открити 1850 нови работни места, предвидените инвестиции са между 1.1 и 1.5 млрд. евро. Проектът за интелигентен град датира още от 2016 г., но бе замразен само 2 години след началото си. На 18 август 2017 година министърът на икономиката Караниколов удължи срока на инвестиционния проект.", "date": "2018.07.08", "title": "Китайци строят „умен град“ в близост до София"}
{"url": "https://www.monitor.bg:443/bg/a/view/emanuel-senie-porica-licemerieto-na-amerikanskata-kinoakademija-104852", "text": "Актрисата Еманюел Сение отклони поканата на американската киноакадемия да се присъедини към нея. Тя порица институцията за лицемерието й, като по думите й единствената причина да се търсят повече жени сред членовете е желанието на директорския борд да са в крак с времето. написа Сение в отвореното си писмо, публикувано във в. \"Журнал дю диманш\". Актрисата от ленти като „Горчива луна“ и „По действителен случай“ изтъкна, че същата тази академия е присъдила на Полански „Оскар“ за най-добър режисьор за „Пианистът“ през 2003 г., като определя рязката смяна в позицията на институцията като „любопитна амнезия“. Еманюел Сение заяви, че знае най-добре колко съжалява Роман Полански за това, което се е случило преди 40 години. Полански, който е на 84 години, се призна за виновен в сексуално посегателство над 13-годишно момиче през 70-те години на миналия век. Когато разбра, че въпреки споразумението с прокуратурата, ще бъде осъден за по-тежко престъпление - изнасилване, избяга във Франция. Американската киноакадемия изключи Роман Полански заедно с Бил Козби на 3 май, след като прие нов кодекс за поведение в отговор на скандала с продуцента Харви Уайнстийн.  ", "date": "2018.07.08", "title": "Еманюел Сение порица „лицемерието“ на американската киноакадемия"}
{"url": "https://www.monitor.bg:443/bg/a/view/andreev-sys-srebro-ot-evropejskoto-v-dior-104863", "text": "Валентин Андреев спечели сребърния медал от хвърлянето на чук по време на европейското първенство за юноши и девойки под 18 г. в Дьор (Унг). Българинът записа 81,41 м още в първия си опит и бе изпреварен само от украинеца Михайло Кохан, който оглави световната ранглиста в тази възраст с 87,82 м. Андреев има личен рекорд от 83,09 м, с които е и национален рекордьор за всички възрасти при подрастващите (включително и под 20 г.). Другата ни надежда Александра Начева се класира за финала на троен скок само с едни опит в квалификациите. Тя се приземи на 13,32 м, което е нов рекорд на шампионатите. Нормативът за участие на финала е 12,60 м, а българката е водачка и в световната ранглиста за девойки с резултат от 14,00 м. Веселин Живков пък се класира пети във финала на 200 м. Възпитаникът на Христо Стоянов спря хронометъра на 21,56 сек., а победата грабна Александър Киш (Гер) с 21,15 сек. Живков беше най-бърз в полуфиналите с 21,09 сек., но при по-силен от допустимото вятър от 2,2 м/сек.    ", "date": "2018.07.08", "title": "Андреев със сребро от европейското в Дьор"}
{"url": "https://www.monitor.bg:443/bg/a/view/lov-za-pokemoni-v-borisovata-i-dyjdyt-ne-uplashi-entusiastite-104851", "text": "Дори проливният дъжд, изсипал се по обед над София, не успя да провали масовия лов на покемони днес в Борисовата. За едно от най-големите събития в света на телефонните маниаци се събраха стотина ентусиасти на възраст от десет до 70 години. Най-големите късметлии се уредиха с шайни Скуиртъл, а останалите, навлечени в тематични тениски и с по няколко телефона и таблета – с емоциите от лова и подгизнали дрехи.", "date": "2018.07.08", "title": "Лов за покемони в Борисовата, и дъждът не уплаши ентусиастите (ГАЛЕРИЯ)"}
{"url": "https://www.monitor.bg:443/bg/a/view/ruski-sylzi-i-psuvni-sled-otpadaneto-ot-svetovnoto-104848", "text": "Сълзи и псувни – така накратко могат да се опишат емоциите в Русия след отпадането на националния отбор от домашното световно първенство по футбол. „Сборная“ беше елиминирана след драматична загуба на дузпи от Хърватия и се прости с мечтата си да вдигне титлата пред свои фенове. Така на полуфиналите Франция ще играе с Белгия във вторник, а в сряда е Англия – Хърватия. Емоциите около мача обаче явно дойдоха в повече на селекционера Станислав Черчесов, който се скъса да псува играчите по време на мача. На няколко пъти спецът бе уловен да засипва с ругатни футболистите, които губеха в резултата чак до последната минута. След мача Черчесов бе изключително нервен и налетя на репортер, който го попита за невъздържаното му поведение спрямо националите. „Това, че съм изразявал емоциите си с нецензурни думи, не означава, че съм бил недоволен от играчите, ядоса се Черчесов. - Не разбирам защо се фокусирате върху това и все търсите нещо негативно. Поздравих момчетата. Не съм ги псувал преди дузпите, просто се опитах да ги надъхам“, допълни спецът. Руските национали също бяха изключително емоционални и приеха много тежко отпадането. Двамата грешници, които изуснаха дузпи – Марио Фернандес и Фьодор Смолов, помолиха през сълзи феновете за прошка. „Искам да се извиня. Съотборниците ми ме подкрепиха, но въпреки това аз се чувствам адски виновен. Цената на моя пропуск е огромна, този момент ще ме преследва до края на живота ми. Опитах да успокоя Смолов, той също се извинява, но му е много трудно и не може да говори“, коментира Фернандес. В същия тон бе и изказването на Роман Зобнин, който все пак намери сили да застане пред камерите. „Питате ме какво чувствам? Нищо. Просто съм опустошен, изпразнен от емоции“, заяви Зобнин. След отпадането те заявиха, че се отказват от държавния тим. “Това беше всичко, тръгваме си със сълзи в очите, но без да ни е срам“, заяви Игнашевич. Руските медии пък писаха висока оценка на националния отбор за представянето на Мондиал 2018. Те са \"шампиони на нашите сърца\", написа \"Спорт Експрес\". \"Преди месец руските фенове можеха само да се засмеят на твърденията, че Сборная може да достигне толкова далеч\", пише още вестникът. \"Жалко е, но благодаря!\", е заглавието пък на \"Комсомолска правда\".", "date": "2018.07.08", "title": "Руски сълзи и псувни след отпадането от световното"}
{"url": "https://www.monitor.bg:443/bg/a/view/neapolitanskata-mafija-obsebva-bogorodica-ot-mejdugorie-104857", "text": "Святото за католиците градче Междугорие в Херцеговина, където през 1981 г. Богородица се явява на четири момичета и две момчета, вече е изцяло обсебено от мафията. Така смята архиепископ Хенрик Хосер, който е наместник на папа Франциск в светилището, посещавано всяка година от над два милиона поколоници от близо и далеч. Монсиньор Хосер уточни пред журналисти, че ръка върху всичко в Междугорие, от което може да се извлече някакво печалба, била сложила най-вече неаполитанската мафия – „ла камора“. Отговор на въпроса за какво става въпрос даде днес в просторно разследване най-тиражираният италиански всекидневник „Кориере дела сера“. Според пратеника на вестника в католическото светилище Фабио Постильоне камората контролирала съвместно с босненски мафиози цялата търговия там. Като се започне от продажбата на минерална вода и сандвичи, премине се през тази на всевъзможни сувенири и се стигне до нощувките и изхранването в кръчмета на стотиците хиляди поклонници. Особено доходоносен бил дбре развития от неаполитанските кланове Дзадза и Мацарела бизнес с фалшификати на дрехи, обувки и аксесоари на известни брендове като „Гучи“, „Прада“, „Фенди“, „Армани“, „Хоган“, „Найк“, „Адидас“ и др. Например чифт „техни“ обувки се харчел за трийсетина евро или поне 30 пъти по-евтино от оригинала, „марковите“ джинси, пуловери и борси пък вървели по 20 – 25 евро, 10 евро стрували шаловете с известно „лого“. Стоката била доставяна директно от „Ботуша“ през хърватското пристанище Дубровник, където митническият контрол бил „зануляван“ от мафията с няколко едри банкноти, давани на отдавна подкупени чиновници. Другата голяма далавера на камората в Междугорие, което е смятано за третото свято място за католиците в Европа след Фатима в Португалия и Лурд във Франция, били спекулациите със строителството там на малки хотели от двайсетина стаи, удобни за приютяването на автобус поклонници. Благодарение на тези хотели, както и на вдигнатите в гористата местност вили, неаполитанската мафия успявала да препира стотици милиони евро годишно, припечелени на Апенините от алъш-вериша с дрога, с оръжие и от проституция. Като цяло годишният оборот на камората в Междугорие според „Кориере дела сера“ възлизал на близо 11 млрд. евро, като възвращаемостта на 100 инвестирани евро била ...600 евро!", "date": "2018.07.08", "title": "Неаполитанската мафия обсебва Богородица от Междугорие"}
{"url": "https://www.monitor.bg:443/bg/a/view/izmyknaha-pyrvite-deca-blokirani-v-peshterata-v-tajland-104849", "text": "Спасители изведоха първите 6 момчета от групата, блокирана в пещера в Тайланд, предаде Ройтерс, като се позова на местни медии. Те са изминали четири километра, за да се доберат до един от изходите. Двете момчета са настанени в импровизирана лечебница близо до пещерата, където са подложени на физически преглед. Операцията по изваждането на 12-те деца и техния треньор по футбол от пещерата в Тайланд, където са блокирани от 23 юни, започна в неделя, предадоха световните агенции. \"Днес е големият ден. Момчетата са готови да посрещнат всички предизвикателства\", каза губернаторът на провинция Чианг Рай Наронгсак Осатанакорн. Той отговаря за кризисния щаб. За да извадят 13-те души от пещерата са пратени 13 чуждестранни водолази, пет тайландски водолази, пет морски пехотинци, допълва Ройтерс. Спасителните екипи от 3-4 дни са репетирали изваждането на момчетата. Операцията обаче може да отнеме 3-4 дни. Момчетата ще бъдат изваждани поетапно, като всяко едно ще е придружавано от двама водолази. Единственият начин за изваждането им е през тъмни и тесни пасажи, пълни с кал и вода и със силни течения и при въздух, в който кислородът не достига. Момчетата и техният треньор обаче са обучени да се гмуркат. Ден преди това стана известно, че в момента условията за изваждането на групата са най-подходящи - нивото на водата в пещерата е спаднало през последните дни и времето е благоприятно. На 23 юни край входа на пещерата бяха открити мотоциклет, велосипеди и спортна екипировка. От местен футболен отбор потвърдили, че намерените вещи принадлежат на група от 12 момчета на възраст между 11 и 16 години, водени от 25-годишен треньор. Пещерата, която се простира на близо 10 километра, има няколко входа и изхода. Групата се оказала блокирана вътре, след като част от пещерата била наводнена заради проливни дъждове.", "date": "2018.07.08", "title": "Измъкнаха първите деца, блокирани в пещерата в Тайланд"}
{"url": "https://www.monitor.bg:443/bg/a/view/mandjukich-platil-birata-na-sygrajdanite-si-104837", "text": "Нападателят на Хърватия Марио Манджукич зарадвал хиляди запалянковци в родния си град Славонски Брод за изминалия двубой срещу Русия на четвъртфиналите на световното първенство. Местното радио „Славония“ разкрива, че футболистът на „Ювентус“ дал 25 000 куни (около 3360 евро) за бира за всички привърженици, които се били събрали на тамошната фензона да гледат битката със Сборная, за тяхна радост спечелена от Марио и компания след дузпи. В града, който е до границата с Босна и Херцеговина, живеят около 59 000 души. Като юноша Манджукич е играл за два клуба от Славонски Брод - „Железничар“ и „Марсония“. От втория го взима НК (Загреб), когато той е на 19 г. Победата над Русия обаче предизвика странни емоции у друг хърватски фен. От радост той изхвърлил дивана си през прозореца, след което метнал и фланелката и заподскачал пред втрещените си приятели, с което гледал мача. Някой от тях заснел деянието му на видео, което предизвика истински фурор в социалните мрежи. Само за 12 часа клипът бе изгледан над 200 хиляди пъти.", "date": "2018.07.08", "title": "Манджукич платил бирата на съгражданите си"}
{"url": "https://www.monitor.bg:443/bg/a/view/naj-malko-65-jertvi-na-poroite-v-japonija-104846", "text": "Най-малко 65 станаха жертвите на проливните дъждове в Япония, предаде ДПА. Издирват се 45 души. Заради наводненията, причинени от пороите, няколко милиона души бяха принудени да напуснат домовете си. На места в западните части на Япония валя три пъти повече от обичайното за юли количество дъжд. Реките преляха и много хора се оказаха в капана на къщите си, заобиколени от вода, и трябваше да се покачат на покрива. Японската метеорологична агенция съобщи, че в страната не е имало подобни дъждове, предаде Ройтерс. Предупреждения за проливни дъждове продължават да са издадени за три префектури. В сила остава заповедта за евакуация на 2 милиона души. На други 2,3 милиона души се препоръчва да се евакуират също. Няма данни за пострадали български граждани при наводненията в Япония. До момента наши сънародници не са се обръщали за помощ към посолството ни в Токио, съобщиха от Дирекция \"Пресцентър\" на Министерството на външните работи. По информация на мисията най-пострадали са префектурите Хирошима, където броят на жертвите е достигнал 22 души, Ехиме - с 12 загинали, Осака, Шига, Киото и Хього. В събота сутринта беше отменено предупреждението за очаквани проливни дъждове във Фукуока, Сага, Нагасаки, Хирошима, Тотори и Окаяма, но положението в тези префектури продължава да е изключително тежко. Преустановени са учебните занятия в училищата и университетите в засегнатите региони. Правителството е мобилизирало около 50 000 души от силите за самоотбрана за справяне с извънредно тежката ситуация. Министерството на външните работи препоръчва настоятелно да се следят информационните сайтове и конкретно сайта на Японската метеорологична агенция (JapanMeteorologicalAgency- https://www.jma.go.jp/jma/indexe.html), да не се предприемат пътувания до нормализиране на обстановката, да се следят и спазват инструкциите на местните власти, да се вземат мерки за незабавна евакуация и подслоняване на безопасно място при необходимост. Дежурен телефон на Посолството на Р България в Япония: + 81 80 7966 5608 Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2018.07.08", "title": "Най-малко 65 жертви на пороите в Япония"}
{"url": "https://www.monitor.bg:443/bg/a/view/fifa-i-katar-iskat-mondial-2022-s-48-otbora-104834", "text": "Организаторите на Мондиал 2022 година заявиха, че са отворени за разговори относно участието на 48 отбора. Желанието на президента на ФИФА Джани Инфантино е в Катар да участват 16 тима повече, но той изрази съмнения дали домакините ще могат да се справят с подобен формат. Високопоставен представител от Катар заяви, че турнир с 48 отбора може да бъде организиран само на осем стадиона във и около Доха. \"Да, това е възможно. Ако форматът е направен правилно, това може да бъде доста вълнуващо световно първенство\", каза пред репортери в Москва Насер Ал Хатер, помощник-генерален секретар по въпросите на Мондиал 2022. В началото на юни ФИФА отложи разговорите за евентуално разширяване на формата на световното първенство на 48 отбора и на този етап следващото световно първенство остава с 32 отбора. Мондиал 2022 в Катар ще се проведе от 21 ноември до 18 декември. Ако се стигне до вариант с 48 отбора, това ще донесе повече квоти за Европа, с което ще се увеличи и шансът на България да се класира.", "date": "2018.07.08", "title": "ФИФА и Катар искат Мондиал 2022 с 48 отбора"}
{"url": "https://www.monitor.bg:443/bg/a/view/hakeri-prevzeha-profila-na-roksana-vyv-fejsbuk-104836", "text": "Фолдивата Роксана стана поредната звезда, жертва на хакери във Фейсбук. След като редица звезди, сред които Софи Маринова, Камен Донев и др., се оплакаха от злоупотреби с името им в интернет, изпълнителката на „Ало, звъня ти“ също бе опарена от недоброжелателите. „Здравейте, приятели. Това е моят нов профил. Наложи се да създадем нов след години на приятелство и комуникация“, написа разочарована Роксана в социалните мрежи. Тя предполага, че до превземането на профила й се е стигнало заради нездравословния интерес, който част от феновете й имат към личния й живот. Припомняме, че миналото лято отличничката от „Гласът на България“ посрещна втория си син. Момченцето Александър е кръстено на татко си – вторият мъж на Роксана. Двамата си казаха заветното „да“ броени дни преди появата на общия си наследник, като направиха съпричастни към голямото събитие и феновете на певицата чрез видеа на живо във Фейсбук.", "date": "2018.07.08", "title": "Хакери превзеха профила на Роксана във Фейсбук"}
{"url": "https://www.monitor.bg:443/bg/a/view/dps-s-novi-predlojenija-mediite-da-deklarirat-i-pari-ot-evroproekti-104840", "text": "Медиите да декларират пари от европроекти и банкови кредити. Такива промени готвят от ДПС, които да внесат между първо и второ четене на закона за задължителното депозиране на печатни и други произведения. Това стана ясно от коментара на депутата от ДПС Йордан Цонев пред БНР по повод закона, който цели осветляване на собствениците на медиите и тяхното финансиране. Законовите поправки, чиито вносители са депутатът и наш издател Делян Пеевски и колегите му по група Цонев, Хамид Хамид и Велислава Кръстева, бяха приети на първо четене преди седмица от НС. \"Сега подготвяме промени, с които ще разширим обхвата на прозрачност.  Ще бъде включено и кредитирането, финансирането по проекти - държавни или европейски, ще бъде включено и безвъзмездното финансиране, грантови схеми. - процеса на създаване на една медия, на нейната собственост, на нейното финансиране, на нейното разпространение. В момента умуваме и върху това целия този процес на прозрачност да се разпространи и върху медиите в интернет, обясни подробно идеята Цонев.  Той обясни, че основна  характеристика на медийната среда в последните години, е че неяснотата създава възможности за клеветене и за фалшиви новини. „Ние искаме да сложим край на тази неяснота. Има ли монопол в разпространението е една от тезите. Твърдят, че този монопол е на Делян Пеевски. Сега ще се види чрез регистъра, който ще се направи, чрез декларирането, кой коя медия притежава и колко % от нея и коя медия как се финансира“, каза депутатът. Цонев припомни, че през последните години медиите се развили сериозно. Така започнал дебат, особено от собствениците на медии в дясното политическо пространство има ли прозрачност в собствеността, във финансирането, в кредитирането. „Най-интересно беше, че тези, които поставяха тези въпроси, но не използваха нито един от политическите проекти, в които участваха, например Реформаторския блок, за да внесат закон, с който да направят тази собственост абсолютно прозрачна. И Когато го направихме ние, те изведнъж започнаха да критикуват и да се противят на това\", обясни той.  По думите му е важно да се знае кой кое е в българските медии и тяхното разпространение, защото и отделните журналисти. \"Един бизнесмен може да се занимава с политика, както може да се занимава и Доналд Тръмп, обясни той и уточни, че концентрацията на медии е предмед на работа на КЗК и първо трябва да бъде констатирана. „Законът ще създаде предпоставки тя да бъде констатирана, ако има такава. В целия свят е разрешено и медийни магнати, и бизнесмени да участват в политиката, но при пълна прозрачност на процеса. Това е!“, заяви Цонев.  Въпросът дали печатните медии трябва да бъдат субсидирани заради повишените цени на хартията е деликатен и трябва да се обмисли, коментира Цонев и посочи, че това би повдигнало въпрос за субсидиране на хартията за учебници и за литература.  Във финансирането на медиите по комуникационни стратегии и по европейските програми, според Цонев има и елемент на купуване на комфорт от страна на политици. „Затова искаме и това да стане прозрачно\", каза той и уточни, че законът прави широка крачка напред към изсветляване на медийния пазар. Една медия се бори с чисто пазарни средства, опитва се със своята продукция да привлича рекламодатели и да се издържа, а другия, примерно, получава всяка година по един транш от 1,5 млн и се издържа с него и единствената ѝ задачата е да провежда политиката на този, който ѝ дава парите, а не в обществен интерес и не на пазарен принцип, аргументира се депутатът и допълни - „Ако хората знаят за грантовете, биха осъзнавали и че политиката на една медия е подчинена на организацията, която я финансира и това което казва не винаги може да е последна инстанция на морала, на мъдростта, на обществения интерес, а може би е последна инстанция на неправителствените организации, които формират това“. Цонев коментира и деята за вдигането на акциза за бездимните цигари и обясни, че ДПС се още няма официална позиция. Вече обаче са водени разговори, а във вторник парламентарната група ще се събере. „Няма да го подкрепим. По средата на годината акциз и данъци не се вдигат. Първо няма такава нужда. Второ, не намираме, че е достатъчно обосновано и мотивирано това предложение. Ще бъдем „против“ за много голямо огорчение на производителите на фалшиви новини, които побързаха това предложение да го обвържат с нашия депутат Делян Пеевски“, каза още Цонев. Междувременно темата за медийния закона коментира и друг от вносителите - Велислава Кръстева. Пред Канал 3 тя обясни, че Идеята е фактическите собственици на медии да влязят в регистър към културното министерство. Тя обясни, че разширяват обхавата на закона, който няма да важи само за печатните издания, но и за всички видове медии.  \"Налице е проблем, който трябва да бъде решен. Той засяга и начина, по който функционира демокрацията. Важно е да се знае кой говори, защо говори и чии интереси защитава. Когто анонимки издания си позволяват да клеветят и маскарят, са длъжни да се осветят\", коментира Кръстева. Тя също добави, че от ДПС вече работят по предложения,които да внесат между 1-во и 2-ро четене на закона и би било добре, освен даренияра и грантовете, да се деклароират кредити, финансиране по оперативни програми или държавни проекти. Кръстева изтъкна, че представители на група медии, който били най-гласовите по това как трябва да се осигури прозрачност на медиите, сега всички те са били противници на закона.  \"С този закон не се цели д се пуска или спира финансиране. Нашата цел е да се осигури повче светлина. Друг е въпросът кой се страхува от светлината\", заключи Кръстева. ", "date": "2018.07.08", "title": "ДПС с нови предложения: Медиите да декларират и парите от европроекти и кредити (ОБНОВЕНА)"}
{"url": "https://www.monitor.bg:443/bg/a/view/litovec-e-shampion-po-nosene-na-syprugi-snimki-104838", "text": "Във финландския град Сонкаярви се проведе 23-ият световен шампионат по носене на съпруги. Победителят тази година е Витаутас Киркилаускас от Литва, който най-бързо успя да пренесе съпругата си Неринга. Двойката има две деца. Надпреварата включваше тичане, преминаване на вир и преодоляване на други препятствия, като по това трасе състезателят носи съпругата си или партньорката си. В състезанието участваха 53 мъже от 13 страни, като САЩ, Великобритания, Швеция и др. Събитието, което се провежда от 1992 г. насам, изправя една срещу друга двойки от цял свят. В надпреварата основната тежест пада върху мъжете, които се надбягват по труден терен, носейки жените си на гърба си и тъй като тук от особено значение е теглото на жената, защото някои са тип „джобно гадже“, а други – „триумф на материята“, размерът на наградата зависи от килограмите на жената в количество бира. “Съпругата, която ще носите, трябва да е вашата, на съседа или някоя, която сте намерили някъде, стига да е над 17-годишна”, информират организаторите. Дължината на трасето е 253,5 метра, а състезателите трябва да преминат през две сухи и едно водно препятствие, дълбоко около един метър. Според правилата минималното тегло на жената трябва да бъде 49 килограма, а ако случайно е по-малко, тогава недостатъкът се компенсира с раница на гърба. Таксата за участие е 50 евро на двойка, но се организира и отборна надпревара, за която регистрацията струва 111 евро. Смята се, че надпреварата като идея датира от XIX век покрай легенда за местен главатар на банда, който изпитвал новите бандити, като ги карал да носят чували със зърно или прасета по трасе, осеяно с препятствия. Други вярват, че състезанието по носене на жени е вдъхновено от традицията на краденето на булки. На шампионата освен награда за най-бърз носач на жена, има и допълнителни награди - за най-добре облечен носач, за най-силен носач и за най-смешен опит за пренасяне на съпруга. Това дава шанс да победят и по-бавни участници. Все пак трябва да се отбележи, че във въпросния шампионат класирането не е толкова важно – забавата е над всичко.", "date": "2018.07.08", "title": "Литовец е шампион по носене на съпруги (СНИМКИ)"}
{"url": "https://www.monitor.bg:443/bg/a/view/tom-hardi-ochakva-treta-rojba-104841", "text": "Английският актьор Том Харди е в очакване на третата си рожба. Това стана ясно на премиерата на филма Swimming With Men, в който с участие се разписва съпругата на звездата – Шарлот Райли. Именно на бляскавото събитие тя се издала за текущата си бременност, като се опитала да прикрие коремчето си с широка бяла рокля, твърдят от Daily Mail. Самата Райли, както и Харди обаче все още не са потвърдили радостната вест. Двамата вече отглеждат един общ наследник, който се появи на бял свят преди две години. Звездата от „Табу“ вече има 10-годишен син от предишна връзка. Първите искри между него и Райли прехвърчат още през 2009 г., на снимачната площадка на минисериала „Брулени хълмове“. Двамата участваха заедно и в сериала „Остри козирки“. До олтара се разходиха преди 4 години. Харди, когото скоро ще видим и в мечтаната му роля – на Ал Капоне, е споделял неведнъж, че разковничето в успешната му връзка с Шарлот се крие в старанието им да не се откъсват един от друг повече от три седмици.", "date": "2018.07.08", "title": "Том Харди очаква трета рожба"}
{"url": "https://www.monitor.bg:443/bg/a/view/prezidentski-chestitki-za-rusija-i-hyrvatija-104839", "text": "Мачът между Хърватия и Русия развълнува сериозно и президентите на двете страни – Колинда Грабар-Китарович и Владимир Путин. Дамата бе на трибуните на стадиона в Сочи, докато домакините бяха представени от премиера Дмитрий Медведев. Русокосата Колинда дори бе облечена в официален тоалет със знамето на Хърватия и бурно отпразнува головете, а след мача влезе в съблекалнята, за да поздрави лично играчите. „Това е паметен ден за цяла Хърватия, за втори път националният отбор по футбол стига до полуфинал на световно първенство (след 1998 г, б.р.). Благодарих на треньора и на футболистите. Те са много радостни и ме увериха, че имат сили да стигнат до върха“, коментира Колинда Грабар-Китарович. В руския лагер пък също получиха честитка от държавния глава Владимир Путин. Прессекретарят му Дмитрий Песков заяви, че Путин е позвънил на треньора Станислав Черчесов и е предал най-искрени поздравления на играчите. „Президентът е изключително горд с представянето на отбора на световното първенство и постави отлична оценка на треньора и играчите“, обявиха от пресслужбата на Кремъл. В същото време въпреки отпадането руските национали продължават с официалните събития, като имаха среща с фенове в Новогорск в часовете след мача.", "date": "2018.07.08", "title": "Президентски честитки за Русия и Хърватия"}
{"url": "https://www.monitor.bg:443/bg/a/view/shuker-se-uspokojava-s-vodka-na-stadiona-104842", "text": "Емоциите от мача в Сочи дойдоха в повече на президента на футболната федерация на Хърватия и бивш национал Давор Шукер. Босът изгледа двубоя от ложата, като призна, че след втория гол на „шахматистите“ е трябвало да се успокоява с водка, за да не получи инфаркт от притеснение. „Много, много съм щастлив, коментира Шукер след успеха. - Тези мачове обаче определено не ми се отразяват добре на здравето, много са драматични. При 2:1 отидох да изпия набързо една голяма водка, за да не ми се пръсне сърцето от напрежение. Футболистите пишат история и го знаят, Англия е преодолим съперник“, допълни Давор Шукер. Селекционерът Златко Далич също прие изключително емоционално успеха. Треньорът на Хърватия нямаше сили да стои прав при дузпите и изгледа ударите от резервната скамейка, като след края се разплака и дълго време не можеше да сдържа сълзите си. „Имахме тежки периоди, но успяхме да ги надвием. Имам отличен отбор от истински мъже и съм горд с тях. Това са сълзи от радост, просто съм адски щастлив“, сподели спецът. Той бе подкрепен и от звездата Лука Модрич, който пък имаше огромен късмет при дузпите и след неговия изстрел топката се удари първо във вратаря, а след това и в гредата, за да влезе в мрежата. „Когато видях как Акинфеев докосна топката, сърцето ми за миг спря, но после си отдъхнах“, допълни Модрич, който заяви, че не мисли за спечелване на „Златната топка“.", "date": "2018.07.08", "title": "Шукер се успокоява с водка на стадиона"}
{"url": "https://www.monitor.bg:443/bg/a/view/procedurata-po-izbora-na-upravitel-na-nzok-e-dostatychno-prozrachna-104823", "text": "Планираната промяна на здравноосигурителния модел не би трябвало да доведе до увеличаване на здравната вноска през тази и следващата година. Промените, които ще предложи през есента здравният министър, трябва да увеличат дяла на здравното застраховане, каза в „Неделя 150“ председателят на парламентарната комисия по здравеопазване Даниела Дариткова  „В момента, хората, плащайки здравна осигуровка, им се налага да доплащат за медицински изделия, а когато се наложи за едно медицинско изделие да се доплати кеш 1000 лева, при необходимост от спешна интервенция, е далеч по-голям проблем за хората, отколкото ако се застраховат с по-малки суми. Има някаква предвидимост на тези разходи във времето. 2019-та не вярвам да има вдигане на здравната вноска“. При изпълнението на тазгодишния здравен бюджет болничната помощ функционира нормално, но има сериозен преразход по отношение заплащането на лекарства. Това показва липсата на оперативен контрол в НЗОК, заяви Дариткова. „На този етап не съм чула намерения за актуализация на бюджета на НЗОК. Неадекватното в реакцията на предходния управител беше, че бюджетът за тази година е внесен в Надзорния съвет от него, защото проф. Плочев управляваше касата от края на месец юли миналата година, т.е, когато е внасял бюджета, вероятно не е имал информация за проблемите, които са съществували с тези плащания. Изпълнението на бюджета по отношение на лекарствените продукти – там имаме сериозен преразход и за мен беше много тревожно да чуя и, че няма засега получени средства от отстъпки за лекарствените продукти, които са регламентирани. Всичко това изисква наистина да имаме оперативно ръководство на Касата и управител, който да познава дейността й“, каза тя, след като тази седмица управляващите номинираха д-р Дечо Дечев за нов управител на НЗОК. В момента е директор на столичната болница „Св. Иван Рилски“.", "date": "2018.07.08", "title": "Дариткова: Планираната промяна в модела няма да увеличи здравната вноска"}
{"url": "https://www.monitor.bg:443/bg/a/view/cenata-na-dinite-se-sruti-na-borsata-v-lubimec-104825", "text": "Рязко поевтиняха дините на борсата в Любимец, едно от големите тържища в Южна България.Вносът от Гърция, Македония и Румъния подбива пазара, жалват се местните стопани. Цените сега са ударили дъното от 10-12 ст. за килограм. Според местните, с всяка изминала година търговията е все по-слаба и по-слаба. През 2017 г. ранните дини се пласираха за по 30-40 ст./ кг, а сега цената им започна от 20 ст. Въпреки че стойността е по-ниска от 2017 г. интересът на купувачите на едро е спаднал двойно. В момента килограмът на динята върви между 13 - 18 ст., но и на тази цена почти няма купувачи. Цели ремаркета се търгуват на цена 10-12 ст. Производителите се жалват, че нямат избор и продават на безценица и под себестойността. Но имали много не обрани дини, а и заради дъждовете и градушките тази година те бързо започвали да гният. Иначе въпреки бедствията, реколтата се очертава като повече от добра. Гони към 10 тона дини от декар, твърдят стопаните. Само на 50 км от Любимец, на пазара в Хасково дините се продават на цена между 39 и 52 ст. за килограм. В София и Пловдив цената им скача до 65-70 ст, но и разходите за транспорт са по-високи. Освен дини на борсата се пласират и други плодове и зеленчуци. Пъпешите вървят за по 60 ст. за килограм, но търсенето е ниско. Утехата е, че доматите се харчат много и на добри цени. Вървят в момента по 1-1,50 лева за килограм.", "date": "2018.07.08", "title": "Цената на дините се срути на борсата в Любимец"}
{"url": "https://www.monitor.bg:443/bg/a/view/nauchno-dokazano-vratovryzkata-ubiva-rabotosposobnostta-104835", "text": "В много фирми и учреждения вратовръзките са задължителни за мъжете, но германски учени твърдят, че те намаляват работоспособността им, защото спират притока на кръв към мозъка, съобщи в. \"Мейл он сънди\".     Резултатите от изследването показват, че мъжете, които ходят на работа, облечени неофициално, са много по-продуктивни. Изследователите от университетската болница на Шлезвиг-Холщайн са работили само с 30 мъже. Те обаче са установили статистически значим спад във функционирането на мозъка на тези, останали с вратовръзка по време на изследването с ядрено-магнитен резонанс. Кръвоснабдяването на мозъка в този случай намаляло със 7,5 процента. Подобен спад не предизвиква видими симптоми, но е достатъчен, за да намали когнитивните функции. Резултатите потвърждават колко по-подходящ е небрежният стил на облекло, въведен в Силициевата долина. Негови привърженици са Марк Зукърбърг и покойният Стив Джобс.", "date": "2018.07.08", "title": "Научно доказано - Вратовръзката убива работоспособността"}
{"url": "https://www.monitor.bg:443/bg/a/view/kejti-peri-sybira-1-milion-za-bolno-dete-104843", "text": "Поп звездата Кейти Пери е сред звездите, които се отзоваха на благотворителната кампания, публикувана в краудфъндинг платформата GoFundMe, в помощ на болно дете. Кампанията е водена от семейството на 6-годишния Картър Саркар, който страда от Санфелипо синдром, а финансовата цел, отбелязана в сайта достигаше 1 милион долара. Благодарение на даренията на Пери, Селена Гомез, Опра Уинфри, Марк Уолбърг, Дженифър Гарнър и др. сумата бе събрана за малко повече от месец. Нещо повече, звездите дадоха и гласност на кампанията, като не преставаха да я споделят в социалните мрежи. Така момченцето ще може да бъде включено в програма за експериментално лечение на болестта.", "date": "2018.07.08", "title": "Кейти Пери събира $1 милион за болно дете"}
{"url": "https://www.monitor.bg:443/bg/a/view/emil-karanikolov-biznesyt-trjabva-da-se-vyzpolzva-ot-formata-16-1-104827", "text": "Провеждането в София на срещата от формата „16 + 1\" е признаване на България и региона като стратегически сектор. Оттук нататък следват и партньорство между компаниите. Има политически сигнал, че регионът е стратегически и китайските компании могат да работят с нашите. Изрично е подчертано, че всичко ще става по правилата на ЕС, за да не се разделя и България беше трибуната, откъдето това се каза – поредното постижение на българската държава“. Това каза пред БНР министърът на икономиката Емил Караниколов. „Това посещение е само началото. Ние им представихме транспортни и инфраструктурни проекти, които са трансгранични - за целия регион. Те бяха разгледани лично от държавния секретар на Китайската Народна Република. Проведе се и първата среща на междубанковите асоциации, има подписан договор за кредит между ББР и китайската Банка за Развитие за около милиард и половина, от които ще се възползват български малки и средни предприятия Това е началната стъпка. Няма как да очакваме на този форум всичко да бъде подписано. Още вчера започнаха срещите в Министерство на икономиката. До края на месеца всеки един министър и ще има много. Политиците трябва да създадат моста между бизнеса, а бизнесът трябва да се възползва. Имаме покана вече за изложението в Шанхай през ноември. То ще е само за стоки, които ще бъдат внасяни в Китай“.  ", "date": "2018.07.08", "title": "Емил Караниколов: Бизнесът трябва да се възползва от формата \"16+1\" "}
{"url": "https://www.monitor.bg:443/bg/a/view/bylgarija-v-top-10-na-samotnite-evropejci-104830", "text": "България се намира на осмо място в Европа по брой домакинства, състоящи се от един човек, според данни на европейската статистическа служба Евростат за 2017 г. Челната позиция е заета от Швеция. Данните показват, че за миналата година домакинствата от необвързани възрастни без деца представляват 1/3 от всички семейства в ЕС. Челната позиция е заета от Швеция, в която едночленните домакинства са 51% от населението. След нея са Дания с 44%, Литва с 43% и Финландия с 41%. България е на осмо място в класацията с резултат малко под 40%- близо 37%. На опашката са Полша (24%), Хърватия (23%), Словакия (22%) и Португалия (23%), а последното място е заето от Малта, където процентите са едва 19%. Статистиката отбелязва и цялостен ръст на едночленните домакинства, които за 2010 г. са били 31%. Сега обаче те са 34% с повишение от близо 2.4%. В някои страни обаче този ръст е по-лесно забележим. Например в Латвия процентите са се увеличили от 25 на 35% само за 7 лета, считано от 2010 година.", "date": "2018.07.08", "title": "България в топ 10 на самотните европейци"}
{"url": "https://www.monitor.bg:443/bg/a/view/zashtitnik-drazni-sys-slava-na-ukrajna-104832", "text": "Поредният политически скандал избухна на световното. Хърватският национал Домагой Вида не пропусна да провокира Русия след драматичната победа с дузпи. Защитникът подразни “братушките”, след като посвети успеха на Украйна, която загуби Крим и води военни действия в района на Донбас. “Слава на Украйна”, провикна се Вида в клипче, което качи в социалните мрежи и веднага предизвика сериозен отзвук. Действията му очаквано бяха приети „на нож“ от руските медии, които го нарекоха палячо и го призоваха за извинение. Големият въпрос обаче е дали Вида ще бъде наказан от ФИФА за предстоящия полуфинал с Англия. По-вероятно е хърватинът да не „изгори“, но да отнесе сериозна глоба. Подобен казус вече имаше на мондиала, като бяха замесени албанските национали на Швейцария Джердан Шакири и Гранит Джака. След победата над Сърбия те показаха с ръце двуглавия орел на Албания, заради което отнесоха солена глоба от ФИФА. „Подобни провокации нямат място във футбола, но все пак разбираме огромните емоции, които вълнуват играчите“, мотивираха се от световната централа.", "date": "2018.07.08", "title": "Защитник дразни със „Слава на Украйна“"}
{"url": "https://www.monitor.bg:443/bg/a/view/cvetanov-vyv-vashington-za-konferencija-na-mozychnite-trystove-104826", "text": "Шефът на ПГ на ГЕРБ и зам.- председател на партията Цветан Цветанов заминава на едноседмично работно посещение във Вашингтон, съобщиха от пресцентъра на ГЕРБ. Той пътува за САЩ за участие в 8-та Трансатлантическа конференция на мозъчните тръстове \"В преосмисляне на голямата трансатлантическа сделка\". Самата конференция ще има 8 сесии, на които ще се обсъдят отношенията ЕС и САШ, влиянието на Брекзит, възможностите и предизвикателствата, създадени от новите технологии, трансатлантическата търговия, бъдещето на НАТО, трансатлантическото единство в свят на геополитическо съперничество и борбата с тероризма, и трансатлантическата политика в Близкия Изток. Преди конференцията обаче Цветанов ще се включи и в 9-та Среща на върха на Трансатлантическата парламентарна група. Тя ще се проведе във Вашингтон на 10 юли, като участниците в нея ще коментират актуални политически теми, касаещи отношенията между ЕС и САЩ и международната сигурност. В рамките на работното си посещение във Вашингтон Цветан Цветанов ще проведе редица срещи с представители на правителствени и неправителствени организации от САЩ и Европа", "date": "2018.07.08", "title": "Цветанов във Вашингтон за конференция на мозъчните тръстове"}
{"url": "https://www.monitor.bg:443/bg/a/view/uve-objavi-predsrochno-transfera-na-ronaldo-104828", "text": "Поредното солидно доказателство за трансфера на Кристиано Роналдо в „Ювентус“ бе разкрито, при това погрешка. Както е ясно, футболният свят чака всеки момент сделката между „Реал“ и „Старата госпожа“ да бъде обявена официално, а междувременно всички знаци сочат за финализиране на преговорите. По невнимание „Ювентус“ дори пусна в социалните мрежи официалното видео, с което ще бъде представен Роналдо. Клипчето изтече в официалния портал на клуба в мрежата Weibo (азиатският еквивалент на Youtube, б.р.), но след час бе изтрито. Времето обаче се оказа достатъчно на феновете, за да копират и разпространят видеото. На кадрите се разказва историята на номер 7 в „Ювентус“ и най-големите играчи, които са били с този екип. Очаква се именно Роналдо да играе със седмицата на гърба, а преди него това са правели играчи от ранга на Анджело ди Ливио, Джанлука Песото, Хасан Салихамиджич, Симоне Пепе, Симоне Дзадза и Хуан Куадрадо. Колумбиецът пък ще трябва да се откаже от номера си, за да стане Роналдо седмият футболист, носил цифрата на гърба си с екипа на “бианконерите”. За финализирането на преговорите информират едновременно испанският „Марка“ и италианският „Тутоспорт“. Според изданията опитът на „Реал“ да завиши в последния момент цената на Роналдо е бил неуспешен. Така параметрите на сделката остават както в началото – трансферна сума от 100 милиона евро и годишна заплата за Кристиано от 30 милиона евро. Испанската преса разкрива още два интересни детайла преди официалното обявяване на сделката. По изрично настояване на Флорентино Перес пък самият Кристиано Роналдо ще дойде, за да обяви решението си да напусне. С този ход Перес иска да покаже, че „Реал“ няма вина за раздялата, която става по желание на португалеца. В момента Роналдо е на почивка в Гърция, от където качва снимки в социалните мрежи. Интересното е, че на фотосите звездата е облечен единст6вено в черно и бяло – цветовете на „Ювентус“.", "date": "2018.07.08", "title": "“Юве“ обяви предсрочно трансфера на Роналдо"}
{"url": "https://www.monitor.bg:443/bg/a/view/razbiha-cherno-toto-za-48-mln-dolara-francija-favorit-na-bukmejkyrit-104829", "text": "Полицията в китайската столица Пекин разби голям сайт за онлайн залози с оборот от повече от 320 милиона юана (над 48 милиона долара), с помощта на който се е осъществявало приемане на залози на мачовете от Световното първенство по футбол в Русия. Арестувани са 46 души. За провеждане на акцията са били използвани около 200 служители на службите за сигурност. Били са иззети компютри и множество банкови карти. Според предварителна информация от разследването 14 души от задържаните след разпит са били арестувани във връзка с повдигнати обвинения в нарушение на правилата за хазарт. Организирането на онлайн залагания на футболни мачове, както и участието в тях, е забранено в Китай. Според законодателството за такъв вид нелегален бизнес се полагат до 10 години лишаване от свобода и солидна финансова глоба. Интересното е, че само преди дни и руската полиция се похвали с разбиване на мрежа за нелегални залания на мачове от мондиала. В операцията бяха арестувани десетки букмейкъри, които са приемали на ръка пари и сами са определяли коефициенти за мачовете. Иначе преди фазата на полуфиналите пък фаворит на букмейкърите за шампион е Франция. Ставката за „петлите“ е 3. Следват Белгия и Англия с 3.75, а с най-малки шансове е Хърватия – 5.", "date": "2018.07.08", "title": "Разбиха черно тото за $48 млн., Франция фаворит на букмейкърите"}
{"url": "https://www.monitor.bg:443/bg/a/view/berbo-s-fotosesija-ot-slynchaka-104813", "text": "  И това лято Митко Бербатов не измени на семейната си традиция и летува с любимите си три жени в същия  хотел в Слънчев бряг. Освен с мачлета на малки вратички със свои приятели този път Бербо изненада десетки хилядите си почитатели в социалната мрежа с интересна фотосесия: „Да се забавляваш със семейството си“, така именитият български фурболист е озаглавил колекцията от фотографии, автори на които,  вероятно, са съпругата Елена и щерките им - 8-годишната Деа и 6-годишната Елиа. Впечатляваща е снимката, на която Бербо се хвърля в басейна на хотела, правейки кавър версия на знаменития си гол със задна ножица срещу „Ливърпул“. Тогава, на 19 септември 2010 година с екипа на „Манчестър Юнайтед“  той стана автор на хетрик,  „червените дяволи“ заслужиха шампионската титла в Англия, а българина завоюва купата на голмайстор.", "date": "2018.07.08", "title": "Бербо с фотосесия от Слънчака"}
{"url": "https://www.monitor.bg:443/bg/a/view/ubijte-jajcata-i-turete-mravkite-v-tendjereto-104824", "text": "„Убийте яйцата и турете мравките в тенджерето!”- нищо чудно тази заповед да влезе в кухнята на популярното риалити „Мастър шеф” през новия сезон. Кулинарият корифей Андре Токев се сблъска с нея покрай книгата „Изкуството на старата българска кухня. Кулинарното наследство на XIX век”, чийто предговор написа. Затова уточнява с усмивка, че „убийте” означава „разбийте”, а „мравките” са... „мръвки”. Такъв е бил изказът на предците ни в първите години след Освобождението и старите вестници са като моментна снимка на онова време. Тъкмо измежду техните страници са взети рецептите, включени в обемистия том, илюстриран от художничката Милена Вълнарова, и издаден от „Лист”. Колосалният труд от 336 страници включва 428 рецепти за ястия – „Конопида със сирене”, „Спаранги Louis XV”, „Супа Мария-Луиза” или „Омелета с домати” са само част от удоволствията за небцето и стомаха. Сред останалите деликатеси са „агнешки крака”, „туршия” от череши и още, и още. „Убедил съм се, че кулинарията е история и историята е кулинария. Затова разгърнах тази книга с любопитство, а я затворих с усещането за изпитано удоволствие. Идеята на издателство „Лист” да издири и преиздаде рецепти, по които са готвили българите от старо време, е похвална и съм радостен, че е достойно реализирана. Давам си сметка за трудностите и часовете ровене из архивите, но също така съм сигурен, че работата по тази книга е донесла огромно забавление на създателите си. Убеден съм, че същото ще изпитате и вие, читателите.  Ще се почувствате като кулинарни археолози, които ровят в пластовете и продуктите на XIX век и вадят оттам артефакти като рецепта за туршия от череши, съвети как да сварите говеждото по матроски начин или някой и друг непознат съд за храна. Харесвам много някогашния ни език и чрез забравените думи, които открих в тази книга, усетих какви аромати са извирали от тенджерите тогава. Радва ме този поглед към миналото и връщането към старите традиции в отношението към храната. В стремежа си да сме непрекъснато „в тренда” днес например се нахвърляме на аспержите като нещо ново в менюто на българина, забравяйки, че само преди век страната ни е била най-големият производител на този зеленчук в Европа”, отбелязва chef Андре Токев в предговора. Като основни исторически извори за рецептите от онова време са използвани броеве на списанията „Христианский свят”, „Семейно огнище”, „Домакиня”, както и писмата на френския граф Робер дьо Бурбулон до майка му и съпругата му. На 26 години той става личен секретар на княз Фердинанд, а по-късно и церемониалмайстор и Велик шамбелан на Двореца. „Изкуството на старата българска кухня” ще е любопитна за много широк кръг хора и ще ги провокира не само с кулинарни открития, а и чисто езиковедски – например захар и тел са били в мъжки род, пишело се е маруль и роль вместо маруля и роля, а вместо думата „вилица“ дълго време в Източна България са използвали „фъркулица”, заета от съседна Румъния. Сосът на ястието не се сгъстява, а „вчестява”, а преди да уври до днешното си изписване, бульонът минава през фазите на буйлйон, булйон, болйон, булион. В изданието запазихме тези различни варианти на изписване, за да запазим автентичността”, казва съставителят на книгата Елена Кръстева.     РЕЦЕПТИ    Овчи бут, печен във фурна    Да се извади костта на крака чак до големия став, да се тури бутът в гивеча, да се намаже с масло, посипе със сол. Да се пече във фурната един час, след като е добре почнало да се препича. Често да се намазва с масло, а най-вече към допичанието. Ако почне да прегаря отгоре, тогава да се покрие с една бяла хартия. След като се извади препеченото месо в друг съд, да се налее малко вода в гивеча, да се тури в пещта, за да заври. Този сок се туря в отделен съд за соус. Забележка: С бут, печен във фурната, както и на шиш, слагат се на трапезата картофено или грашено пуре.  1895 г.      Картофено пуре    Да се обелят сурови картофи, ако са големи, да се нарежат на порязници и да се измият, да се турят в тенджерата с вряла вода, колкото да ги покрие, и 2 щипки сол. Да се сварят добре и изцедят. Да се смачкат като тесто с дървена лъжица в тенджерата или пък прекарат през цедилката. Да се прибави една лъжица масло. Да се обърка добре навсякъде. Тогава да се налива малко по малко горещо мляко, догде стане на каша, която се туря на огъня, за да се загорещи до завирание. На снемание да се прибави и сол, според вкуса на хората, които ще ядат. Пурето трябва да бъде по-често от каша, за да стои на купчина, когато се сипва по чиниите.  1895 г.       Котлет в хартийна завивка   Вземете месото, нарежете на порции, турете под дъската и го понабийте с гладката страна на сатъра, за да се изтънчи, като предварително понамокрите сатъра и месото, за да не прилепнат. Опържете месото в дървено масло, извадете го на една паница и излейте дървеното масло в друга паница. Турете в тиганя 30 грама прясно масло и опържете в това накълцани на три малки главички червен лук за 3 котлета; вземете 10 гъбички, очистете ги добре и ги турете във вода, за да се маха миризмата им. При пържения лук прибавете 1 лъжичка брашно, 1 лъжичка домата, 2 лъжици бяло вино, изцедете и соса на котлетите от паничката с три накълцани гъби и оставете да възврят. При възвиранието прибавете и другите гъби, нарязани на тънки филийки; при това отнемете тлъстината на 6 тъничко нарязан на филийки сварен жамбон; турете и тази тлъстина в салцата, а щом салцата се сгъсти, нарежете от една бяла дебела книга три сърцеобразни парчета, намажeте ги с дървено масло, наредете ги в едната половина на книгата на пластове. Първом жамбона, после салцата, после котлета, пак салцата и отгоре жамбона, прегънете книгата както и по краищата във вид на шев, за да не влиза въздухът, или турнете във фурната да се опекат; близо при сервирането им, щом книгата избъбне и се зачерви, сервирайте ги.  1897 г.    Месо с дюли    Нарязваме месото на малки парчета и след това опържваме ги с нарязан на дребно лук. Наливаме съответствующата вода и оставяме да ври. Очистваме дюлите, нарязваме на малки парчета и опържваме ги в кравешко масло. Когато месото ще бъде почти опечено, прибавяме и така приготвените дюли, като прибавяме и малко захар, захлупваме тенджерето и оставяме над слаб огън, за да се зачервят.  1896 г.    Конопида (карнабит/карфиол) със сирене    Възврете конопидите, изцедете ги и ги турете в една намазана с масло паница, изсипете ги отгоре с настъргано швейцарско сирене и кашкавал. Пригответе на особно един бял соус с мляко и настъргано сиренье; сварете ги малко, като бъркате постоянно, за да не прилепне; изсипете над конопидата този соус; наредете и пържени филийки от хляб, прибавете малко кравешко масло, след това турете да се опече във фурната и се зачерви.  1897 г.   Мекичета или пръженици Турете в едно тенджере една лъжица кравешко масло и една лъжица ситна захар и турете над огъня, за да се разтопят и размесят. Прибавете 100 драма сварено мляко, прибавете лека-полека вътре и до половина ока фарина, разбърквайки, за да се смеси добре, и поставете пак отново тенджерето над огъня. Разбъркайте сместа добре с една дървена лъжица, догдето да се изветрее всичката влажност и се добре изсуши. Тогава снемете го от огъня и като изстине, захванете да го месите, все прибавяйки и по един желтък от яйце. След като прибавите 9 желтъка от яйца, продължавате още месенето, като почнете лека-полека да прибавяте един по един и белтъците от всички яйца. След като ги прибавите, захванете и пак да повтаряте прибавянето желтъци от яйца, догдето омекне и стане меко тестото. Въобще за тая работа се изискват 18 яйца обикновено. След като намесите добре тестото, оставете го да стои така през три часа, след което прибавете половина лъжичка сода и една лъжичка ситна захар и намесете ги добре с тестото. После на отделно, чисто тенджере турете доста и чисто кравешко масло (около 300 драма), което да се сгорещи над огъня. Междувременно вие нарежете тестото си с лъжицата, както локумчетата, и пуснете ги в кравешкото масло. Когато се зачервят, отнемете ги едно по едно с една цедилна лъжица и нареждате в една голяма паница. После приготвяте отделно още и захарен сироп, който наливате върху тия мекичета, и ги напръсквайте с доволна канела.   Горский панишпан ½ чайна чаша масло, 2 чайни чаши захар. тези две добре размесени, 1 чаша вкиснат каймак. 3 чаши брашно, желтока от три яйца. ½ малка лъжица сода, която да ся разтопи в много малко студена вода. Размеси добре и съвършено, и най-после турни белтока от трите яйца, първом добре разбити. Тогава панишпана е готов за пещта.  1892 г.", "date": "2018.07.08", "title": "Убийте яйцата и турете мравките в тенджерето!"}
{"url": "https://www.monitor.bg:443/bg/a/view/irena-miljankova-rodi-shestoto-si-dete-104833", "text": "Бившият модел Ирена Милянкова даде живот на шестата си рожба. Това стана ясно от публикация на гордия татко – брокера Никола Чолаков, в социалните мрежи. С поста си мъжът издаде и пола, и името на второто си дете от Милянкова - бебето е момиче и носи името Лилия. написа бащата. Малката се появи на бял свят броени дни след рождения му ден. С появата на Лилия на бял свят, семейството на Чолаков и Милянкова вече отглежда 8 наследника. Бизнесменът, който в продължение на 13 години работи в съседна Гърция, преди да се прибере на родна територия с любовта на живота си, има две деца от предишна връзка. Красавицата, която изгря на малкия екран като Съни в „Под прикритие“ пък има четири деца от от романа си с Росен Чолов-Чолата. Първата обща дъщеричка на Ирена и Никола се появи преди две години и носи името Виктория. Малко по-късно, едва 32-годишна, Милянкова се оказа и баба. Причината – доведената й дъщеря роди първия си син. Многото деца, в чието отглеждане се включват заедно с Чолаков, далеч не притесняват двойката.         коментира по време на първата си бременност от новия си мъж Ирена. Този път тя успя да запази в тайна доста дълго време факта, че очаква шестото си дете. Причината – красавицата е все по-внимателна относно присъствието си на публични събития и появата си в медийното пространство. Слизането й от модния подиум и насочването й към бизнеса с недвижими имоти стана повод и за запознанството й с Чолаков. Искрата между тях пламна преди три години по време на интервю за работа.", "date": "2018.07.08", "title": "Ирена Милянкова роди шестото си дете"}
{"url": "https://www.monitor.bg:443/bg/a/view/tyrgovec-na-nelegalen-tutun-hvyrli-rushvet-na-chengeta-104818", "text": "Жител на плевенското село Буковлък, известно като царството на нелегалния тютюн, изсипа куп десетолевки в патрулка, за да отърве ареста. Но въпреки това се озова в килия на районното управление в Козлодуй. А срещу контрабандиста е образувано бързо производство както за трафик на 500 килограма тютюн без бандерол, така и за опита да подкупи ченгетата. До ареста се стигнало след като късно вечерта в събота служители на реда спрели за проверка във врачанското село Михайлово товарен автомобил „Мерцедес Вито 111”, собственост на фирма от Плевен. Зад волана бил 39-годишен шофьор от Лом, а с него пътувал и 28-годишният Г.Н. от Буковлък. В хода на проверката в товарния отсек на автомобила били намерени десет бали не нарязан тютюн на листа без акцизен български бандерол. Като разбрал, че ще бъде задържан за откритите 500 килограма нелегален тютюн, трафикантът пуснал през отворената предна дясна врата на патрулката в краката на ченгетата 110 лева в банкноти от по 10 лева. И веднага бил задържан. Извършен е оглед на местопроизшествието. Банкнотите са описани и иззети. Автомобилът и тютюнът са прибрани за отговорно пазене, съобщават от областната дирекция на МВР във Враца.  ", "date": "2018.07.08", "title": "Търговец на нелегален тютюн хвърли рушвет на ченгета"}
{"url": "https://www.monitor.bg:443/bg/a/view/semejnata-izdryjka-shte-skochi-s-1-2-zaradi-cenata-na-energijata-104815", "text": "Средно 1.2% ще нарасне издръжка на живот, заради новите цени на природния газ, тока и парното, които влезнаха в сила от 1 юли. Това прогнозира доклад на КНСБ, изготвен от Виолета Иванова от Института за социални и синдикални изследвания към синдиката. Природният газ поскъпна с 10.81%, топлоенергията със 7.33%, а електроенергията с 2.03%. Това означава, че издръжката на едно четиричленно семейство ще скочи с 28 лв. и ще достигне 2 354 лв. На член от семейството доходите ще нараснат със 7 лв., т.е. от 581 лв. през декември 2017 г. се очаква сега да бъдат 588лв. Най-силно засегнати ще бъдат многодетните семейства, например тези, които имат 10 деца, ще трябва да отделят от бюджета си още 84 лв. всеки месец. По-скъпите цени на енергията щели да дигнат сметките ни за горива за отоплние, топла вода и осветление с почти 4%. Тези разходи пък представлявали 12 на сто от средствата за издръжка на живота, се казва още в доклада. Столичани щели да бъдат най-силно засегнати от увеличението на цената на енергията. Причината – Месечно разходите им ще нараснат с около 11 лв., или ако отопляваме апартамента си от ноември до март месец ще трябва да отделим общо от семейния бюджет още около 55 лв. Това щяло да доведе и до повишаване на дела на енергийната бедност у нас. Под енергийна бедност се разбира невъзможността жилището да се поддържа топло и неспособността да се плащат сметките за комунални услуги. Изследвания сочат, че България е сред най-силно засегнатите страни от ЕС по този показател. 36 на сто от българите през изминалата година не са имали възможност да поддържат домовете си достатъчно топли, сочат данни на Евростат. За сравнение процентът средно за ЕС е 8.2%. За отоплителен сезон 2017/2018г. на 204 635 семейства е била отпусната целева енергийна помощ. Средният месечен общ доход на член от домакинството за 2017г. е бил 466 лв. Същевременно у нас е на лице и високо равнище на неравенство в страната между отделните социални групи. При най-бедните, които оцеляват сметките за електро и топлоенергия и вода ще представляват 19 на сто от разходите им. В тази група попадат пенсионерите и безработните. 1,2 млн. пенсионери у нас получават пенсия под линията на бедност - 321 лв. Това от своя страна ясно очертава и ниската покупателна способност на част от населението, както и по-големия риск от социално изключване. 70% от оранжерийната продукция пък се отоплява с газ, в следствие на което се очаква и скок на цените на плодовете и зеленчуците. В следствие на по-високата стойност на енергията хлябът вече бил поскъпнал с 10 %. Сред изводите от изследването са, че реформите по време на прехода са довели до значителното повишаване на енергийната стойност. В подкрепа на твърдението от синдиката посочват, че макар у нас цената на електричеството да е една от най-ниските в ЕС, то динамиката на повишаването им изпреварва динамиката на доходите.    ", "date": "2018.07.08", "title": "Токът бърка в семейния бюджет с 28 лева"}
{"url": "https://www.monitor.bg:443/bg/a/view/mylnija-podpali-selski-trafopost-104820", "text": "Мълния удари и подпали трафопост във великотърновското Ново село. Сигналът за инцидента е подаден в събота малко след 20,00 часа на тел. 112. На мястото веднага са изпратени екипи от търновската пожарна, които ликвидирали пламъците. Огънят обаче успял да унищожи трансформатора. Освен пожара в трафопоста огнеборците във великотърновска област са се отзовали и на още няколко сигнала. В стражишкото село Царски извор пожар изпепели камион с 1 тон зърно. Огнеборците обаче успели да спсят намиращите се в съседство 300 дка посеви. 600 бали сено пък изгорели при друг пожар в стопанска постройка в село Ресен.  ", "date": "2018.07.08", "title": "Мълния подпали  селски трафопост"}
{"url": "https://www.monitor.bg:443/bg/a/view/8-4-ryst-na-minimalnite-zaplati-v-10-novi-dyrjavi-chlenki-na-es-104821", "text": "8.4% е средният ръст на минималната работна заплата в 10-те последно приети държави членки в ЕС, стана ясно по време на семинар на КНСБ. В тази група спада и страната ни, в която минималното заплащане е 261 евро. В Полша, например, която също е сред тези 10 държави нивото й е 503 евро. Всъщност това е групата с най-ниски равнища по този показател. Среден ръст на минималната работна заплата има в държавите Испания, Словения, Малта, Гърция и Португалия. Там те варират между 859 и 677 евро. С минимална работна заплата между 1999 и 1463 евро Люксембург, Ирландия, Холандия, Белгия, Франция, Германия и Великобритания заемат първите места по ръст на заплащането. Средната месечна заплата у нас пък е 542 евро бруто. Статистиката ясно очертавала социалния дъмпинг в родната индустрия, както и ниската цена на труда, стана ясно по време на семинара. Освен това се наблюдавало и наличие на сериозен проблем в разпределението на добавената стойност между труда и капитала в полза на капитала.", "date": "2018.07.08", "title": "8.4% ръст на минималните заплати в 10 нови държави членки на ЕС"}
{"url": "https://www.monitor.bg:443/bg/a/view/zatvarjat-antichen-nekropol-s-kitajski-granit-104810", "text": "Намерените в центъра на Стара Загора близо 40 гроба от античния некропол на Верея- Августа Траяна да бъдат покрити с геотекстил и пясък, а върху тях да бъдат наредени предвидените в проекта за реконструкцията на площадното пространство китайски гранитни плочи. Това предписват специалистите от  националния институт за опазване на недвижимите културни ценности при МК.  Неофициалната информация за становището бе потвърдена от проектанта арх. Велимир Георгиев, който обаче тепърва ще се запознава с него. Разкопките продължиха близо 9 месеца , реализацията на проекта изостава поне с два месеца , коментираха работници на обекта. За да бъдат съхранени за евентуални бъдещи проучвания трите зидани с тухли и покрити с каменни плочи гробове  ще се наложи препроектиране и изместване на част от подземните съоръжения и комуникации, това ще забави завършването на площада поне с още месец.  По неизвестни причини в предписанието на експертите не се коментира  ситуацията с откритата преди повече от 4 десетилетия римска куполна гробница, която се намира в приземието на общината и на практика е недостъпна за посещение. „Тази гробница е извън площадното пространство, не сме получавали задача да проектираме подход към нея…“, сподели арх. Георгиев. Римската гробница е разкрита от някогашния директор на РИМ – Стара Загора Христо Буюклиев и запазена в непокътнат вид. Тя фигурира под №39 в регистъра на паметниците с национално значение на територията на Старозагорска област редом с обекти като  градската крепостна стена, неолитните жилища и западната градска порта, напомнят специалистите и недоумяват защо при сегашната мащабна реконструкция на площада и централната градска улица „Цар Симеон Велики“ не се направи необходимото за реставрацията и показването й пред старозагорци и гостите на града.  ", "date": "2018.07.08", "title": "Затварят античен некропол с китайски гранит?"}
{"url": "https://www.monitor.bg:443/bg/a/view/zagreb-ne-spa-sled-ruskata-roletka-v-sochi-104816", "text": "Улични тържества избухнаха из цяла Хърватия след победата на националния отбор по футбол над Русия с 4:3 след дузпи на четвъртфиналите на световното първенство. Хърватия за втори път в историята ще играе на полуфинал на шампионат на планетата след 1998 година. \"Хърватия е в транс, факли горят из цялата страна\", съобщи информационният портал Index.hr. Около 15 хиляди души изпълниха главния площад в Загреб, за да гледат мача на огромна видео стена. Заведенията и ресторантите в града и в цялата страна също бяха пълни. Вестниците също отбелязаха подобаващо победата над Русия и нарекоха изпълненията на дузпи \"руска рулетка\" и \"драма\". \"Мечтата продължава. Хърватия е на полуфинал след още един трилър. Отборът игра със сърце, а сега предстои спектакъл срещу Англия в Москва. При петото си участие на световно първенство Хърватия достига до полуфиналите за втори път\", написа вестник \"Ютарний лист\". \"Хърватия е на полуфинал на световното първенство, където ще изиграе друг исторически мач срещу Англия\", отбелязва \"Вечерний лист\" и припомня, че преди две десетилетия хърватите губят от домакина Франция на полуфинала на Мондиал 1998.", "date": "2018.07.08", "title": "Загреб не спа след „руската ролетка“ в Сочи"}
{"url": "https://www.monitor.bg:443/bg/a/view/marija-pochiva-v-hotela-na-kim-kardashijan-104819", "text": "Фолкпевицата Мария си взе кратък отпуск от сцената, за да се наслади на Френската ривиера в компанията на двете най-важни жени в живота й – дъщеря й Марая и майка й. Изпълнителката на „Червеният картон“ е отседнала в емблематичния 5-звезден хотел „Ермитаж“, който се намира в непосредствена близост до прочутото казино в Монте Карло и неведнъж е давал подслон на звезди като Ким Кардашиян и Енрике Иглесиас. За Мария пътуването не е нещо необичайно, особено през последните месеци. Тя често отскача до Великобритания, където живее новият й приятел – български бизнесмен с бизнес зад граница. „Чувствам се много добре, много обичам човека до мен, и това си личи. Той е един изключителен мъж като интелект, много е близък като години до мен, естествено аз изглеждам мъничка и крехка до него. Много е възпитан, от прекрасно семейство е и погледа ни към живота е един и същ, а и той като мен е абсолютен работохолик, така че се допълваме някак“, категорична е Мария. Връзката им очевидно се задълбочава, тъй като наскоро чаровното миньонче запозна с любимия си и малката Марая.", "date": "2018.07.08", "title": "Мария почива в хотела на Ким Кардашиян "}
{"url": "https://www.monitor.bg:443/bg/a/view/predstojashtite-igri-za-2018-104817", "text": "В игрите от тази година, потребителите могат да предвождат разбунтували се андроиди в Detroit: Become Human, да плячкосват и да бъдат ограбени в Sea of Thieves и да преживеят апокалипсис в God of War. Но най-доброто предстои, като през втората половина на 2018 г. ще излязат някои от най-очакваните заглавия, през последните няколко години. Разбира се, това не е пълен списък на очакваните игри, а липсата на игри, като Halo Infinite или The Last of Us Part II е поради факта, че може не бъдат пуснати на пазара преди 2019. Това са някои от игрите за които се знае, че ще излязат тази година.    Платформа: PS4  Дата: 7 септември  Колкото повече показват, от Insomniac Games, за предстоящото приключение на Spider-Man, толкова повече нарастват очакванията. Придвижването в света на играта е половината от забавлението, като потребителя има усещането, че контролира нещо силно и това е подкрепено от много бойни сцени и интересна самостоятелна история.  В този сюжет, Питър Паркър вече от няколко години е „Човекът паяк”, като по този начин, потребителя прескача началната от история и преминава направо към по-опитен Spider-Man. Изстрелването на мрежи и люлеенето през Ню Йорк изглежда пълна наслада, а способността да пълзи по стени превръща града в площадка за игри. Мрежите могат да бъдат използвани за придвижване, улавяне и заплитане на лошите, а гъвкавостта на тази игра няма да остарее скоро. Платформи: PS4, Xbox One, PC  Дата: 14 септември Преиздаването на поредицата Tomb Raider през 2013 г. направи чудеса, като последните две игри засенчиха други приключенски заглавия, като Uncharted. Така че е малко разочаровщо, че трилогията завършва със Shadow of the Tomb Raider, въпреки че, имайки предвид комерсиалния успех, едва ли това ще е  последната изява на Лара Крофт. Новата игра изглежда следва историята  съвсем стриктно, като Лара пътува до Южна Америка и случайно задейства някакъв апокалипсис на маите, който ще трябва да спре. Това включва преследване през джунглата, незабележимото убиване на злодеи, проучване на руини и разбира се, нахлуване в гробници. Shadow of the Tomb Raider очевидно може да се похвали с най-големия игрален свят, от всяка предишна игра, както и повече гробници и по-голям акцент върху хитростта. Платформи: PS4, Xbox One  Дата: 26 октомври Като се има предвид завещаното от класическата игра от 2010, Red Dead Redemption 2 ще бъде най-голямото заглавие през годината, а може би дори през последните няколко години.  Въпреки цифрата „2” в заглавието, играта е предистория, развиваща се 12 години по-рано в света на Дивия запад, където престъпниците започват да изчезват. Също така, в предишната игра ставаше въпрос за Джон Марстън, който изкупва престъпленията си в миналото, като член на холандска банда, но престъпленията сега са в основата на тази игра. Това е бизнес решение на Rockstar, за да бъде играта разпознаваемо свързана с миналия хит. Ранните предположения, че потребителите ще играят отново с Марстън, се оказаха погрешни. Оригиналният анти герой ще продължи да бъде главен герой в историята, но сега потребителите ще са в ботушите на друг член на бандата, Артър Морган. RDR2 все пак, ще бъде изпълена с обичайните престрелки, грабежи и лудории с коне, но и загатват, че играта ще включва повече RPG системи, като екипировка, която подсилва определени умения и механизми за управление на лагера, където играчите ще задават задачи на членовете на бандата и ще трябва да подсигурят, достатъчно храна и подслон за всички. Другото голямо допълнение е мултиплейър режим във стила на Grand Theft Auto Online, а беззаконието на онлайн общност от геймъри е точно за Дивия запад. Платформи: PS4, Xbox One, PC  Дата: 14 ноември Трудно е да се запази в тайна, голяма игра в днешно време, за това бе изненада, когато на Bethesda Game Studios съобщи за новия Fallout, точно преди E3.  Традиционно серията за един играч и водеща история, ще стане мултиплейър за първи път и е интригуващо, как точно ще работи. Всички предишни игри Fallout се развиват век, два след ядрена война, която е  опустошила планетата, но действието във Fallout 76 се развива по-рано. Само 25 години след падането на бомбите, играчите се появяват, защитени от Vault 76 в пустошта на Западна Вирджиния, като тяхната цел е подновяване на цивилизацията. Изглежда, че ще се играе, като Destiny или The Division, като играчите ще съюзяват силите си, за да преминават куестове и нападения във вечното преследване на по-добра плячка и екипировка. Пренесена е основата на Fallout 4, но сега играчите могат да създават работилница, където им харесва и да я защитават от другите играчи и нова менажерия на мутанти. Също така, ще могат да изстрелват ядрени бойни глави по чужди бази. За щастие тези стартови кодове не са лесни за откриване, но заличаването на тези, които са искали да  унищожат земята, си струва усилията. Освен това, играчите ще може да навлязат в зоната със силна радиация от взрива, който току-що са причинили, за да намерят много по-мощни оръжия и екипировка, които ще са им необходими, за да се преборят с много по-силните чудовища. Платформа: Nintendo Switch  Дата: 16 ноември Това може да не е RPG играта, която феновете искаха, но очевидно ще дойде за Switch през 2019 г., но Pokemon: Let's Go Pikachu и Let's Go Eeve може да е достатъчно, за да накара някой да изчакат дотогава. Игрите изглеждат, като странна смесица. Те са представяни, като преработка на Pokemon Yellow от 1998 г., с опростен механизъм за улавяне от Pokemon Go, невероятно успешната мобилна версия от 2016 година. За щастие, бойната система от основните игри ще остане непокътната и са пренесени някои подобрения от Pokémon Sun / Moon. Освен това, има няколко възможности, като например, играча да види, как съществата се движат наоколо в дивата природа, за да може да ги хване или да ги избягне. Let's Go Pikachu и Eevee се изравняват с Pokemon Go, внимателно изработени, детайлни игри. Платформа: Nintendo Switch  Дата: 7 декември   Новата серия Super Smash Bros. на Nintendo е впечатляваща, но разработчиците явно са направили мисиите така, че да задоволят хилядите конкуриращи се искания наведнъж и да ги обединят в пакет, достоен за името Ultimate. Всеки герой, от всяка предишна игра се завръща, като играч. Това означава, че отдавна забравени, любими на феновете герои, като Snake и Ice Climbers се завръщат заедно с още по-лесно забравени, като Pichu. Новите герои не са много, но злодея от Metroid, Ridley е тук. Заедно с огромния списък от 68 герои, много от класическите предмети, сцени, поддържащи герои и музикални парчета се завръщат и цялата игра очевидно е направена, за да се усеща по-бърза. И може да се играе с контролера GameCube.", "date": "2018.07.08", "title": "Предстоящите игри за 2018"}
{"url": "https://www.monitor.bg:443/bg/a/view/mestjat-koncerta-na-lili-ivanova-v-plovdiv-104814", "text": "Лошото време предизвика поредна промяна в организацията на последния концерт от летния лъч на турнето на Лили Иванова. По първоначални планове изпълнителката на „Щурче“ трябваше да се изправи пред публиката в Пловдив на 28 юни в Античния театър. Лошото време наложи отлагането на събитието за утре – 9-и юли. Атмосферните условия обаче принудиха организаторите да направят още една промяна, този път – в локацията на концерта. Вместо в Античния театър, Иванова ще даде тон за песен в зала С.И.Л.А. На същото място още през февруари тя стартира турнето си „За пълноценни мигове с музиката“. След като разпродаде пропуските за шоуто за норматив, още тогава естрадната прима се зарече да се върне за още един концерт в града под тепетата. „Въпреки огромното желание на целия ни екип да запазим уникалната атмосфера в Античния театър, отново се налага да се съобразим с атмосферните условия и метерологичната прогноза за понеделник и сме принудени да преместим мястото за провеждането на концерта в зала С.И.Л.А. Билетите ще важат без необходимост от презаверяване и ще се погрижим за адаптирането към новата схема и настаняване на публиката. Предварително благодарим за разбирането“, написаха организаторите на втория концерт на Иванова в социалните мрежи дни преди заветната дата 9 юли. Капризите на юлското време се оказаха рисков фактор и за второто издание на инициативата на Народния „Театър пред театъра“ от 1 до 8 юли. За непреодолима пречка обаче те бяха признати само на 4 юли, когато няколко часа преди „Животът е прекрасен“ - спектакъл на Александър Морфов с огромен актьорски екип и сложна сценография, беше обявено, че представлението пада заради тежките метеорологични условия през целия ден. Още в началото на програмата - на 1 юли, на „Калигула“ с Деян Донков му тръгна по вода и актьорите до края играха неистово под шибащия порой. В събота вечер въпреки дъжда гостуващото на откритата сцена пред Народния представление № 100 на „Швейк“ от афиша на театър „Българска армия“ също се състоя. съобщиха за „Монитор“ от театъра. Все още не е ясно и дали ще се осъществи обявеният за неделя предварителен показ на „Опит за летене“ от Радичков, чиято официална премиера ще е наесен. С незначително закъснение стартира и първото заглавие от фестивала на моноспектаклите „София Моно“ в събота с впечатляващото изпълнение на Иван Юруков в „Пилето, което казва ку“. Организаторите явно се бяха съобразили с предварителната метеорологична прогноза, защото вместо на откритата сцена в парка на Военната академия представлението се игра в залата на комплекса.", "date": "2018.07.08", "title": "Местят пловдивския концерт на Лили в зала С.И.Л.А"}
{"url": "https://www.monitor.bg:443/bg/a/view/strojat-nova-cyrkva-v-dobrich-104806", "text": "Изграждането на нов православен храм в жилищен комплекс „Добротица“ в Добрич ще бъде обсъдено в понеделник на среща между кмета Йордан Йорданов и Варненския и Великопреславски митрополит Йоан в митрополията във Варна, съобщават от Община Добрич. Идеята за нов храм в един от кварталите на града е на Инициативен комитет. Архитектурният проект в идейна фаза е дело на арх. Петър Николов от Община Добрич и се предоставя безвъзмездно в името на каузата. В Общия устройствен план е отредено място за новия храм, който ще се намира в центъра на комплекс „Добротица“. Проектът предвижда храмът да бъде кръстокуполен със застроена площ от 220 кв. м и да е разположен в парцел за озеленяване на църква, съгласно действащия подробно – устройствен план на жилищен комплекс „Добротица“. Сградата на храма ще бъде симетрична с камбанария и купол. Проектът е изработен в съответствие с изискванията на православния канон и в традициите на българската православна църква. Предстои идейният проект да бъде одобрен от Митрополит Йоан. Храмът ще бъде изграден с волята и желанието на дарители.       ", "date": "2018.07.08", "title": "Строят нова църква в Добрич"}
{"url": "https://www.monitor.bg:443/bg/a/view/80-ot-germancite-ne-haresvat-rabotata-na-merkel-104803", "text": "Близо 80% от германците са недоволни от работата на правителството на Ангела Меркел, показват данните от социологическо проучване, направено по поръчка на А Ер Де. Месец по-рано процентът на недоволните е бил 63%. Само 21% от запитаните са доволни от работата на кабинета. Това е с цели 16% по-малко, отколкото месец по-рано. Подобни резки колебания в настроенията на германските граждани са по-скоро рядкост, отбелязват от А Ер Де. Най-вероятната причина за тези резултати е конфликтът в управляващата коалиция заради миграционната политика. Популярността на лидера на ХСС и вътрешен министър Хорст Зеехофер, който започна спора с Меркел за мигрантите, е спаднала до 27% от 43% месец по-рано. В същото време рейтингът на Меркел остава сравнително стабилен и е загубил само 2% до 46%.", "date": "2018.07.08", "title": "80% от германците не харесват работата на Меркел "}
{"url": "https://www.monitor.bg:443/bg/a/view/ashli-grijn-ot-zdrach-se-omyji-104812", "text": "Актлисата Ашли Грийн, която доби популярност като вампира Алис в сагата „Здрач“ каза заветното „да“ на годеника си – баскитариста и тв водещ Пол Куори. Сватбата се е състояла близо до Сан Хосе, Калифорния, а на тържествената церемония са присъствали около 120 гости. Сред тях бяха звездите Робърт Патинсън, който изигра главната роля на Едуард в „Здрач“, Лиъм Хемсуърт, Британи Сноу, Ашли Симпсън, Евън Рос, Арън Пол, Джош Дюамел, Зак Ефрон и др. Грийн и Коури се сгодиха преди година и половина. 31-годишната Ашли неведнъж е коментирала, че се наслаждава на времето, в което не трябва да бърза с организацията на големия ден.", "date": "2018.07.08", "title": "Ашли Грийн от „Здрач“ се омъжи"}
{"url": "https://www.monitor.bg:443/bg/a/view/zaharieva-na-sreshta-v-london-za-zapadnite-balkani-104811", "text": "Вицепремиерът и външен министър Екатерина Захариева заминава за Лондон, където ще участва на ежегодната среща по Западните Балкани на външните министри от страните в Берлинския процес, съобщиха от пресцентъра на МВнР. В понеделник първите дипломати на Великобритания, Австрия, България, Германия, Италия, Словения,Франция и Хърватия ще изслушат шестимата си колеги от Западните Балкани. Всички заедно ще се срещнат с представители на гражданското общество и младежки групи врегиона. За срещата е поканена и Полша, която ще бъде домакин на форума през2019 г., както и представители на ЕС и международните финансови институции. Срещата на външните министри ще бъде последвана от форум на държавните и правителствени ръководители на следващия ден.  Петата годишна среща на Берлинския процес ще се фокусира върху въпросите за преодоляване на младежката безработица, засилване на регионалната свързаност, насърчаване на бизнеса и засилване на сътрудничеството в регионалната сигурност, включително чрез борба с общи заплахи като корупцията, организираната престъпност, трафика на хора и тероризма. Инициативата Берлински процес бе подета от канцлера Ангела Меркел през 2014 г. По време на последната среща в Триест, в която бе включена и България, бяха одобрени инвестиции на стойност над половин милиард евро, от които 194 млн. евро ще бъдат осигурени от ЕС, а останалата част – от заеми от Европейската инвестиционна банка, Европейската банка за възстановяване и развитие, както и чрез национално съфинансиране от страните от Западните Балкани. Сред одобрените през 2017 г. проекти бяха газовият интерконектор между Сърбия и България, железопътна връзка между страната ни и Република Македония като част от транспортен коридор №8, както и железопътната връзка между България и Сърбия в рамките на европейския коридор №10.  България се превърна в участник в Берлинския процес благодарение на стратегическия ангажимент на правителството към Западните Балкани и организираната от Българското председателство на Съвета на ЕС среща на върха, завършила със Софийските декларация и Дневен ред за Западните Балкани.", "date": "2018.07.08", "title": " Захариева на среща в Лондон за Западните Балкани "}
{"url": "https://www.monitor.bg:443/bg/a/view/vadjat-blokiranite-v-tajlandska-peshtera-deca-pri-specoperacija-104804", "text": "Операцията по изваждането на 12-те деца и техния треньор по футбол от пещерата в Тайланд, където са блокирани от 23 юни, започна, предадоха световните агенции. \"Днес е големият ден. Момчетата са готови да посрещнат всички предизвикателства\", каза губернаторът на провинция Чианг Раи Наронгсак Осатанакорн. Той отговаря за кризисния щаб. За да извадят 13-те души от пещерата са пратени 13 чуждестранни водолази, пет тайландски водолази, пет морски пехотинци, допълва Ройтерс. Спасителните екипи от 3-4 дни са репетирали изваждането на момчетата. Операцията обаче може да отнеме 3-4 дни. Но може и още днес в 21 ч. местно време (17 ч. българско време) да бъде изваден някой, каза ръководителят на спасителните дейности. Момчетата ще бъдат изваждани поетапно, като всяко едно ще е придружавано от двама водолази. Единственият начин за изваждането им е през тъмни и тесни пасажи, пълни с кал и вода и със силни течения и при въздух, в който кислородът не достига. Момчетата и техният треньор обаче са обучени да се гмуркат. Вчера губернаторът Наронгсак Осатанакорн каза, че сега условията за изваждането на групата са най-подходящи - нивото на водата в пещерата е спаднало през последните дни и времето е благоприятно.", "date": "2018.07.08", "title": "Вадят блокираните в тайландска пещера деца при спецоперация"}
{"url": "https://www.monitor.bg:443/bg/a/view/otnovo-trafik-po-pytishtata-v-stranata-104801", "text": "Натоварен трафик се очаква и днес по пътищата на страната, а и през контролно-пропускателните пунктове по границите, съобщи Нова телевизия. Причината е, че по това време на годината пътуват хиляди турски граждани, които се прибират към Турция през България от страните в Западна Европа, в които работят. С 30% по-интензивно движение се очаква през следващите дни и седмици. Колоната от автомобили на пункта „Капитан Андреево” тази сутрин достига близо половин километър. Трафикът се е увеличил двойно в сравнение с миналия месец. Средно на денонощие през пункта преминават около 8000 автомобила с близо 30 000 пътници. Миналата година около 2,3 милиона автомобила са преминали през „Капитан Андреево”.", "date": "2018.07.08", "title": "Отново трафик по пътищата в страната"}
{"url": "https://www.monitor.bg:443/bg/a/view/duzpi-pratiha-hyrvatija-na-polufinal-sreshtu-anglija-104800", "text": "Хърватия ще играе на полуфиналите на Мондиал 2018, където ще срещне Англия. „Шахматистите“ отстраниха домакина Русия след дузпи, след като редовното време завърши 2:2. По-рано днес Англия победи Швеция с 2:0. За втори път на това първенство хървати и руснаци трябваше да изпълняват дузпи. На 1/8-финалите Русия се справи с Испания след наказателни удари, а Хърватия отстрани Дания по същия начин. На олимпийския стадион „Фишт“ в Сочи тази вечер Денис Черишев откри за Сборная в 31-вата минута. Той отне топката на Иван Ракитич, направи двойно подаване с Артьом Дзюба и със силен удар от далечна дистанция вкара страхотен гол за 1:0. В 39-ата обаче Андрей Крамарич изравни с глава. До края на редовното време друг гол не падна и двубоят отиде в продължения. В 101-вата минута Лука Модрич центрира от корнер, а Домагой Вида скочи над всички и с глава вкара за 2:1. Топката бе леко отклонена от влезлият като резерва Чорлука, но като голмайстор бе записан Вида. В последните минути публиката по трибуните се молеше за гол за Сборная и успя в молбите си. В 115-ата Марио Фернандес взриви феновете като направи резултата 2:2. Именно бразилецът в руския тим обаче пропусна при наказателните удари, а преди това вратарят Субашич бе спасил при първото изпълнение на домакините, дело на Смолов. За Хърватия пропусна Матео Ковачич. Така с 4:3 при дузпите и общ резултат 6:5 Хърватия стигна голямата четворка на световно за втори път в историята си след 1998 г. В другия полуфинал ще играят Франция и Белгия.", "date": "2018.07.08", "title": "Дузпи пратиха Хърватия на полуфинал срещу Англия"}
{"url": "https://www.monitor.bg:443/bg/a/view/trudo-se-izvini-za-pohot-ot-predi-18-godini-104805", "text": "Бивша репортерка в канадски вестник каза, че канадският премиер Джъстин Трюдо ѝ се извинил, след като тя разкрила, че той се държал по думите ѝ \"непристойно\" с нея преди близо две десетилетия, предаде Асошиейтед прес. Роуз Найт работела във вестник \"Крестън вали адванс\" през 2000 г., когато по време на отразяване на музикален фестивал в Британска Колумбия била \"опипана\" от Трюдо. Тогава той не заемал политически отговорни постове. Роуз Найт каза, че не планира други действия във връзка с \"инцидента\". Тя допълни, че отдавна е приключила кариерата си като репортер и че досега не е правила изявление по въпроса, защото се притеснявала да не засегне личния живот на семейството си. Трюдо пък каза, че уважава решението на Найт да говори за случилото се преди 18 години, но допълва, че не си спомня да се е държал непристойно.", "date": "2018.07.08", "title": "Трюдо се извини за похот от преди 18 години"}
{"url": "https://www.monitor.bg:443/bg/a/view/chetiri-oblasti-s-oranjev-kod-za-valeji-104802", "text": "Значителна купесто-дъждовна облачност ще има над по-голямата част от страната, а четири области са с предупреждение за оранжев код за валежи. Това са Враца, Плевен, Ловеч и Габрово. В много райони ще има краткотрайни валежи и гръмотевични бури, през деня са възможни и градушки. На повече места и по-интензивни ще са явленията в Северна България и Родопите. Ще се появи слаб до умерен северозападен вятър и с него ще прониква по-хладен въздух. Максималните температури в повечето места ще са между 22 и 27 градуса, в крайните югозападни и югоизточни райони, където ще има повече слънчеви часове - до около 30 градуса. Атмосферното налягане е по-ниско от средното за месеца и още малко ще се понижи.", "date": "2018.07.08", "title": "Четири области с оранжев код за валежи"}
