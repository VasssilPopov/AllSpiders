{"url": "https://www.monitor.bg/bg/a/view/rejndjyr-na-syd-za-zakani-sreshtu-tyshtata-100805", "text": "Военен от Пловдив отива на съд за закани срещу тъщата. За няма и 90 минути мъжът под пагони пратил общо 110 есемеса със закани.  Той обвинявал майката на бившата си жена за развода и не можел да се примири с намесата й в семейния му живот. Случаят е от 2017г. и след едногодишно разследване вече е подхванат от военния съд в Пловдив, където ще отговаря по обвинение за закана за убийство, съобщиха от там. „Ако те видя, ще те удуша с два пръста”, „Боклук дебел” и „Ако не си взема детето, ще те направя на луканки”. Били част от заплашителните му есемеси на телефона на тъщата Дора Иванова. Рейнджърът Нено Денев живеел със съпругата си Стефка в апартамента на нейните родители. Двамата имали 5-годишен син. През 2017г. военният се изнесъл от апартамента и месец по-късно Стефка подала жалба срещу него. Тя се оплаквала от агресивното му поведение, но заради липса на доказателства, не се стигнало до дело. Така Нено продължил с агресията, като на 23 септември м.г. през нощта, започнал да изпраща есемеси на тъщата. „Ще си платиш за всичко”, се заканвал той. В друг есемес написал, че е онкоболен и му е все тая дали ще умре в затвора или в болница. Тъщата се изплашила много, защото знаела на какво е способен бившият й зет. Тя е подала граждански иск срещу бившия си зет. Не криела, че много се страхува от него, тъй като апартаментите им били наблизо. Дъщеря й й се била оплаквала, че при един от скандалите им, той опрял нож в гърлото й. А когато се разделяли, я заплашил, че ще я пребие и ще си вземе сина им.  ", "date": "2018.05.27", "title": "Рейнджър на съд за закани срещу тъщата"}
{"url": "https://www.monitor.bg/bg/a/view/sysedi-iskat-pylno-zapreshtenie-na-margarita-s-kotkite-100771", "text": "Семейство, което живее в супер центъра на Пловдив, иска тяхна съседка да бъде поставена под пълно запрещение и да бъде назначен настойник на делата й. Причината Нели и Добрин Иванови да настояват комшийката им Маргарита Кехайова да се лекува, е фактът, че вече няколко години тя завъждала улични кучета и котки, не спазвала хигиенните норми, хранела животинките с храна от боклука. Това твърдят съседите на Маргарита в искова молба до пловдивския съд, който има последната дума за съдбата на Маргарита. Името й не за първи път става медийно известно. През септември и октомври 2016г., отново след съдебни дела и жалби от съседите й от горния етаж, от дома на Маргарита на ул. „Дондуков” № 7А, се състоя изземване от чси на котки. Съдебното решение тогава позволяваше на Маргарита Кехайова да отглежда в домашни условия само една котка и през септември 2016г. чси Мариана Обретенова остави в дома на пловдивчанката котарака Папи. Месец по-късно тогава ситуацията отново бе извън контрол. При повторно и внезапно отиване до адреса от чси Обретенова стана ясно, че в дома си на първия етаж в иначе разкошната сграда Маргарита отново отглежда над 20 котки. „Ако искам крокодили, лъвове и крави ще гледам. Не можете да ми се месите”, крещеше преди две години Маргарита Кехайова срещу частната съдебна изпълнителка, след което я нарече „хулиганка”. Двете си кучета пък била прехвърлила на майка си Тонка, която в момента е на 88 години и е лежащо болна. Положението на възрастната жена е друг аргумент на съседите да искат пълно запрещение за Маргарита. Според тях не се полагат адекватни грижи за старицата, която живее в лоши хигиенни условия. По думите им комшийката им от първия етаж е започнала да се занимава с улични кучета и котки от 2008-2009г. Преди това Маргарита е имала 2 кучета и 8 котки, папагал и костенурка в жилището си. Гледала е и кокошки в двора, въпреки че имотът им се намира на около 200 метра от сградата на голяма община. След жалби от съседите Маргарита престанала да гледа кокошки в двора, но пък бройката на кучетата и котките скочила двойно. Наблюденията на комшиите били, че за да изхранва толкова много гърла, съседката им ровела в кофите за боклук. Според тях, когато съберяла повече храна, тя я разхвърляла до оградата на имота, като така събирала още и още улични животни. През годините нещата се влошавали и освен храна, Маргарита започнала да прибира от кофите за боклук кашони, тенекии и всякакви други боклуци, които трупала в общия двор, става ясно от исковата молба в съда. След поредното посещение в дома на Маргарита на чси, полиция и общински служители на зоокомплекса, тя изпаднала в криза. Наложило се да бъде лекувана в центъра за психично здраве, а срещу нея било образувано досъдебно производство. Разследването било прекратено впоследствие заради експертно заключение, че е наказателно неотговорна поради невменяемост.", "date": "2018.05.27", "title": "Съседи искат пълно запрещение на Маргарита с котките"}
{"url": "https://www.monitor.bg/bg/a/view/trima-bylgari-zaginaha-na-jp-prelez-v-ispanija-100834", "text": "Трима българи загинаха, след като товарен влак удари автомобила им на жп прелез в Испания. Сънародниците ни са работили временно в страната, съобщава испанската медия Еl Pais. Колата е преминавала през прелез без бариера. Имало е светофар, който по думите на кмета на град Фонтанар, където е станал инцидентът, е работил, съобщи Нова телевизия. В този град има много сезонни работници, които се занимават със събиране на аспержи. Инцидентът е станал в подножието на полето и затова се предполага, че българите са отивали на работа преди да се случи тежкия инцидент. Автомобилът им е бил със софийска регистрация. Местните власти поднасят съболезнования на близките на загиналите българи.", "date": "2018.05.27", "title": "Трима българи загинаха на ЖП-прелез в Испания"}
{"url": "https://www.monitor.bg:443/bg/a/view/chetesh-li-djado-pope-svetite-knigi-100829", "text": "Четеш ли дядо попе, Светите книги? Изпълняваш ли Божиите заръки, написани в тях? Тези въпроси могат и да се сторят някому твърде елементарни, азбукарски, защото предопределят отговора още при самото им задаване. Но те трябва да се зададат, защото мръсотиите, които се замитат под килима от омърсени раса в Българската православна църква, не са никак малко. Нещо повече, те са толкова много, че както и да ги натиква човек откъм единия край на чергата, те все се подават от другия. Казано накратко, герои на Чудомир в лоното точно на Църквата се раждат всеки ден. Като цяло, генезисът на проблема с мършата в стадото се обяснява с липсата на кадри. Тази теза има известно основание, но само донякъде. В цялата страна свещениците са 860 човека. Заедно с монасите и монахините броят на духовниците в България е около 1000 човека. Сред тях са и 70-годишни, че и в по-напреднала възраст, оставени да служат, защото от една страна, кадри няма, а от друга наличните искат да са в града и най-вече в големия град, в храмове, където се правят скъпи кръщавки, венчавки, че и опела. Защото как човек да не се натиска, след като едно кръщане е с цена 300 лева (таксата е в един от столичните храмове), а в малкото градче и селото за Свето Кръщение хората броят по 30-ина лева. Отделно от всякакви треби на някои места месечните доходи на свещеници в София не падат под 2500 лева. Като към това се прибавят и печалбите от всякакъв прицърковен кич, който се продава в будките в притворите, парите стават твърде много, за да се откаже доброволно човек от тях. На места, в по-малките градове, свещенослужители също намериха начин да намажат по-дебел слой мармалад върху филията – едни инсталираха хладилници със сладолед пред храма, други си направиха частни погребални агенции, трети въртят друг бизнес или несъвместим с правилата на православния живот, че и с Устава на самата БПЦ, или откровено биещ на очи с конфликта на интересни. Погребалните агенции, регистрирани от расоносци или техни близки, е христоматиен пример в случая. При всичките тези примери напълно логично е да има отлив в последните години от кандидати за духовните семинарии. Факт е, че 860 свещеници не могат да се клонират в 15 000 храмове и манастири в страната. Там не се служат литургии – най-страшното запустение, което може да настъпи в една Църква. То е по-страшно от това да се разруши черква. Пределно ясно е, че липсата на истинска духовност се отразява и на хората. Защото моделът в едно общество е какъвто е и мирският народ, той се определя от лидера, т.е. от свещеника. С поведението си той може да издигне хората над страстите им, но може и да ги удави в тях. Затова нека тези дни, когато все още сме под впечатленията на 24 май, всички ние- миряни и духовници, да си спомним думите на св. Константин - Кирил Философ: „Бог е създал човека между ангелите и животните, като със словото и разума го е отличил от животните, а с гнева и похотите - от ангелите. И който към която страна клони, към нея се и приобщава: или към висшите (тоест към ангелите), или към низшите (животните)“ . Тези думи той е изрекъл в ІХ в. по време на диспута със сарацините. Не ви ли звучат твърде актуално и днес?!", "date": "2018.05.27", "title": "Четеш ли, дядо попе, Светите книги?"}
{"url": "https://www.monitor.bg:443/bg/a/view/dupnica-i-blagoevgrad-rekordiori-po-razpopeni-100830", "text": "Дванадесет свещеници от Българската православна църква са били разпопени през последните две години. Това установи проверка на „Монитор“. Най-много са те в Дупница и Благоевград, които попадат в диоцеза на Неврокопска епархия. Повечето от случаите са заради кражби от църковните каси, пиянство и побой. Двама свещеници са лишени да носят расо в рамките на една година, обяви архиерейският наместник на Дупнишка духовна околия отец Георги Паликарски. Наказанията на двамата божи служители - отец Борис Минчев, който служеше в село Бистрица, и отец Георги Марков, свещеник в храма \"Св. Георги\" в курорта Паничище, вече са влезли в сила. Двамата  нямат право да носят расо, да слагат по себе си кръст и да служат в черква за срок от една година.", "date": "2018.05.27", "title": " Дупница и Благоевград рекордьори по разпопени свещеници"}
{"url": "https://www.monitor.bg:443/bg/a/view/temenujka-petkova-bylgarija-da-byde-gazov-faktor-na-balkanite-100825", "text": "България се стреми да бъде фактор на газовата карта на Балканите. Това коментира енергийният министър Теменужка Петкова в предаването „Беновска пита“ по Канал 3.  Тя даде за пример концепцията ни за газов хъб „Балкан“, който се радва и на одобрението на ЕК. Петкова коментира идеята на президента Румен Радев от Москва за изграждането на т.нар „Български поток“, чиито тръби да вървят под Черно море, като посочи, че такъв вариант не осъждан. Тя припомни, че за хъба „Балкан“ ще разчитаме на газови източници от Касписйко море, руски газ чрез „Турски поток“, газовите връзки със Сърбия и Румъния, както и евентуален добив на газ от родното Черно море. Петкова изтъкна, че руските партньори много добре са запознати със изискванията на ЕК, по повод идеята за възобновяването на „Южен поток“. Петкова коментира още, че темата за енергетиката ще бъде една от основните по време на предстоящата визита на премиера Бойко Борисов в Москва, където трябва да разговаря с руския президент Владимир Путин. „Борисов е безспорен лидер и неговото мнение се чува навсякъде“, заяви тя и припомни успехът на срещата ЕС – Западни Балкани. „Добър момент за среща с Владимир Путин“, изтъкна още министър Петкова. Министърът коментира и темата за АЕЦ „Белене“ и напомни, че докладът на ведомството, който предлага рестартиране на проекта, вече е внесен в НС. „Предстои да разберем. Първо трябва да стартираме процедура за стратегически инвеститор“, отговори тя на въпроса дали не е възможно изграждане на АЕЦ „Белене' съвместно от Китай, Русия и България. В заключение Петкова даде да се разбере, че стратегическия инвеститор за „Белене“ ще се избере чрез открита, честна и публична процедура.  ", "date": "2018.05.27", "title": "Теменужка Петкова: Стремежът ни е да сме газов фактор на Балканите   "}
{"url": "https://www.monitor.bg:443/bg/a/view/neverojaten-rikardo-triumfira-v-monako-100828", "text": "Пилотът на „Ред Бул“ Даниел Рикиардо спечели Гран при по улиците на Монако, 6-и кръг от световния шампионат във Формула 1. Той извърши истински подвиг, на който и техническият му екип трудно повярва, след като успя да удържи победата, въпреки че през повече от половината надпревара кара с проблем в задвижващата си система.   Втори завърши Себастиан Фетел с „Ферари“, а трети е британецът Люис Хамилтън. Това е първа победа в Монако за Рикардо и втора от началото на сезона след триумфа в Китай. „Имахме много проблеми по време на състезанието. Почувствах, че губя мощност и мислех, че губя и състезанието. Но сега съдбата ми върна това, което преди години ми отне. Чувствам се прекрасно“, сподели щастливият победител, който през целия уикенд бе най-бърз във всички тренировки и в квалификациите. След призовата тройка се наредиха Кими Райконен, Валтери Ботас, Естебан Окон, отличният отново Пиер Гасли, Нико Хюлкенберг, а последната точка бе за съотборника на победителя Макс Верстапен.", "date": "2018.05.27", "title": "Невероятен Рикардо триумфира в Монако"}
{"url": "https://www.monitor.bg:443/bg/a/view/djon-malkovich-razgadava-misterii-s-mustaka-na-poaro-100799", "text": "Култовият Джон Малкович ще трябва да пусне мустак, защото влиза в ролята на детектив Еркюл Поаро в сериала \"Азбучни убийства”, базиран на едноименния криминален роман на Агата Кристи. Холивудската звезда е подписал договор за мини-поредица от три серии, а адаптацията ще може да се гледа в Amazon и по Би Би Си. Зрителите се срещнаха с адаптирания образ на Поаро още миналата година във филм, който беше базиран на новелата „Убийство в Ориент експрес“. Тогава в ролята на брилянтния детектив влезе Кенет Брана. Сега на Малкович ще му се наложи да гони сериен убиец, който вилнее във Великобритания през 30-те. Единственото, за което може да се хване Поаро в случаите е железопътен справочник на изданието ABC, което оставя след всяко убийство. Според „Варайъти“ снимките на новите серии ще започнат през юни, но все още няма подробности за премиерната дата. Джон Малкович ще си партнира със звездата от „Хари Потър“ Рупърт Гринт, който ще изиграе ролята на инспектор Кроум. В романа Кроум не вярва много на способностите на Поаро, което води до някои интересни случки между двамата. В каста са привлечени още Фрея Мейвър от „Бялата кралица“, който мина супер успешно през bTV, и актрисата от „Игра на тронове“ Тара Фицджералд. Продуцент е Mammoth Screen, които стоят зад супер успешните драми „Poldark“ и „Victoria“. Джон Малкович е поредната звезда, която записва името си сред изигралите брилянтния детектив Поаро. Холивудският ас е известен като хамелеон, който може да влезе във всеки персонаж, а партньорството му с Рупърт Гринт прави мини-сериала наистина очаквано събитие. Това е втората екранизация за телевизия на „Азбучни убийства“. През 1992 г. криминалния роман е пренесен на малкия екран от актьора Дейвид Съшей.", "date": "2018.05.27", "title": "Джон Малкович разгадава мистерии с мустака на Поаро"}
{"url": "https://www.monitor.bg:443/bg/a/view/s-miting-v-ruen-dps-otbeljaza-poslednoto-ot-majskite-sybitija-100826", "text": "С митинг в Руен ДПС отбеляза последното от Майските събития. Лидерът на движението Мустафа Карадайъ заедно с ръководството на партията и на парламентарната група пристигна в Руен, за да отбележи 39-та годишнина на общината и паметта на жертвите на т.нар. „възродителен процес”, съобщиха от пресцентъра на ДПС.     \"В нашата родина живеят различни етноси, които изповядват различни религии. Затова ние добре знаем смисъла на думата толерантност. И никой не може да ни я отнеме.“ С тези думи се обърна към събралите се председателят на ДПС Мустафа Карадайъ. „Рамазан е месец на търпението, опрощението и на милосърдието. Месец Рамазан символизира сплотеността, взаимопомощта, толерантността, берекета и братството.“ заяви Карадайъ и поздрави всички мюсюлмани с предстоящия празник Рамазан Байрам. „В месец май си спомняме за грозните случаи през 89-та и се изпълваме с различни чувства и емоции, но нито една от тях не е омраза, не е разделение, не е противопоставяне“ бе категоричен той. Изпитвам гордост от това, че имаме силата и каузата да се борим за нашата свобода, да отстояваме правата и свободите на всички граждани, заяви Мустафа Карадайъ и продължи: „Изпитвам и преклонение пред всеки един, който носи тази кауза в сърцето си.“ Карадайъ каза още, че ДПС получава огромна подкрепа от либералните си партньори в Европа за отстояването на правата и свободите и демокрацията в България и на Балканите. „Ние сме дали свидни жертви в името на правата и свободите и демокрацията. За съжаление днес в нашата родина демокрацията е в опасност и ние сме длъжни да пресечем всяка опасност пред демокрацията.“ бе категоричен председателят на ДПС. „Ние можем и трябва да бъдем на висотата на 89-та година, когато бяхме единни и докарахме демокрацията в нашата Родина. Единни и мощно да защитим демокрацията в България, на Балканите и Европа” заключи лидерът на ДПС.", "date": "2018.05.27", "title": "Карадайъ: Никой не може да ни отнеме толерантността"}
{"url": "https://www.monitor.bg:443/bg/a/view/firmi-se-jalvat-ot-reket-na-konsultanti-za-gdpr-100827", "text": "Бизнесът се оплаква от рекет от т.нар. „консултанти“ за изработване на процедури след въвеждането на новия европейски регламент за личните данни (GDPR). Външни съветници искат хонорари между 1000 и 10 хил. лева, за да научат компаниите как да използват и съхраняват информацията на клиенти, партньори и персонал. Това заяви Добрин Иванов, изпълнителен директор на Асоциацията на индустриалния капитал (АИКБ). Малкият и среден бизнес попада най-вече под ударите на новия регламент за защита на личните данни. У нас работят 400 хил. компании, от които 375 хил. или 93 на сто от всички предприятия са микро фирми с персонал до 10 души и с приходи и активи до 2 млн. евро, коментира още Иванов в ефира на БНР. Според него малкият бизнесът няма човешки капацитет, които да отговори на всички изисквания и това по-скоро е „допълнителна европейска бюрокрация“.  като изпраща предупреждение на нарушителите, а санкциите ще се налагат едва след това, обяви още веднъж председателят на Комисията за защита на личните данни (КЗЛД) Венцислав Караджов. „Трябва да подпомогнем бизнеса да спази изискванията, по този начин и физическите лица ще се чувстват по-защитени. В противен случай за бизнеса ще възникнат много финансови и други задължения и те в момента са в ситуация, в която са изнудвани от външни консултантски фирми, за да могат да спазят изискванията“, потвърди порочната практика и Караджов. По думите много от практиките на болници и аптеки по отношение на личните данни не би следвало да се прилагат. Например, каза Караджов, столична болница да изисква от пациент от провинцията да дойде в София, за да си запише час при лекар-специалист, така че да може да подпише и декларация, че предоставя личните си данни, а втори път да дойде вече за същинския преглед. \"За мен става въпрос за незнание и презастраховане, поради липса на знание. Заради това се извършват практики, които не би следвало да се прилагат. Няма защо за едно записване по телефон за уговорен ден и час от физическо лице да се изисква то да дойде и да го направи на място, камоли пък да се съберат лични данни от него. Става дума за определено физическо лице, което си дава двете имена и желае да се запише при определен лекар. Аз не виждам тук обработване на лични данни в такива обеми, които да навредят на физическото лице, в случай, че то ги предостави на болницата\", каза Караджов, който е и зам.-председател на Европейския комитет за защита на личните данни.", "date": "2018.05.27", "title": "Фирми се жалват от рекет на консултанти за GDPR "}
{"url": "https://www.monitor.bg:443/bg/a/view/etyr-pregovarja-s-barselona-za-half-100822", "text": "Ръководството на „Етър“ започна преговори с „Барселона“ за привличането на халфа Аласана Мане за още една година. През пролетта 20-годишният полузащитник се представи отлично при „болярите“ и бе с основна роля за оставането им в елита. Гамбиецът с испански паспорт се наложи в титулярния състав на „Етър“ и през пролетта той изигра 15 шампионатни мача, в които отбеляза два гола и направи асистенция. Едно от попаденията бе много важно - срещу „Пирин“ в Благоевград за успеха с 1:0. С него „болярите“ елиминираха орлетата и направиха решителна стъпка към оцеляването в Първа лига. Ръководството на “Етър” също така ще задържи и тарана Алиун Бадара. Сенегалецът бе водещият реализатор на отбора през кампанията, като участва в 28 двубоя в първенството. В тях здравият централен нападател вкара 10 гола. Към него има интерес от португалски тимове, но засега Бадара остава на \"Ивайло\". Футболистите на “Етър” ще преминат медицински прегледи преди старта на подготовката от 15 до 17 юни. На следващия ден тимът ще направи първата си тренировка. Ръководството планира лагер в Дряново, а засега са уредени две контроли - срещу втородивизионните “Литекс” и “Ботев” (Гълъбово).", "date": "2018.05.27", "title": "“Етър“ преговаря с „Барселона“ за халф"}
{"url": "https://www.monitor.bg:443/bg/a/view/slavisha-jokanovich-vkara-fulym-vyv-visshata-liga-100823", "text": "Бившият треньор на „Левски“ Славиша Йоканович постигна голям успех в Англия, успявайки да класира „Фулъм“ за участие във Висшата лига през следващия сезон след успех над „Астън Вила“ „Котиджърс“ победиха бившия на Стилиян Петров с 1:0, а единственото попадение в двубоя бе дело на Том Кеърни в 23-ата минута, след като получи топката сам в наказателното поле и я насочи в мрежата с удар покрай вратаря. Тимът на Йоканович остана с човек по-малко в 70-ата минута, след което „Астън Вила“ натисна, но така и не стигна до нещо повече в мача. Изкачването на сръбския специалист във Висшата лига е второ след онова, което записа с “Уотфорд” през 2015 година, а победата ще донесе близо 200 милиона паунда в касата на клуба му. Все още не е ясно дали Йоканович ще води тима си в английския елит, но шансовете да остане на поста са огромни. Двубоят бе последен за ветерана Джон Тери (37 г.), който обяви, че повече няма да играе във втора дивизия с “Астън Вила”, но не изключи трансфер в чужбина.", "date": "2018.05.27", "title": "Бивш треньор на \"Левски\" вкара „Фулъм“ във Висшата лига"}
{"url": "https://www.monitor.bg:443/bg/a/view/gonzo-njama-da-se-vryshta-v-levski-100824", "text": "Легендата на „Левски“ Георги Иванов-Гонзо отрече информациите, че ще се завърне на работа на „Герена“. В момента „сините“ усилено търсят спортен директор, а Гонзо вече е заемал този пост и в момента е без работа. Бившият нападател обаче бе категоричен, че няма никакво намерение да започва отново в клуба, защото бил разочарован. „Искам категорично да заяви, че няма аз да съм новият спортен директор на „Левски“, коментира Иванов пред „Канал 3“. - Разочарован съм от „Левски“, дори нямам желание да говоря. Представянето на отбора е незадоволително, но все пак е хубаво, че се класира за Европа. Няма нищо в играта, което да те накара да гледаш техен мач. „Черно море“ е много слаб в момента и е нормално „Левски“ да се класира за Лига Европа. Жалкото е, че “Славия” е на тяхното ниво, а “Левски” не можа да вземе Купата на България. На Делио Роси трябва да му се даде шанс Правилен ход е, че Роси остава на работа“, допълни Гонзо. Както е ясно, за последно той бе начело на „Черно море“, откъдето си тръгна през септември миналата година. В същото време стана ясно, че „Левски“ най-вероятно ще се готви на българска земя за участието си в Лига Европа и новия сезон в Първа лига. Ръководството на столичани подготвя лагер в Правец, като няма да има подготовка в чужбина. \"Сините\" са в почивка от 25 май, а наставникът Делио Роси все още не е определил точна дата за началото на лятната подготовка. Първият официален двубой на “Левски” за сезон 2018/19 ще бъде на 12 юли, четвъртък. Тогава тимът стартира участието си в Лига Европа. Името на своя съперник “сините“ ще научат на 19 юни, когато е жребият за първия и втория кръг на турнира. Очаква се отборът да започне подготовка около 8 юни, а липсва и яснота около съперниците в контролите. Георги Иванов-Гонзо категорично отрече информациите, че ще се завърне в „Левски“ като спортен директор.", "date": "2018.05.27", "title": "Гонзо няма да се връща в „Левски“"}
{"url": "https://www.monitor.bg:443/bg/a/view/turcija-shte-si-kupi-ruski-samoleti-ako-sa-sht-ne-i-dostavjat-svoi-100821", "text": "Турция обмисля да се сдобие с руски самолети Су-57, ако Съединените щати решат да замразят доставката на изтребителите Ф-35, пише турският в. \"Йени шафак\". По-рано тази седмица комисия на Сената на САЩ прие проектозакон за отбранителна политика, включващ мярка, която ще попречи на Турция да купува изтребители Ф-35. Повод за ограничението е задържането на американския пастор Андрю Брънсън и сключеното през декември споразумение с Русия за покупка на ракетни системи С-400. Според \"Йени шафак\" искането да бъде наложено ембарго на сделката \"може да преобърне баланса в отбраната\". Изданието подчертава, че Анкара няма да се откаже от правата си за Ф-35 и напомня, че компанията Локхийд Мартин би трябвало да предаде първия изтребител на Турция още следващия месец. Междувременно обаче е започнал да се обсъжда вариант за придобиване на руски бойни самолети Су, пише проправителственият вестник. \"Ако САЩ продължат да упорстват с този напълно несправедлив подход, това би могло да тласне Турция към руските Су-57, които са смятани за еквивалент на Ф-35\", уточнява \"Йени шафак\".", "date": "2018.05.27", "title": "Турция ще си купи руски самолети, ако САЩ не и доставят свои"}
{"url": "https://www.monitor.bg:443/bg/a/view/balkan-poiska-ostavkata-na-glushkov-100810", "text": "Ръководството на баскетболния „Балкан“ (Ботевград) поиска оставката на президента на федерацията Георги Глушков. Повод за това е скандалният втори мач от финалите с „Левски Лукойл“, в който възникнаха инциденти между „сините“ фенове и играчите на техния тим, а двубоят бе прекратен и се доигра на следващия ден без публика. „Настояваме Георги Глушков незабавно да освободи поста си и на негово място да се избере човек, който да обедини клубовете и по ясни и точни правила да изведе любимата ни игра до по-добри времена!“, се казва в отвореното писмо, разпространено няколко часа преди мач №3 от финалите, който е тази вечер от 18 ч в Ботевград. Самият Глушков пък през уикенда бе на конгрес на ФИБА-Европа в Кипър и не можа да вземе отношение по въпроса. Днешният мач ще премине без един от основните играчи на „Балкан“ - Христо Захариев. Той бе глобен със 700 лв. и лишен от състезателни права за една среща заради хвърлената бутилка с вода срещу зрители във втория мач в София. Захариев обаче ще се върне за мач №4, който ще е на 29 май отново в Ботевград. Ако се стигне до пети мач, той ще се играе без публика в зала „Универсиада“ на 1 юни, а освен тази санкция „Левски“ бе глобен и с общо 8000 лв. заради инцидентите.", "date": "2018.05.27", "title": "„Балкан“ поиска оставката на Глушков"}
{"url": "https://www.monitor.bg:443/bg/a/view/salah-aut-za-2-sedmici-shte-igrae-na-svetovnoto-100812", "text": "Мохамед Салах ще играе на Мондиал 2018 въпреки травмата, която получи по време на финала в Шампионската лига. Това увери спортният министър на Египет Халед Абдел Азис след шокиращото напускане на звездата в средата на първото полувреме. Салах бе повален на терена с борчески прийом от капитана на „Реал“ Серхио Рамос, като при падането нарани рамото си. Лидерът на „Ливърпул“ пробва да продължи мача, но заради нетърпимата болка бе принуден да напусне терена. Салах не скри сълзите си, а липсата му сериозно се отрази на мърсисайдци, които дадоха инициативата на съперника. „Искам да успокоя всички, че травмата на Мохамед Салах не е толкова сериозна. Лекарите на Египет са в постоянен контакт с колегите си в Англия. Египет ще обяви окончателната си заявка за Мондиал 2018 на 4 юни и Мохамед задължително ще бъде в нея. Сега той има нужда от почивка, преди да започне борбата за възстановяване. Нашите мисли са с него”, написа във Фейсбук спортният министър Халед Абдел Азис. Основният въпрос обаче остава дали Серхио Рамос умишлено контузи Салах. Според множество коментари, снимки и видеа защитникът изобщо не гледа топката, като единствената му цел е да „заключи“ ръката на Салах и да го тушира на тревата. Според медиите в Египет няма спор, като вината на Рамос е очевидна. „Рамос е касапин“, написа Al Masry al Youm, а Аl Watan добавя „Бог да те накаже, Серхио!“. След мача профилите на Рамос в социалните мрежи бяха засипани с множество обиди и дори смъртни заплахи от разгневени фенове. „Ти си тумор в световния футбол и ние ще се погрижим да изчезнеш“ и „Ще си платиш за това, мръсно к*пеле“ са само част от посланията към испанеца. Капитанът на „Реал“ пък използва Туитър, за да се извини на Салах. \"Понякога футболът ти показва добрата си страна, а понякога - лошата. Преди всичко ние сме професионалисти и искам да ти пожелая скорошно възстановяване, Салах. Бъдещето те очаква\", написа той, но вместо положителен отзвук, последва нова порция обиди.", "date": "2018.05.27", "title": "Салах аут за 2 седмици, ще играе на световното"}
{"url": "https://www.monitor.bg:443/bg/a/view/ronaldo-vzrivi-kupona-na-real-sys-zakana-za-napuskane-100813", "text": "“Реал“ (Мадрид) продължава да пренаписва футболната история на Европа, след като за безпрецедентен трети пореден път спечели трофея в Шампионската лига. В драматичен финал на стадион „Олимпийски“ в Киев испанският колос победи с 3:1 „Ливърпул“. Минути след края на мача обаче звездата на „Реал“ Кристиано Роналдо хвърли голямата бомба, че ще напуска клуба. Португалецът не успя да се разпише във финала, но въпреки това отново намери начин да се превърне в център на вниманието. „Беше прекрасно да играя в „Реал“ - заяви португалецът. - Съвсем скоро ще кажа нещо голямо на феновете, защото те заслужават да знаят истината. Сега не искам да говоря за бъдещето. Аз съм голмайстор на Шампионската лига, имам най-много трофеи и най-много голове в историята на този турнир. Затова предлагам да го прекръстят на CR7 Шампионска лига“, заяви Роналдо. Думите му веднага предизвикаха огромен отзвук и се превърнаха в основна тема, засенчвайки успеха на „Реал“. Затова малко по-късно Роналдо направи ново изявление, в което се опита да замаже гафа, но вместо това само подхрани информациите, че ще напусне „Реал“. „Не беше точният момент за тези мои думи, защото не искам да отнемам заслугата на отбора. Но аз бях честен. Не говоря често, но когато го правя, винаги имам какво да кажа. Парите не са проблем. Спечелих пет Шампионски лиги, пет \"Златни топки\". Но животът не е само слава”, заяви Роналдо, загатвайки за задаващия се мегатрансфер. Веднага след думите на Роналдо пък клубният бос Флорентино Перес се опита да потуши емоциите, като призова да се говори за успеха на „Реал“, а не за бъдещето на Роналдо. „Клубът е над всичко и всички. Всеки може да говори, няма как да забраня. Винаги се говори за Роналдо и после нищо не се случва. Питайте него дали ще напуска, аз знам, че има договор“, заяви Перес. Темата за Кристиано се превърна в основна и на пресконференцията на Зинедин Зидан, който бе принуден да отговаря на въпроси за звездата си, а не за самия мач. „Не знам какво ще стане, ще видим, той сам ще съобщи решението си. Моето желание е Роналдо да остане, защото е изключително ценен за отбора“, заяви Зидан. Световните медии също обърнаха подобаващо внимание на думите на Роналдо. „Бомбата на Кристиано засенчи тази на Бейл“, написа AS, а „Гадзета дело спорт“ добави: „Кристиано помрачи радостта на „Реал“.", "date": "2018.05.27", "title": "Роналдо взриви купона на „Реал“ със закана да напусне"}
{"url": "https://www.monitor.bg:443/bg/a/view/otnovo-ptichi-grip-vyv-ferma-v-dobrichko-100814", "text": "Нов случай на причи грип е открит в животновъдна ферма в добричкото село Стефаново. Щамът на заразата е потвърден късно вечерта в петък. Веднага са информирани съответните органи и екипи на БАБХ са блокирали обекта с цел превенция на заразата. Започнало е унищожаване на всички птици във фермата. В нея се отглеждат гъски, пуйки и кокошки. Осигурени са двете трикилометрови санитарни зони. Полицията контролира достъпа до заразната ферма. Това е същия обект, в който преди няколко месеца отново бе открит птичи грип.      ", "date": "2018.05.27", "title": "Отново птичи грип  във ферма в Добричко"}
{"url": "https://www.monitor.bg:443/bg/a/view/ot-bolshevik-do-sveta-anastasija-ostrov-s-istorija-i-romantika-100820", "text": "Лекарна, предлагаща чудодейни билки и отвари по стари рецепти, манастирска килия от Средновековието, в която може да пренощувате, ресторант с автентични бургаски ястия по стари рецепти … и всичко това на най-романтичното място в Бургаския залив – остров Света Анастасия. До там се предвижвате с корабче, на което сте се качили от Морска гара Бургас. С него може да стигнете два пъти на ден, другият вариант е да потърсите частните кораби, които да ви закарат до острова. Остров Света Анастасия се намира в Бургаския залив в Черно море. Изграден е от вулканични скали, висок 12 метра, на места 17, а площта му е близо 9 декара. Между 1945 и 1990 г. носи името Болшевик. Островът е забулен в мистерия и за него се разказват стотици легенди и истории. За да разберете повече за тях, на острова ще ви посрещне екскурзовод или управителят на туристическия комплекс Павлин Димитров, когото често наричат Губернатора.       Една от най-известните легенди е свързана с пирати, които нападнали острова във времето, когато там имало манастир. Монасите се затворили в църквата и се помолили на Света Анастасия да им помогне и да ги избави от набезите. Тя чула молитвите им и изпратила страховита буря, която разцепила пиратския кораб. И до днес останките на кораба са вкаменени в скала, която може да се види от всеки посетител на острова. Вярва се, че причината за пиратските набези е заровено на острова златно съкровище, пазено от призрака на загинал пират. Според друга история навремето до острова са достигали викинги. Документирани сведения за това няма, но има следи от две опожарявания, разказва управителят на туристическия комплекс. За странните сили на мястото говори и случка от преди години, когато пиян капитан на влекач оцелял като по чудо, след като паднал от 25-метрова отвесна скала. На Света Анастасия има три скални феномена, известни като Гъбата, Драконът и Вкамененият пиратски кораб. Някои вярват, че на Острова съществуват две подземия, чийто вход е много добре замаскиран и никой не може да проникне до тайните им. Досега обаче те не са открити.       Света Анастасия е единственият български остров, на който има църква – „Успение Богородично”, която е част от съществувал някога там манастир. Най-ранните данни за съществуването на обителта са от 15 век. През годините манастирът е бил опожаряван няколко пъти и нападан от пирати. За стенописите в църквата се предполага, че са от 14-и век. Основният камък на манастирската сграда е обърнат наобратно заедно с кръста на него. Така строителите са мислели, че като го сложат ще заключат сградата и няма как да бъде съборена. Преди последната реставрация сградата е била в доста окаяно състояние, разказва Димитров, покривът е бил пред срутване, стените са били корозирали. Но сега може да издържи поне още 100 години, въпреки че е от гредоред.     Църковната обител просъществува до 1923 г., когато манастирът е превърнат в затвор, където са заточени 132-ма комунисти и земеделци. Трудната поддръжка на островния затвор принуждава правителството да прехвърли затворниците в бургаския полицейски участък, а част от тях са освободени. След атентата в софийската църква „Света Неделя“ през април 1925 г., островът отново е превърнат в затвор. На 29 юли 43-ма от арестантите успяват да избягат с две гребни лодки до нос Чукаля, откъдето се скриват в Странджа планина. В тяхна памет едно от крилата на манастира е превърнато в музей. По-късно се използва и за хотел.  Сега бившите килии отново са превърнати хотел и музей, в който всеки може да се потопи в различни истории – за пирати, светещият планктон, живота на острова и монашеския живот. Фарът Морският навигатор на острова бил изграден от френска компания през 1889 г. Той бил монтиран върху железен стълб, издигнат на 40 метра над морското равнище и в хубаво време светлината му се виждала от 10 мили. През 1912 г. в северната част на острова били положени основите за новия фар, който направлява корабите и до днес. Той бил запален за пръв път на 13 юни 1914 г. Сега вече всичко по него работи автоматично, със соларен панел и лед лампи. Но няма да може да го посетите, освен ако не отидете на 15 август, когато е храмовият празник на острова.       През 60-те и 80-те години островът става любимо място на творческата бохема на Бургас. На острова тогава имало ресторант, малък хотел, църква и кей. Негов „губернатор“ дълги години бургазлии наричат големият бургаски поет Христо Фотев, който прекарвал голяма част от времето си там. Сега в две от стаите посетителите може да се насладят на негови стихове, които са представени по интерактивен начин. Островът е известен и с това, че там са снимани филмите на Рангел Вълчанов \"На малкия остров” и \"Островът” на Камен Калев, с участието на Летисия Каста. От 2001 г. „Света Анастасия“ е със статута на природно-археологически резерват. На малка сцена под звездите български музикални звезди и писатели събират свои почитатели, от управата на острова имат план да я направят по-голяма и удобна, но без да нарушават гледката, която се открива към брега на Бургас. До скоро това звучеше като приказка, но от няколко години е част от бургаската реалност, благодарение на спечеления от Община Бургас проект „Културно-историческото наследство на о-в Света Анастасия и Бургас - атрактивна и конкурентоспособна туристическа дестинация”, финансиран по Оперативна програма „Регионално развитие”. За да развиват туристическа дейност на острова, по дъното на морето до острова достигат ток и вода. Капацитетът на Света Анастасия е около 100 души, но това не пречи редовно да се правят сватби, кръщенета и фирмени събития.", "date": "2018.05.27", "title": "От Болшевик до Света Анастасия – остров с история и романтика"}
{"url": "https://www.monitor.bg:443/bg/a/view/amerikanci-se-samorazpraviha-s-vyoryjen-napadatel-v-oklahoma-100819", "text": "Въоръжени граждани убиха нападател в ресторант в град Оклахома, щата Оклахома, съобщи „Гардиън“. До убийството се стига, след като мъж с психически проблеми започва да стреля в ресторант в града. При стрелбата мъжът ранява две деца, жена и мъж, който се опитва да избяга от заведението. Нападателят е 28-годишният Александър Тилгман. Той имал легално разрешително за притежание на оръжие. Той започнал да го използва в ресторанта на вечеря. След като ранил посетителите в ресторанта, нападателят е убит от двама минувачи. Те станали свидетели на цялата криза в заведението, при които извадили и използвали личните си оръжия, за да обезвредят нападателя и да не се стигне до фатален край за повече хора. Няма опасност за живота на пострадалите, уточняват властите. Стана ясно, че нападателят имал психични отклонения. Според полицията той бил известен с неадекватността си, но не бил агресивен. Въпреки това властите констатирали, че \"този мъж не трябва да излиза от радарите на полицията\". Мъжът имал само едно провинение - за проява на домашна агресия и насилие. Когато бил на 13-годишна възраст мъжът блъснал няколко пъти майка си, докато спорели кой да пусне прахосмукачка. По-рано тази година мъжът започнал да притеснява гражданите на Оклахома, разлепвайки по улиците на града стотици листовки. С листовките той предупреждавал хората да внимават, защото имало демони, които превземали и обладавали хората. По-точно в листовки пишело, че има \"демони в клонирани транссексуални тела\". В листовките той молил хората и да посетят неговия канал в YouTube. Във връзка с убийството на мъжа неговият брат заяви, че никой не се е опитвал да помогне на Александър, а \"той плачеше за помощ\". Полицията продължава да работи по случая. Шерифът в града е заявил, че спрямо двамата мъже, които са ликвидирали нападателя, няма да се повдигат обвинения. Случаят за пореден път стана повод за дебат относно това дали трябва да се ограничи правото на носене на оръжие свободно в САЩ.", "date": "2018.05.27", "title": "Американци се саморазправиха с въоръжен нападател в Оклахома"}
{"url": "https://www.monitor.bg:443/bg/a/view/kristian-kostov-bez-kostum-na-abiturientskija-si-bal-100817", "text": "Кристиан Костов избяга от суетата и еуфорията около тоалетите за абитуриентския си бал, като се появи на празника си в Москва с ежедневно облекло. Момчето чудо, което се прочу, като завоюва рекордното за България второ място на „Евровизия“, сподели кадри от събитието в социалните мрежи, но ги изтри часове по-късно. „Няма да ги видите повече, ще се пръснат по света, но приятелите няма да се забравят, никога“, написа изпълнителят на Beautiful Mess под снимките. След като още преди година бе приет документално в специалност пеене и композиране в „Бъркли“, Ню Йорк, наесен се очаква Костов да стартира и образованието си в САЩ. „Учебната година там струва 50 000 долара. Не можех да причиня това не семейството си, баща ми беше готов да се зароби със заем. Казах им, че ще работя, докато не ми дадат пълна стипендия. След два месеца кореспонденция по мейл от „Бъркли” казаха, че са готови да ми дадат пълна стипендия ако се уча добре първата година. Умрях от кеф, не можех да повярвам!“, изповяда се тогава Крис. Междувременно съвсем скоро той ще пусне на пазара и първия си краткосвирещ албум. „Напълно готов е, предали сме всичко, което зависи от нас, но все още нямам право да издавам никакви подробности, включително и кога ще можете да го купите. Успях обаче да го пусна на някои близки приятели и те казаха, че това е най-доброто нещо, което съм правил някога“, ентусиазиран е певецът, като обещава, че през лятото ще се завърне на българска територия за фен среща и концерт. Сред звездните абитуриенти тази година е и поп дивата Тита. Любимката на Криско отпразнува повода в родния си град Силистра, смени две рокли, а неин кавалер бе приятелят й Викторио. „Славата не ми е пречила в училище. Знам къде е границата. След време, дори да станеш най-големият в света, трябва да си винаги човек с хората“, категорична е певицата, която се дипломира от езиковата гимназия „Пейо Яворов“ в Силистра. През новата учебна година Христина Христова, както е истинското име на звездата, възнамерява да учи бизнес специалност. До 12 през последните дни броиха и близнаците на мустака на народа Милко Калайджиев – Александър и Антонио. Двамата завършиха езиковата гимназия \"Асен Златаров\" в Хасково. Антонио вече е приет да учи архитектура в София. На Алекс обаче му предстоят изпити по биология и химия, с които ще кандидатства медицина в столицата или във Варна. „Забранил съм им да стават изпълнители. Пеят фалшиво. Можех да помоля Криско да направи едно парче за двамата, на рапър не му трябва да пее“, намигна по време на празника изпълнителят на „Готина си“.", "date": "2018.05.27", "title": "Кристиан Костов без костюм на абитуриентския си бал"}
{"url": "https://www.monitor.bg:443/bg/a/view/spipaha-nelegalna-dyrvesina-v-ceh-v-batak-100800", "text": "Дървен материал без документи е бил намерен при проверка в цех за обработка на дървесина в Батак.  Това съобщиха от Областната дирекция на МВР в Пазарджик по повод поредната проверка на фирми за добив и преработка на дървесина, извършена от съвместен екип, воден от служители на сектор „Противодействие на икономическата престъпност” при ОДМВР-Пазарджик В полицейската акция са включени и представители на НАП, Регионалната дирекция по горите и Областна дирекция „Инспекция по труда” в областния град. Съвместният екип извършил щателна проверка на цех за обработка на дървесина и прилежащ към него склад в Батак, собственост на частна фирма с управител 35-годишен мъж от родопския град. Било установено, че има несъответствие между наличните количества дървесина по дневник и реално намиращата се на склад, изразяващо се в разлика от почти 200 куб. метра. Трудовите инспектори констатирали наличие на четири лица работещи без трудови договори, като едното от тях е непълнолетно. Предстои извършването на щателна данъчна ревизия за дейността на фирмата от данъчните органи. По случая е образувано досъдебно производство по чл.255 ал.1 от Наказателния кодекс. За установените нарушения са съставени актове и е образувана преписка, която ще бъде докладвана на Районната прокуратура в Пещера.", "date": "2018.05.27", "title": "Спипаха нелегална дървесина в цех в Батак"}
{"url": "https://www.monitor.bg:443/bg/a/view/greshnikyt-karius-v-depresija-kan-predreche-kraj-na-karierata-mu-100811", "text": "24-годишният вратар на „Ливърпул“ Лорис Кариус бе най-обсъжданият играч след финала, след като направи две фрапантни грешки, коствали попадения във вратата на мърсисайдци. Германецът първо подари топката на Карим Бензема за откриващото попадение, а при втория гол на Гарет Бейл се намеси изключително неадекватно. Кариус бе засипан с критики и подигравки, а самият той бе съсипан и не скри сълзите си. „Аз съм виновен, заради мен загубихме. Предадох съотборниците си. Съжалявам, нямате идея колко съжалявам. Извиних се на всички, защото моите грешки костваха загубата на този финал. Ако можех да върна времето назад, бих го направил, но няма как. В съблекалнята всички мълчахме, разочаровани сме, а аз се чувствам ужасно депресиран“, заяви Кариус. След мача стражът бе подкрепен от капитана Джордан Хендерсън, според когото не Кариус е причината за загубата. Туитове в подкрепа на Кариус имаше още от „Интер“ и „Наполи“. Според германската легенда Оливер Кан обаче подобна издънка може да коства кариерата на вратаря. „Не съм виждал подобно нещо. Безмълвен съм, това е просто брутално. Вярно е, че нашата работа (на вратарите, б.р.) е малко неблагодарна и всяка грешка тежи, но това е повече от всичко. Тежка психическа травма, която може да струва кариерата му. Надявам се да излезе от дупката, макар споменът за това да остава“, коментира Кан.", "date": "2018.05.27", "title": "Грешникът Кариус в депресия, Кан предрече край на кариерата му"}
{"url": "https://www.monitor.bg:443/bg/a/view/bylgarija-se-sboguva-sys-svetlin-rusev-v-srjada-100815", "text": "Големият български художник, познавач на изкуството, дарител, колекционер и общественик Светлин Русев си тръгна внезапно от този свят на Черешова задушница, покосен от масивен инфаркт. Преди две години той постъпи в болница със сърдечни проблеми, в прединфарктно състояние, бяха му поставени стентове, но до края Маестрото остана активен, дори в последните седмици от живота си подреждаше изложби на свои колеги и се готвеше за своята предстояща експозиция, която трябваше да открие за 85-годишнината си на 14 юни. Както обикновено, той до последно пазеше в тайна какви нови творби ще покаже, но според запознати тя е щяла да включва картини върху камък, разположени на открито. Като никой друг Светлин Русев умееше да изрази в мащабните си платна както трагизма на българския живот, така и драмата на загубата на личните идеали и илюзии. Всяка негова изложба, независимо дали ретроспективна или с една-единствена монументална творба, се превръщаше в събитие, защото бе изстрадана и представляваше своеобразна равносметка - обществена и лична. Българската общественост ще се сбогува с бележития творец в сряда, 30 май. Опелото ще бъде от 10 ч. в църквата „Св. Георги“, а поклонението – от 12 ч. в Национална галерия „Квадрат 500“. Той ще бъде погребан в Алеята на творците в Софийски централни гробища до съпругата си, художничката Лиляна Русева. Много хора на изкуството изразиха още в събота в социалните мрежи покрусата си. „Отиде си от нас Светлин Русев – мащабeн човек и художник! Отиде си броени дни след закриването на ретроспективната му изложба в Руската академия за изобразително изкуство – „Светлин Русев. Живопис. Избрано. 1988 – 2018“. Експозицията представи над 50 произведения на художникa, дръзнал да отрази трагизма на битието. Поклон!“, написа драматургът Майя Праматарова. „Акад. Светлин Русев...полетя към Светлината. Внезапно... Огромна загуба за България... И много тежка моя лична... Мой духовен баща и изключително скъп до сърцето ми човек... от 1997-а, когато се запознахме в Париж и живяхме три месеца заедно в един апартамент, точно до Айфеловата кула, заедно с него и Стоян Камбарев... Оттогава беше винаги до мен в тежки и в щастливи моменти, помагал ми е, подкрепял ме е...и мен, и хората до мен, и Фондация \"Стоян Камбарев\"... С разбито сърце и душа съм, защото     не спираше да рисува, да работи, да се среща с хора, беше пълен с идеи за нови проекти и в прекрасно настроение...“, е част от личното послание на актрисата и продуцент Деси Тенекеджиева. „Дълбок поклон, учителю!!! Ще ни липсвате много!!! Беше хубаво, беше вдъхновяващо да знаем, че Ви има, да Ви зърваме за малко на някоя изложба, топло ръкостискане и две-три разменени думи! Да си припомняме за практиките, да цитираме думите Ви, да се възхищаваме на картините Ви! А сега някак осиротяваме по Пътя..... Ще ни водите ли по него и от Там????? Светла памет на душата ви...“, емоционално откликна по тъжния повод художничката Мария Райчева. „Да, той беше и ще остане в историята като силна и силно противоречива фигура – навярно заради зодията на близнаците, но най-вече поради противоречивото време, в което живя. Но ще остане в историята! Тепърва ще бъде изследван. Заслужава сериозно да бъде изследван не толкова като артист с мащаб и мисия, колкото като арт-мениджър с размах и визия. Колекционер. Масон. Мистик. Водач и съветник... Особена личност-феникс, който не само блестящо оцелява и по време на соца, и по време на пост-соца, но остава абсолютно влиятелен, с ранг на последна инстанция. Той е истински герой на своето време и от днешна гледна точка новите герои на новото ни време са жалки лилипути до него“, изтъкна художничката Мария Ландова. „...Преди една година дойде във Враца за часове, за да открие изложбата на един от големите си приятели. Точно на рождения си ден! И замина отново за София, за да уважи премиерата на друга книга, на друг приятел! На всяка задушница Светлин Русев минаваше да запали свещичка на всеки един от приятелите си в Алеята на славата. Мисля, че за него думата приятелство бе свещена!“, написа във Фейсбук журналистката Светлана Трифоновска, вдовица на друг наш забележителен художник – Тома Трифоновски. Институциите също изразиха своята почит пред изключителния творец. „Неотделима от всичко значимо във визуалната ни култура от последните пет десетилетия, фигурата на Светлин Русев е съдбовно свързана със Съюза на българските художници... Изпълнен с идеи до сетния си дъх, наблюдателен, информиран и безкомпромисен,     на художествената сцена в България и по света, той бе неоспоримо най-влиятелната и достойна личност в изобразителното изкуство“, гласи част от официалното съобщение на СБХ по повод кончината на Светлин Русев. „Загубихме един отдаден на изкуството човек, личност от голям мащаб, който ще остане в паметта на поколения художници като еталон на висок професионализъм и талант... Дългогодишен професор по живопис в Националната художествена академия, Светлин Русев е въвел в изкуството десетки талантливи художници, които с гордост се наричат негови ученици. Активен участник в много от значимите събития в изпълнения с динамика и превратности художествен процес през последните почти шест десетилетия, Светлин Русев остава в съзнанието на съвременниците като една от най-знаковите фигури в българския художествен, академичен и обществен живот“, категорични са от НХА. „Такъв бе творческият и житейски път на академика – облъхнат от духовното, осветен от мисията на състраданието, пропит от мистичното, емоционалното, непрестанно търсещ и проправящ нови пътеки по пътищата вечни на културата. Биографията на Светлин Русев е тясно преплетена с цяла една епоха в историята не само на българското изкуство, но на живота в България... Понякога критикуван, понякога уподобяван, Светлин Русев малко се вълнуваше от дребните дрязги на деня. Защото гледаше голямата картина. За него бе важна работата, която можеше да свърши в полза на изкуството и той я вършеше методично и последователно – правеше това, което е необходимо, всичко, което е по силите му, без да мисли за последствията, упреците, или негативните реакции... Бе непрестанно търсен от колеги и ученици заради своята експертиза, заради своята непоклатима гражданска позиция, че светът на изкуството е противопоказен на омразата и агресията... За младите художници бе въпрос на чест акад. Русев да изкаже мнението си на откриването на тяхна изложба. И макар понякога то да бе с горчиви нотки на критичност, те го приемаха с радост, получили ориентир от един безпристрастен ментор...“, изтъкват от Министерството на културата. А от Националнага галерия го определят като живописец с монументален размах, нечовешка енергия и удивителна работоспособност, общественик с изострена социална чувствителност. \"Акад. Русев  беше енциклопедична  личност с дълбоки познания и разностранни интереси. Върхът, по който се равняват... Умееше да отстоява каузи, каквото и да му коства това. Ярък творец и мислител, неуморен будител, чието  мощно духовно присъствие и влияние се простират отвъд географските и времеви граници. Дори отвъд смъртта! Прощавайте, Маестро!\", сбогуват се оттам.   Светлин Русев е роден на 14 юни 1933 г. в с. Върбица, Плевенска област. През 1959 г. завършва Художествената академия в София със специалност живопис при проф. Дечко Узунов. Още с първите си композиции, нарисувани през 1959 г., \"Изселване на партизанските семейства\" (дипломна работа) и \"Копачки\" Светлин Русев се налага като художник на многофигуралната композиция. Първата му изложба е през 1961 г., в която представя картината \"Трактористи\" и серия от пейзажи. От 1975 г. Светлин Русев е преподавател в Националната художествена академия в София и за повече от 60 години той създава стотици картини в областта на монументалната живопис, стенописи, хиляди рисунки. В областта на многофигуралната композиция е автор на значителни произведения с трудова, социална и историческа тематика, сред които \"Жена с хляб\" (1961), \"Пред разстрел\" (1963), \"Хляб\" (1965), \"Клетва\" (1966), \"Жажда\" (1962), \"Стадион Сантяго де Чили\" (1964), \"Прощаване на Патриарх Евтимий с народа\" (1968,), \"Ден последен\" (1972), \"Самуиловите воини\" (1975), \"Ястребино - Урок по история\", \"Пробуждане\" (1978), \"Светлина и мрак\" (1978), \"Очакване\" (1984, 1987), \"Краят на войната\" (1980), \"Размисъл\" (1985), \"Краят на деня\" (1985), \"Старчески дом\" (1986), \"Русе - кеят\" (1988), \"Вярата\" (1988), \"Предчувствие\" (1992) \"Пиета\" (1996), \"Преддверието на храма\" (1997), цикъл \"Приют\" (2001), \"Цивилизационният избор\" (2003), \"Сън в черно и зелено\" (2005). Художникът създава и редица картини в областта на портретния жанр - портрети на Богомил Райнов, Кирил Петров, Николай Райнов, Ванга, с която бе близък приятел; творбите \"Майка ми\" (1970, 1992, 1994), \"Баща ми\" (1982, 1992) и др., както и многобройни иконообразни портрети на жени от цикъла \"Българки\". Сред творбите му намират място и обобщените пейзажи на българската природа. Създава и монументални произведения, сред които художествената украса на Централната гара в София (1975), в Националния дворец на културата (1981), стенописите и олтарните образи в храм-паметника \"Света Петка Българска\" (1994), намиращ се в непосредствена близост до къщата, в която е живяла пророчицата Ванга в местността Рупите и др. Своята независима и ангажирана обществена позиция Светлин Русев изразява чрез участието си в Обществения комитет за екологична защита на Русе (1988), в Управителния съвет на сдружение \"Не на страха\" (1996). През 2000 г. той е един от учредителите и член на Гражданския комитет за защита на АЕЦ \"Козлодуй\". Бил е заместник-председател на Съюза на българските художници (23 юни 1970 - 11 юни 1973) и негов председател (11 юли 1973 - 28 юни 1985), заместник-председател на Комитета за култура (1982-1984), директор на Националната художествена галерия (юли 1985 - октомври 1989). Бил е депутат от VІ до ІХ Народно събрание (1971-1990) и в VII Велико народно събрание (1990-1991). Разочарован от политическия живот и от средствата, с които се осъществява, от невъзможността да бъде полезен с това, което е, художникът се оттегля от политиката, но остава ангажиран с обществените процеси в страната. Светлин Русев е и сред най-изявените колекционери в България. В сбирката му присъстват платна на Владимир Димитров-Майстора, Васил Стоилов, Андрей Николов, Златю Бояджиев, Илия Петров, Елиезер Алшех, Бенчо Обрешков, Димитър Казаков, Никола Маринов, Екатерина Савова-Ненова, Владимир Рилски, Александър Поплилов, Найден Петков, Магда Абазова и др. Колекцията му е с национална значимост. Още през 1984 г. той дарява личната си колекция от класическо и съвременно изкуство на град Плевен - творби на западноевропейската графика от ХVІІІ-ХХ век, българска възрожденска щампа и съвременна графика, рисунка, живопис и скулптура. Картините се разположени в бившата обществена баня, превърната в галерия. През 2005 г. в София художникът открива \"Ателие-колекция Светлин Русев\". Той се ангажира и с изготвянето и подреждането на експозицията на Националния музеен комплекс \"Квадрат 500\", открит на 28 май 2015 г., която включва няколко хиляди творби на български и световни майстори. Носител е на огромен брой национални награди за изключителното си творчество. Преди 13 години отказа обаче да получи орден \"Стара планина\" с аргумента, че докато творци като Константин Павлов не са удостоени с тази чест, той няма да се ползва от нея. На откриването на изложбата си \"Живопис 1953-2013 избрано\" в София на 14 юни 2013 г. по повод 80-годишния си юбилей Светлин Русев казва: „С тази изложба се връщам в началото, за да измина времето отново, до днес, заедно със студентските си илюзии, заедно с младежката наивност (и невинност), заедно с всичко онова, което бях, което съм и което не успях да бъда и накрая – с все още упоритата ми вяра, че има смисъл да бъдеш художник със свое време в безвремието, със свой път в безпътицата, със свое човешко и пластическо пространство“.   Академикът пред „Монитор“: „Човешката фигура и нейните възможности са толкова големи и различни и дали временно ще рисуваш пейзажи или нещо друго, не е въпрос на умора, а на естествено търсене и решаване на други проблеми. Какво значи уморен от човека?! Човекът по-скоро безкрайно ме изненадва и отчайва с всички безумия, които сътворява, и заедно с това винаги има място в него за милост и благородство. Оптимизъм-песимизъм – това са клишета, които всеки миг променят своя образ и съдържание. Животът е много по-сложен и изненадващ в личните си и обществени проявления от черно-белите схеми. В това отношение и българите не правим изключение. Не знам дали днес може да се говори за някаква обща народопсихология на българина и да правим обобщения извън общия хаос на човечеството“. „Толкова много неща ме изненадват – човешката жестокост, насилия и безумия, които ежедневно сътворява човешкият род – и човек се пита накъде и докога с този дирижиран и манипулиран свят, и заедно с това сме свидетели на прозрения на човешката мисъл, която се движи в други неочаквани и неподозирани вселени! Моите тревоги и терзания са си само мои и не те са най-важните, а това, че времето е тревожно, сурово и неочаквано – и надеждата за нещо по-добро не се вижда“. „Истинска „чалгизация” всъщност е родният политически и обществен живот. Какво представлява родният парламент, с какво се различава от кича на „чалгизацията”? Накъде отива родната култура? Нямам пророческо самочувствие, но нещата в културата са много по-сложни и всякакви обобщения са опасни. Особено след като имаме високи образци и изключителни постижения във всички области на културата“.   Аделина Филева, директор на СГХГ: „Със Светлин Русев последно говорихме по телефона преди около седмица по повод предстоящата юбилейна изложба за 85-годишнината му. Знаете, че всяка година на рождения си ден 14 юни той откриваше своя нова изложба. Ставаше дума за желанието му да експонира една своя картина в Градската градина в близост до сградата на СГХГ. Иначе какво щеше да покаже в самата сбирка – той винаги пазеше намеренията си до последния момент в тайна, така беше и сега. Познавах Светлин Русев от 20 години в работата си с него като общественик, колекционер, художник, но много преди това го познавах като творец. Правило ми е впечатление как той неизменно беше готов да отдаде без остатък всичките си знания на другите. Изненадваше ме огромната му информираност за произведенията, които притежават различните музеи – с това много ни е помагал при подготовката на наши изложби. Светлин познаваше добре поколенията преди него, но обичаше много да работи и с младите. Като колекционер и художествен експерт той в последните години обикаляше всички изложби и обръщаше внимание на творби и на начинаещи творци, стига да намираше стойност в тях. Така че история и съвременност за него бяха еднакво важни“.   Вежди Рашидов, председател на Комисията по култура и медии в НС: „Със Светлин се чухме два дни преди да почине. Аз бях в Москва, където приключваше неговата последна изложба, и той ме помоли да съдействам да се приберат работите му след закриването й. Аз го направих и днес (в неделя – б.р.) сбирката пристигна в България. Каза ми по телефона: „Хайде да се видим като се върнеш“, но тук за съжаление ме посрещна лошата новина... В последните 15-20 години със Светлин Русев неотлъчно сме работили по проблемите на музеите, по тяхната подредба, а изцяло на негов гръб се падна оформянето на експозицията на „Квадрат 500“ - прекрасна галерия, с каквато би се гордяла всяка държава. Двамата с Ружа Маринска подредиха залите, защото познават из основи цялото развитие на изкуството – по имена, по дати, по направления... В човешки план Светлин ще ми липсва много – за мен той беше учител, приятел, който винаги застава зад гърба ти в трудни моменти, застава зад каузи, зад достойнство. Няма вече такива личности – те са изчезваща порода, двигатели на живота в посока напред. Така че загубата не е само моя, а на цяла България: губим тежката си кавалерия, тези, заради които животът има цена“.   Любен Генов, председател на СБХ: „Не съм работил със Светлин Русев като председател на Съюза на българските художници, защото аз заех този пост много след него, но изпитвам голям респект към неговата личност – моята съпруга е негова ученичка, но не само заради това... Той беше сред най-значимите имена в българското изобразително изкуство, въпреки противоречивото понякога отношение на някои хора към него. Беше изключително ангажиран с процесите в нашия художествен живот, с огромен принос към него. В личен план често ми е оказвал помощ. Мога само да сведа глава и да се поклоня пред неговата личност. Загубата за българската култура в негово лице е огромна...“.   Гергана Борисова, галерист: „Светлин Русев беше патрон на нашата галерия „Арте“ - с негова експозиция неотдавна открихме новото си пространство, а преди това всеки декември той правеше поредна изложба при нас. Вече бяхме планирали следващата. Настоящата изложба в „Арте“ – на скулптора Кирил Мескин, именно Светлин Русев я подреди във вторник, а в сряда присъстваше на откриването. Беше в страхотно настроение, непрекъснато се шегуваше с присъщото си чувство за хумор. Иначе беше напрегнат за предстоящата си юбилейна изложба, но такъв му е характерът – деен, неспокоен, винаги движеше много задачи едновременно и обикновено успяваше с всичко. Трудно ми е да говоря за него в минало време, още не мога да повярвам, че няма да е между нас. За мен той е Учителя. Тепърва ще осъзнаваме загубата. Напоследък в картините, които показваше при нас, имаше повече цвят, но темите му бяха все така дълбоки и сериозни: вълнуваше се от забравата кои сме и накъде отиваме, от загубата на памет за предците и влагаше тези теми дори в на пръв поглед обикновените пейзажи... От себе си той не можеше да избяга, не се и опитваше. Беше пророк в собствената си държава и мисля, че приживе беше оценен като такъв. Около него имаше две крайности – много привърженици, но и много врагове, ала Светлин Русев не даваше ухо на вторите“.  ", "date": "2018.05.27", "title": "Сбогуваме се със Светлин Русев в сряда"}
{"url": "https://www.monitor.bg:443/bg/a/view/dyrjavata-otpuska-nad-1-mln-lv-za-zaplatite-v-loveshkata-bolnicata-100816", "text": "Държавата ще приведе на Многопрофилната болница \"Проф. д-р Параскев Стоянов\" в Ловеч 1 млн. 22 хил. 985 лв. безлихвена възмездна финансова помощ за изплащане възнагражденята на персонала за февруари, март и април. Това съобщиха от Министерството на здравеопазването и уточниха, че изплащането им ще стане до края на седмицата. Освен това, в инвестиционната програма на министерството са предвидени допълнително 175 хил. лв. за оборудване, което е предпоставка заподобряване дейността на водещи структури в болницата. Според предоставените отчети Националната здравноосигурителна каса трябва да приведе на лечебното заведение за месец април 449 хил. лева. Тези средства са изработени чрез лекувани реални пациенти. Министерството на здравеопазването, след трудни преговори,постигна споразумение за разсрочване на задълженията на лечебното заведение към основните кредитори, като най-големият кредитор е опростил лихвите и 300хил. лв. от задълженията на болницата, а останалите са приели периоди на погашения, които позволяват оптимално реализиране дейността на многопрофилната болница. От лечебното заведение посочиха, че тя е приоритетна за държавата, за местната власт и е основен фактор за развитиена здравеопазването в областта. За четвърта поредна неделя, медици и жители на Ловеч блокираха за кратко, след 17.00 часа движението по главния път София - Варна, в района на пътен възел Абланица. Протестиращите настояват за повече яснота относно бъдещето на болницата в града, която е в тежко финансово състояние.  ", "date": "2018.05.27", "title": " Държавата отпуска над 1 млн. лв. за заплатите в Ловешката болницата "}
{"url": "https://www.monitor.bg:443/bg/a/view/mladite-ni-atleti-zapochnaha-sezona-s-rekordi-100804", "text": "Няколко рекорда паднаха в българската лека атлетика през уикенда, а техни автори бяха млади състезатели. Александра Начева записа пореден национален рекорд на сметката си. Световната вицешампионка от Найроби 2017 завърши на второ място в тройния скок на турнир в Атина с постижение от 13,80 м. Възпитаничката на Стойко Цонов коригира с 16 см досегашния рекорд на България, който също бе неин от Гросето м.г. С този резултат Начева е №1 в световната ранглиста за сезона при девойките под 18 г. и №2 до 20 г. Тя се похвали с постижението си в социалните мрежи, а също и с новото си приятелство с една от звездите в сектора - Ивана Шпанович (Сър), която спечели скока на дължина на същия турнир с 6,92 м. Спринтьорите на „Академик“ (Сф) Иван Бонев, Мартин Живков, Теодор Сопотски и Веселин Живков пък счупиха 32-годишен рекорд в щафетата 4х100 м. По време на националния шампионат до 18 г. те регистрираха 43,15 сек. и изпратиха в историята предишния рекорд за тази възраст от 43,17 сек. Преди рекордното бягане Веселин Живков спечели златото на 100 м с добър резултат от 10,62 сек., като остана само на 0,08 сек. от рекорда в дисциплината. Той спечели общо 4 титли – още на 200 м и на 4х400 м. Яна Копчева пък подобри националния рекорд в тласкането на гюле за девойки под 18 г. Тя спечели титлата на държавното с 15,77 м. В същото време Ивет Лалова-Колио постигна нова победа на 100 м през сезона. Тя записа успех за турския ЕНКА на клубната купа на Европа в Бирмингам, като спечели на 100 м с 11,32 сек. с насрещен вятър от -1,1 м/сек.", "date": "2018.05.27", "title": "Младите ни атлети започнаха сезона с рекорди"}
{"url": "https://www.monitor.bg:443/bg/a/view/kogato-dobroto-e-po-vajno-ot-suetata-100802", "text": "Помните ли как преди няколко години германска телевизия направи репортаж за абитуриентските балове у нас и ги описа като пир по време на криза. Били истински панаир на суетата. Има обаче български младежи, които опровергават това и са пример за истинска гордост. Абитуриенти от столицата решиха да помогнат на любимата си учителка, която е пострадала тежко при катастрофа. Жената загубила крака си, след като я блъснала кола, и затова са предприели инициатива да съберат средства за става. Едни деца с добри сърца и за които суетата не е толкова важна. Помните ли пък и как едни други младежи миналата година предпочетоха да отидат с тениски на бала, за да събират пари за деца в неравностойно положение. За тях бляскавите тоалети не бяха от значение. Така че нека се поучим от тях. Казано е „направи добро и забрави“. Но нека знаем, че доброто е заразително. Така че всички можем да продължим да вършим такива дела.      ", "date": "2018.05.27", "title": "Когато доброто е по-важно от суетата"}
{"url": "https://www.monitor.bg:443/bg/a/view/urgen-klop-sysipan-izravni-antirekord-100807", "text": "Мениджърът на „Ливърпул“ Юрген Клоп изравни антирекорд на Ектор Купер и Арсен Венгер, след като мърсисайдци отстъпиха с 1:3 пред „Реал“ (Мадрид) във финала на Шампионската лига. Германецът стана едва третият мениджър в историята, който губи първите си три финала в европейските клубни турнири - един с “Борусия” (Дортмунд) и два с “Ливърпул”. За Клоп загубата бе шеста от общо седем във финали, в които е бил старши треньор. След мача германският специалист бе съкрушен от поражението и заяви, че контузията на Салах и лошият късмет са били в основата на поражението. Спецът също така съжали, че точно в най-важния мач за сезона съдбата е обърнала гръб на тима му. „Момчетата опитаха всичко. Имахме голям шанс, но не успяхме да го грабнем. Това е. Никога няма да разберем какво щеше да стане, ако Мо Салах бе останал на терена. Разбира се, че контузията на Салах изигра ключова роля в срещата. Единоборството с Рамос бе доста сериозно и грубо. През първото полувреме играхме добър футбол, имахме положения, пресирахме съперника. Нуждаехме се от малко повече късмет във финала. Ние не просто нямахме късмет, а ни споходи лош късмет. Мисля си как е възможно това да се случи точно във финала”, допълни афектираният мениджър на „Ливърпул“.", "date": "2018.05.27", "title": "Юрген Клоп съсипан, изравни антирекорд"}
{"url": "https://www.monitor.bg:443/bg/a/view/zidan-popari-bejl-vypreki-shediovyra-100806", "text": "Треньорът на Реал (Мадрид) Зинедин Зидан стана първият наставник с три поредни титли в този турнир, като се нареди до Карло Анчелоти и Боб Пейсли с по три трофея в надпреварата. След срещата той коментира успеха, като емоционално заяви, че се гордее с отбора си. Основна тема бе и представянето на Гарет Бейл, който влезе като резерва и вкара два гола за победата. Въпреки уникалното попадение със задна ножица обаче Зидан бе категоричен, че Бейл ще трябва още да работи, ако иска да си върне титулярното място. „Това е “Реал” (Мадрид), нямам думи!, коментира треньорът на еврошампионите. - Това е работа на отбора, такъв е животът! Всичко, което постигна този отбор, е феноменално, тези момчета сътвориха история. Живеем за тези моменти, не знам как да ви опиша как се чувствам. Страхотно е. Случват се такива неща във финалите, както беше контузията на Салах. Всичко, което можеше да се случи в един мач, се случи в този финал. Бейл се включи чудесно и вкара невероятен гол. Бейл направи това, което Кристиано направи в Торино. Ситуацията с Гарет обаче е малко по-сложна. Някои играчи смятат, че заслужават повече игрово време, но аз като треньор поемам отговорността и решавам кой да е титуляр и кой не. Не казвам, че е лесно, но в крайна сметка най-важен е отборът”, допълни Зидан.", "date": "2018.05.27", "title": "Зидан попари Бейл въпреки шедьовъра"}
{"url": "https://www.monitor.bg:443/bg/a/view/1166-botevi-poklonnici-trygvat-po-stypkite-na-vojvodata-100790", "text": "Ботеви поклонници от цялата страна тръгват по 120-километровия Ботев път на Свободата от Козлодуй, за да достигнат жертвения връх „Околчица“.  В 72-ото издание на най-мащабната патриотична туристическа инициатива в Европа се включват 1166 ученици и учители от общините Враца, Козлодуй, Борован, Бяла Слатина, Роман, Гоце Делчев, Петрич, Сандански, Айтос, Велико Търново, Видин, Габрово, Кърджали, Кюстендил, Ловеч, Плевен, Пловдив, София, Стара Загора и Ямбол, студенти и граждани от цяла България.  В града под Околчица, пред паметника на Христо Ботев, кметът на Враца Калин Каменов и областният управител Малина Николова изпратиха групите от града с тържествена церемония в неделя сутринта.  Вечерта председателят на парламента Цвета Караянчева дава старт на похода от козлодуйския бряг, където Ботевата чета остави вечен отпечатък на синовна обич с целувка и клетва за свобода.  „Скъпи Ботеви поклонници, пред Вас е пътят на признателността, който сля завинаги тихия Дунав с бунтовния Балкан, като образ на свещена земя, молитва за свобода, саможертвена любов и национална независимост. По него минават само посветените, само избраните, само вярващите в думите „Жив е той, жив е!“, каза в обръщението си към участниците в похода губернаторът Малина Николова. Патриотичната инициатива включва богата художествена програма с участието на групите от страната, общините, на чиято територия се провежда, трио „Сопрано“, патриотични беседи от историка Тихомир Машов и спортно-туристически игри, организирани от сдружение „Приказката“. ", "date": "2018.05.27", "title": "1166 Ботеви поклонници тръгват по стъпките на Войводата"}
{"url": "https://www.monitor.bg:443/bg/a/view/globjavat-chlenovete-na-podvijnata-sekcija-v-galiche-100803", "text": "Членовете на подвижната секционна избирателна комисия в Галиче ще бъдат наказани с глоба. Това реши Общинската избирателна комисия Бяла Слатина, съобщи Дарик. От комисията са разгледали жалба, подадена от Ивайло Лилов, който е представител на БСП. В нея Лилов съобщава за три нарушения. Така например един от избирателите, вписани в списъка, е пуснал бюлетина само с един печат върху нея. Направен бил опит бюлетина да се извади урната. Комисията пък е допуснала бюлетина да бъде предоставена на един от избирателите чрез трето лице, негов роднина. От Общинската избирателна комисия са направили проверка на място. По първите две точки жалбата е надопустима, тъй като комисията вече се произнесла по тях. По трета обаче е установено нарушение. В един от домовете, където са били записани за гласуване двама човека от домакинството, са подадени две бюлетини на един от избирателите – едната за него, втората – за другото лице. Съгласно изборния кодекс, член на секция, който наруши разпоредбите се наказва с глоба от 20 до 200 лева. Шефът на общинската комисия трябва да състави актове за административно нарушение. Това решени обаче подлежи на обжалване пред ЦИК в тридневен срок.  В Галичев днес тече балотаж, като за кметския пост на мястото на Ценко Чоков се състезават кандидатът на ГЕРБ Страхил Стоянов и на БСП Веселин Тушинов. На първият тур от вота миналата седмица Тушинов спечели 388 гласа, а Стоянов – 369.  ", "date": "2018.05.27", "title": "Глобяват членовете на подвижната секция в Галиче"}
{"url": "https://www.monitor.bg:443/bg/a/view/tyrsjat-2700-rabotnici-v-burgasko-100801", "text": "2700 незаети работни места има в сферата на туризма по Южното Черноморие, съобщи Пенка Кирилова, директор на Агенцията по заетостта в Бургас. Най-много свободни позиции през май са обявени в отраслите хотелиерство и ресторантьорство. Най-търсените длъжности пък са камериерка, сервитьор, готвач, барман, продавач-консултант, хигиенист, администратор хотел, общ работник, помощник готвач и много други, свързани основно със сферата, посочи Кирилова. За да се справят с липсата на кадри от тази година към Бюрото по труда в областния град започват и курсове за обучение на туроператори и сервитьори. За да могат да наемат и ученици на работа, от бранша предлагат професионалните училища да им издават по-рано документите за завършване – в края на май вместо в края на юни.", "date": "2018.05.27", "title": "Търсят 2700 работници в Бургаско"}
{"url": "https://www.monitor.bg:443/bg/a/view/snimat-pylnometrajna-lenta-po-novela-na-starozagorski-biznesmen-100792", "text": "Снимки на пълнометражен игрален филм по все още неизлезлия на книжния пазар сборник с новели „Опърничавите се укротяват“ от старозагорски бизнесмен започва режисьорът Георги Костов. В главната роля ще се превъплъти актьорът  Симеон Лютаков, образът е на наш съвременник, казва се Андрей, действието се развива по Черноморието и планината, превес вземат романтичните нотки, коментира пестеливо авторът на сценария, който ще бъде и продуцент на лентата. Това е втората книга на старозагореца Младен Стоянов, който имаше намерения да филмира и първия си сборник „Ново начало“,излязъл под псевдонима Драско Закеф.В него има повече автобиографични моменти, но подготовката се оказала доста сложна и идеята преминала на втори план. Изборът на познатия от сериала „7 часа разлика“ актьор станал без  задължителния кастинг, Лютаков просто харесал образа и дал съгласието си за участие в снимките. В главната женска роля зрителите ще видят актрисата Анастасия Левордашка, която се дипломира в НАТФИЗ преди малко повече от година и в момента играе в трупата на дупнишкия театър „Невена Коканова“.За нея  познатата от получилия 4 номинации в Ница „6 и 1 наум“ чаровница се конкурирала с близо 30 мераклийки за образа. Финансирането ще бъде изцяло частно, няма да се разчита на държавна субсидия, уточни Младен Стоянов, чийто фирма изнася продукция в Китай, Мексико, Индия и Бразилия. В снимането ще се използва и първият български свръхлек самолет за акробатични полети АЛДО 50, съвместна разработка на старозагореца и неговия приятел инж. Александър Мариносян. Намеренията на Младен Стоянов са снимките да бъдат завършени до към края на септември, а крайният продукт да излезе на големия екран в началото на следващата година.", "date": "2018.05.27", "title": "Снимат филм по новела на старозагорски бизнесмен"}
{"url": "https://www.monitor.bg:443/bg/a/view/pogvat-berachite-na-chereshi-za-ednodnevni-dogovori-100798", "text": "Берачите на череши от утре ще бъдат проверявани за еднодневни договори от Инспекцията по труда в Кюстендилско. Ако подобен контракт обаче липсва то санкцията започва от 1500 лева. Регистрирането на еднодневните трудови договори може да става и онлайн и не е необходимо да се подават заявления в самата дирекция. Миналата година издадените договори за региона са били около 1500, но тази година, когато реколтата е много по-добра, се очаква те да са двойно повече. Стотици, предимно безработни и пенсионери, се очаква да се включат в беритбата, а обещаваната надница е 40-50 стотинки за набран килограм. „С наличието на сключен писмен трудов договор при полагането на труд, ползват се нерегламентирани практики при възникването на трудовите правоотношения, както и на осигуряване на здравословни условия на труд и безопасни условия на труд\", казва директорът на инспекцията инж. Валентин Златински пред БНР. Прави се предварителна подготовка и по охраната на черешовите градини с целия наличен ресурс на Областната дирекция на полицията, а от 4 юни ще се включи и звено от 20 жандармеристи.", "date": "2018.05.27", "title": "Погват берачите на череши за еднодневни договори"}
{"url": "https://www.monitor.bg:443/bg/a/view/pochina-sinyt-na-godenika-na-folkpevicata-emilija-100808", "text": "19-годишният Феди Башур, който катастрофира заедно с попфолк певицата Емилия и баща си Жорж Башур в четвъртък, почина, съобщиха от Университетската болница „Света Анна“, където тримата бяха приети. Смъртта е настъпила в 15.45 часа в неделя, уточниха от там. Пътният инцидент стана около 17.00 часа в четвъртък на автомагистрала „Тракия“. Младият мъж беше с изключително тежка мозъчно-черепна травма. Лекарите  още от момента на хоспитализирането му. Въпреки безнадеждното му състояние, медицинският екип му оказваше интензивни реанимационни грижи в продължение на четири дни. Башур-младши беше най-тежко пострадалият в катастрофата, защото той е шофирал мощната машина, в която за Пловдив е пътувал баща му с годеницата си Емилия. Колата е навлязла на мокър асфалт от валял наскоро дъжд . Автомобилът буквално е направил аквапланинг. Това е състояние, при което в резултат на бързо въртящите се гуми върху мокър участък автомобилът започва да се пързаля, те не могат да направат контакт с асфалта и колата става неуправляема. Смята се, че аквапланинг се получава при скорост над 80 км/ час. След пързалянето автомобилът се е обърнал и изхвърчал в крайпътна нива на 37-ия км на магистрала „Тракия“ в участъка София – Пловдив. Попфолк певицата Емилия и годеникът й Жорж Башур Тя е със счупени ребра и ръка, но без опасност за живота след тежката катастрофа, претърпяна на автомагистрала „Тракия“. Тя е настанена в Клиниката по хирургия на Университетската болница „Света Анна“. Няма опасност и за живота на Жорж Башур, който е в Клиниката по лицево-челюстна хирургия. Той е с множество наранявания, но ще се възстанови скоро, поясниха лекарите. Медиците увериха, че състоянието на двамата е много добро, но ще останат в лечебното заведение, за да бъдат наблюдавани от медиците.", "date": "2018.05.27", "title": "Почина синът на годеника на фолкпевицата Емилия (ОБНОВЕНА)"}
{"url": "https://www.monitor.bg:443/bg/a/view/aleksandyr-sano-prizovava-zrelostnicite-da-karat-vnimatelno-100788", "text": "Александър Сано се включи в 17-минутния игрален филм „Моментът никога не е само един“, част от програмата „Шофиране=Отговорност“. Заедно с колегите си от „Нема К‘во“, Ники Станоев и Силвия Петкова, той се срещна със стотици ученици из страната, като проведе дискусии по темата за риска от пътни произшествия вследствие на употребата на алкохол. През последната учебна година се включиха над 40 учебни заведения от 20 града в България, като бяха обучени над 5000 деца в рамките на 284 учебни часа. „Програмата „Шофиране = Отговорност“ осъществи своята голяма цел и придоби мащабен национален характер в месеците, предхождащи традиционните ученически балове в България. Десетки училища се включиха в кампанията в опит да бъде ограничено шофирането в нетрезво състояние сред младите и бъдещи шофьори от 11-и и 12-и клас“, съобщават от екипа на кампанията. Специално за нея, популярните комици от „Нема К‘во“ създадоха и специално представление, посветено на темата „Бъди отговорен, не шофирай пил“.", "date": "2018.05.27", "title": "Александър Сано призовава зрелостниците да карат внимателно"}
{"url": "https://www.monitor.bg:443/bg/a/view/grisho-s-pobeda-na-starta-na-rolan-garos-100789", "text": "Най-добрият български тенисист Григор Димитров се класира за втория кръг на Откритото първенство на Франция. Поставеният под номер 4 Димитров се наложи над Мохамед Сафуад от Египет с 6:1, 6:4, 7:6(1) и стартира с успех на \"Ролан Гарос\" едва за втори път в последните си пет участия. Това бе победа номер 49 в „Голям шлем” за Гришо, който ще гони юбилеен успех срещу американец Джаред Доналдсън във втория кръг. 27-годишният Сафуад, 182-и в световната ранглиста, записа дебют в основната схема в турнир от Шлема като \"щастлив губещ\". Той замени отказалия се в последния момент заради травма в гърба Виктор Троицки (Сър). Димитров доминираше в първите два сета, а третият бе най-равностоен. В него той изпусна брейкбол в седмия гейм, а след това и още три в деветия. Стигна се до тайбрек, в който Григор се справи бързо и стигна до крайната победа след малко повече от два часа игра. Българинът направи 31 печеливши удара срещу 19 на съперника, като спечели и 88 процента от точките при вкаран първи сервис. \"Не беше лесно. Бях се подготвил да играя срещу друг съперник, но в последния момент разбрах, че ще има смяна. Познавам го (Сафуад) от юношеските ми години, но отдавна не съм го виждал. По принцип първи кръг в „Големия шлем“ никога не е лесен. Радвам се, че се адаптирах бързо в ситуацията. Денят беше добър за мен, доволен съм от представянето си. Атмосферата беше отлична, имаше доста хора на корта. Надявам се да играя още по-силно в следващите мачове\", коментира 27-годишният Димитров. Американецът Джаред Доналдсън си осигури срещу с Гришо, след като спечели оспорвана петсетова битка с чилиеца Николас Джари - 6:3, 4:6, 3:6, 6:3, 6:4 за 2 часа и 52 минути игра. Това ще бъде първи дуел между двамата на ниво АТР или „Голям шлем”, а представителят на САЩ в кариерата си няма титла от световния тур, като единствено през 2015-а е печелил „Чалънджър” в Хаваи.  ", "date": "2018.05.27", "title": "Гришо с победа на старта на „Ролан Гарос“ (ОБНОВЕНА)"}
{"url": "https://www.monitor.bg:443/bg/a/view/mitnichari-izzeha-antiki-i-kanabis-100793", "text": "Над 11 000 броя антични монети са намерени и  иззети при проверка на лек автомобил БМВ с белгийска регистрация на ГКПП Лесово. Над 11 000 броя антични монети са намерени и  иззети при проверка на лек автомобил БМВ с белгийска регистрация на ГКПП Лесово. Колата , карана от турски гражданин е била отклонена за обстоен преглед след като на дежурните митничари направило впечатление нервността на водача. Във фабрични кухини и и зад предните калници са били укрити  над 30 кг старинни изделия, освен монетите имало 87 каменни фигурки, 35 пръстена и други артефакти.Образувано е досъдебно производство, шофьорът е задържан за 72 часа и предстои от прокуратурата да поискат постоянното му оставане в ареста.Тепърва експерти – нумизмати ще се произнасят по ценността на намерените монети и артефакти. В ареста е и водач на лек автомобил със сливенска регистрация, който е направил опит около 20,30 часа в събота да прекара през границата за Турция близо 5 кг марихуана.Дрогата е била поставена в 14 пакета, които са укрити под праговете на автомобила.  ", "date": "2018.05.27", "title": "Митничари иззеха антики и канабис"}
{"url": "https://www.monitor.bg:443/bg/a/view/podkupen-danychen-se-razmina-s-uslovna-prisyda-100794", "text": "С тригодишна условна присъда се размина 51-годишен инспектор от НАП – Сливен, който застана пред Темида по обвинение в получаването на подкуп от 300 лв, за да не състави акт на търговец от град Стралджа. С тригодишна условна присъда се размина 51-годишен инспектор от НАП – Сливен, който застана пред Темида по обвинение в получаването на подкуп от 300 лв, за да не състави акт на търговец от град Стралджа.Белезниците щракнали около китките на обвиняемия Ж.Х. на 24 август 2016 година веднага след като получил в плик 300 лв в белязани банкноти от управителя на „Белучи България“ ЕООД Минчо Стоянов.  Данъчният на няколко пъти си поискал „своето“ като отправил заплахи към търговеца ще му наложи глоба в размер на 3 бона за уж неиздавани касови бележки . Парите, 6 банкноти от по 50 лв били предварително белязани от спецполицаите след като получили сигнала от търговеца за изнудването. Чистото съдебно минало и направените самопризнания гарантирали отложеното изпълнение на наказанието за срок от 4 години.Осъденият няма ида има право да заема длъжност в системата на НАП през следващите 3 години. ", "date": "2018.05.27", "title": "     Подкупен данъчен се размина с условна присъда"}
{"url": "https://www.monitor.bg:443/bg/a/view/pravjat-muzikyl-po-shekspirovija-teatralen-shediovyr-syn-v-ljatna-nosht-100779", "text": "Варненци ще станат свидетели на премиерно концертно изпълнение на мюзикъла „Сън в лятна нощ“, с който през есента ще се сложи и началото на новия творчески сезон. Продукцията е резултат от партньорството между Държавната опера и Общинския детски комплекс във Варна с Фондация „Нова идея“, по чийто проект се осъществява мюзикълът. „Всъщност, става дума за световна премиера, доколкото за пръв път в света се създава мюзикъл по шедьовъра на Шекспир „Сън в лятна нощ“, казват инициаторите на събитието. Музиката е на Христо Йоцов - един от най-креативните съвременни перкусионисти, професор в НМА „Панчо Владигеров“, автор на музика и аранжименти за джаз формации, биг-бенд, симфонична, филмова и театрална музика, а сега вече и на мюзикъл. Либретото и постановката са дело на режисьора Костадин Бандутов, който работи в тандем с диригента и главен художествен ръководител на Детско-юношеската опера, маестро Ганчо Ганчев и неговия екип Миглена Шишева – хормайстор и корепетитор, Лиляна Кондова – вокален педагог, Петя Петкова – театрален педагог и Бистра Бъчварова – балетен педагог. Хореограф е Денко Стоянов. Сценографията и костюмите за постановката са дело на Анна-Мария Токаджиева, която разработва и оригинално сценично решение с два батута на сцената. В мюзикъла участват около 40 възпитаници на Варненската детско-юношеска опера. От варненската опера припомнят, че Феликс Менделсон Бартолди е написал музика към шекспировата комедия „Сън в лятна нощ” и, че известният му „Сватбен марш”, е част от нея. Това се случва 200 години след създаването на пиесата по поръчка на пруския крал Фридрих Вилхелм Пети, специално за първото изпълнение на Шекспировата комедия на немски език. И така, сценичната музика „Сън в лятна нощ” зазвучава в кралския дворец в Потсдам на 14 октомври 1843, за да се превърне в едно от най-обичаните сценични музикални произведения. Сега във Варна е на път цялостно музикално-сценично пресъздаване на гениалната театрална творба на Шекспир.", "date": "2018.05.27", "title": "Правят мюзикъл по шекспировия театрален шедьовър „Сън в лятна нощ“  "}
{"url": "https://www.monitor.bg:443/bg/a/view/london-otdelja-blizo-milion-paunda-za-izbori-za-evroparlamenta-100791", "text": "Правителството в Лондон е отпуснало на избирателната комисия на Обединеното кралство средства за провеждане на изборите за Европейски парламент догодина. Това е изненадващо, тъй като вота за евродепутати ще е след датата, определена за Брекзит. Евроскептиците се опасяват, че има таен план за запазване на членството на Острова в Европейския съюз, коментира в. \"Сънди Телеграф\". Кабинетът е взел решение да задели близо 900 000 паунда, което трябва да се проведе догодина между 23 и 26 май през 2019 г. Самият Брекзит трябва да е факт на 29 март 2019 г. След това до 31 декември 2020 г. ще има преходен период. Британските медии отбелязват, че евроскептици виждат в това отпускане на пари таен план за оставане на Великобритания в рамките на Евросъюза Същевременно главният преговарящ на ЕС за Брекзит Мишел Барние предупреди в събота, че Великобритания трябва да приеме споразумение за договора за изтегляне, запазващо върховенството на Съда на Европейския съюз. Барние подчерта, че няма да има нито договор, нито преходен период, ако Лондон не подпише, предаде Ройтерс. В изявление, което предстои да бъде публикувано в Португалия, Барние нарича липсата на яснота от страна на Великобритания какви търговски отношения иска с ЕС. Той прикани Лондон да признае, че след Брекзит няма как да запази много от елементите на членството в ЕС, добавя Ройтерс.", "date": "2018.05.27", "title": "Лондон отделя близо милион за евровота - подозират план анти-Брекзит"}
{"url": "https://www.monitor.bg:443/bg/a/view/djasnata-ryka-na-djejmi-olivyr-tyrsi-perfektnata-hrana-po-cjal-svjat-100795", "text": "Екранният партньор на топ готвача Джейми Оливър – Джими Дохърти (от „Бойният клуб на Джими и Джейми“), заедно с Кейт Куилтън (от супер успешната кулинарна поредица “Food Unwrapped”) тръгват на нестандартно пътешествие по следите на „Най-добрата храна в света“. Епизодите от поредицата ще се излъчват всеки понеделник от 13 часа по 24kitchen, от 18 юни. Предаването ще изследва някои от най-разнообразните хранителни режими в света, изучавайки хранителните навици на страни, племена и общности, за да проследят как всички те са се променили радикално през последните 50 години и как това се е отразило на здравето на хората. От това епично пътуване на Джими и Кейт са подбрани 50 от всички световни диети, подредени от най-лошата към най-добрата, с помощта на водещи експерти в областта на храненето. Те ще търсят разликите в хранителните навици на хората, както и изненадващите прилики между държави, разположени на хиляди километри една от друга. Това е пътешествие, което ще доведе до шокиращи открития за най-лошите крайности, до които модерното хранене може да доведе, но ще разкрие и някои удивителни нови факти за диети, които могат да удължат живота. Кейт и Джими ще посетят общо девет държави, за да отговорят на някои уместни въпроси, влизайки в домовете и кухните на семейства по целия свят и за да разберат как и с какво в действителност се хранят глобалните общности.", "date": "2018.05.27", "title": "Дясната ръка на Джейми Оливър търси перфектната храна по цял свят"}
{"url": "https://www.monitor.bg:443/bg/a/view/emilija-klark-lubovnite-sceni-s-kit-haringtyn-bjaha-ujasno-trudni-100797", "text": "След години на зверски убийства, дракони и бели бродници, „Игра на тронове“ е към своя край. Най-успешният сериал в света от самото си начало изобилства от скандални моменти в сюжета, дори кръвосмешение. Любовната афера между близнаците Церсей и Джейми е доста значителна част от действието, а последният излъчен сезон – седми, добави още една такава двойка, въпреки че те не знаят роднинските си отношения. Последната сцена на последния епизод показва как двама от главните герои Джон Сноу (Кит Харингтън) и Денерис Таргариен (Емилия Кларк) се отдават на страстта си и всичко завършва с бурен секс. „Ако познаваш някого в продължение на 6 години и те са най-добри приятели с гаджето ти, и ти си тяхна приятелка, има нещо изкуствено и странно да снимате любовна сцена. Целувахме си и изведнъж избухнахме в смях защото се чувствахме ужасно глупаво“, разказва актрисата Емилия Кларк, която влиза в ролята на Майката на дракони. И докато на екран Дани и Джон трябва да пръскат феромони, нещата между тях не са съвсем такива в реалния живот. Както зрителите се чувстват странно да гледат двамата врагове да се сближават физически, така и на самите актьори е било ужасно трудно да заснемат тези сцени. Двамата са много добри приятели извън снимачната площадка. Кит Харингтън и Емилия Кларк работят заедно от много години и са изградили здрави отношения, въпреки че на екран се срещат едва в последния излъчен сезон. Както тя самата каза на Vanity Fair, това да се съблекат и да слеят телата си пред снимачния екип не е точно идеалния работен ден. Дали романсът им ще продължи и след като разберат, че са роднини и Джон има право на претенции към Железния трон предстои да стане ясно в следващия, осми и последен сезон, който HBO планира да излъчи през 2019 г, две години след последната серия на седми сезон. Дългото чакане на милиони фенове обаче все още няма ясен отговор, кога ще е точната премиера на новите серии.  ", "date": "2018.05.27", "title": "Емилия Кларк: Любовните сцени с Кит Харингтън бяха ужасно трудни  "}
{"url": "https://www.monitor.bg:443/bg/a/view/cvetanov-obsydi-sigurnostta-na-balkanite-s-dyrjavnija-departament-na-sa-sht-100781", "text": "Предизвикателствата пред сигурността в региона на Западните Балкани, обсъди шефът на вътрешната комисия в НС и председател на ПГ на ГЕРБ Цветан Цветанов с заместник-помощник държавния секретар на САЩ Пийт Мороко. Цветанов и Мароко обсъдили и опасността от радикализация на социално уязвими групи в региона и възможни мерки за превенция, съобщиха от пресцентъра на ГЕРБ. Двамата разговаряха в Тирана, където Цветанов участва във форум посветен на сигурността и как да се противодейства на екстремизма В него участвали експерти и политици от сектор „Сигурност“ в страните от Западните Балкани. Те нас свой ред обменили добри практики за социалната реинтеграция на рискови групи и обсъдили основните причини за заминаването на Форумът бе част от т.нар. регионалната Балканска молитвена закуска в Тирана, на която Цветанов също участва. По време на пленарните сесии той успя да разговаря с премиера на Косово Рамуш Харадинай, както и с президента на Албания Илир Мета.  С Харадинай обсъдили тласъкът, който дал БГ председателство на европейската интеграция на страните от Западните Балкани, а косовският премиер благодарил за усилията на българското правителство за повишаване на свързаността в региона. Харадинай дори Двамата с Цветанов се обединили около тезата, че стабилността и мирът на Балканите зависят от отговорната политика на лидерите. Албанският президент Илир Мета пък изтъкнал пред Цветанов, че за първи път в модерната история на Балканите Той се надявал на бързо разрешаване на спора с името на Македония, както и за ползотворни резултати от диалога между Прищина и Белград. „Това са две от най-важните предпоставки за трайното и устойчиво европейско развитие на региона“, коментира Илир Мета.    ", "date": "2018.05.27", "title": "Цветанов обсъди сигурността на Балканите с Държавния департамент на САЩ"}
{"url": "https://www.monitor.bg:443/bg/a/view/silvija-petkova-kani-na-teatyr-v-bar-100787", "text": "Силвия Петкова покани приятели и фенове да се присъединят към събитието „Театър на бар стола в Петък“, което ще се проведе на 17 юни. „Възнамеряваме ударно да закрием сезона с една много забавна пиеса и едни страшно свежи актьори“, обещава звездата от „Под прикритие“. След по-малко от месец театралната сцена ще се премести в столичния бар „Петък“, а посетителите ще имат възможността да се насладят на комедията „Кризисен център“ от Михаил Казаков. Началният час е 20 ч., а входът – свободен. Сюжетът на пиесата се върти около група мъже, станали жертви на насилие, причинено от жени. Те се събират ежеседмично в своя кризисен център - подводница, закотвена на малко морско пристанище. Животът в центъра за взаимопомощ се променя с приемането на нов член. Междувременно Петкова, която даде живот на първородната си рожба в края на 2016 г., направи на малкия си син прощъпалник. „През паспорта, към фотоапарата и вдигна четката за рисуване“, похвали се гордата майка, която можем да гледаме на голям екран в ролята на романтичната учителка по литература г-жа Димитрова в „Революция X”.", "date": "2018.05.27", "title": "Силвия Петкова кани на театър в бар"}
{"url": "https://www.monitor.bg:443/bg/a/view/hiljadi-deca-na-varna-vkusiha-naj-sladkijat-den-100782", "text": "Хиляди деца и родители се включиха в най-големият детски форум, посветен на 1 юни във Варна - „Най-сладкият ден“. На деветото му издание, под открито небе на входа на Морската градина танцуваха, пяха, рисуваха и рецитираха над 1200 от най-големите таланти на морския град.  Сцената „взривяваха“ последователно популярните хип-хоп формация The Center и Creators Dance Center, победителят в „България търси талант“ за 2016 г. Пламен Любенов - момчето в инвалидна количка, което може да е пример за силата на духа за всички. Публиката аплодира прекрасните изпълнения на „Бънджи Сингърс“ и формациите „Стар Денс“, „Крейзи Форс“ и „Тракийче“, както и малките грациозни балерини от „Звездна дъга“, „Тинити“ и „Реверанс“. Финалът беше озвучен от банди на Rock School. С много смях, веселие, закачки и образователни игри в творческите работилници, децата рисуваха, месеха тесто за курабийки или се разхождаха важно с нарисувани лица и карнавални костюми. За пореден път родителите бяха информирани, че трябва да возят децата си в автомобила с детско столче или в седалка и задължително да поставят колани. „Правим този празник с много вълнение и огромна любов. За нас е истинско удоволствие да подарим на децата на Варна тази буря от емоции, която обзема не само изпълнителите на сцената, но завладява и всички в публиката. Няма по-голямо удовлетворение за нас, от това да видим радостта и щастието в детските очи. Очарованието на „Най-сладкия ден“ е в положителната енергия, с която той зарежда еднакво изпълнители, организатори, съмишленици и публика. Огромна е нашата благодарност към всички прекрасни хора, с добри и големи сърца, които помогнаха отново този празник да се случи. Ние намираме много съмишленици, защото няма по-сладко нещо от „захарта на живота\"- децата ни. Публиката вече всяка година очаква с нетърпение „Най-сладкия ден“, защото той не е само шарен, цветен празник с клоуни, мажоретки, балони и много сладолед, не само защото тук се раздават много награди и лакомства за хлапетата, а защото това е ден, в който слънчевата емоция завладява всички. На този ден дори природата е нас. При категоричните прогнози за дъжд и гръмотевици, върху „Най-сладкия ден“ не капна дори капка“, споделиха организаторите.", "date": "2018.05.27", "title": "Хиляди деца на Варна вкусиха „Най-сладкият ден“ "}
{"url": "https://www.monitor.bg:443/bg/a/view/teleshki-mozyk-i-jagodi-opredeljat-finalistite-v-master-chef-100780", "text": "Странната комбинация от телешки мозък и ягоди ще определи кои хоби-готвачи ще заслужат мястото си в челната тройка на настоящия сезон на MasterChef. В епизода, който bTV ще излъчи утре вечер от 21 ч., ще стане ясно кой от Лъчезара, Цветомира, Станислав и Николай ще се сбогува с шанса си за голямата награда на крачка от финала, докато останалите ще получат шанса да продължат да се борят за титлата, 100 000 лева и курс в Le Cordon Bleu в Лондон. Кутиите на MasterChef този път ще бъдат две – една за участниците и една за „тежката артилерия” на професионалистите. Шеф Токев и главният готвач на ресторанта му шеф Иванов, шеф Михалчев и дясната му ръка – шеф Петков, ще направят демонстрация на планиране, въображение, техника, комбинативност и самообладание, за да вдъхновят любителите за предпоследната битка. Експертите ще разполагат с телешки мозък, козунак, бели аспержи, ягоди, лайм, козе сирене, горчица, грах и бейби спанак, както и с 30 минути, за да пренесат състезателите и зрителите в реалната обстановка на елитен ресторант. В последното готвене преди големия финал на MasterChef хоби-готвачите ще преминат през кулинарен маратон. За да разгърнат пълния си потенциал, Андре Токев, Петър Михалчев и Лео Бианки ще им дадат пълна свобода в избора на продукти и рецепти. Те ще готвят 2 часа и 15 минути, а победителят от кутията ще има още 15 минути бонус.", "date": "2018.05.27", "title": "Телешки мозък и ягоди определят финалистите в MasterChef"}
{"url": "https://www.monitor.bg:443/bg/a/view/shest-trupa-na-jeni-otkriti-v-meksiko-100783", "text": "Телата на шест жени, отвлечени в петък от въоръжени мъже, бяха намерени в Суидад Виктория в северната част на Мексико, съобщиха местните власти, цитирани от Франс прес. Те са били отвлечени в хранително-вкусово предприятие в щата Тамаулипас. Телата им са намерени недалеч от мястото, откъдето са отвлечени. Разследва се причината за престъплението. Мексико е залято от вълна от насилие, свързано с наркотрафика. Откакто през декември 2006 г. започна военна офанзива на федералното правителство срещу трафиканти, над 200 000 души бяха убити.  ", "date": "2018.05.27", "title": "Шест трупа на жени открити в Мексико "}
{"url": "https://www.monitor.bg:443/bg/a/view/zaharieva-zaminava-za-bruksel-za-syveta-po-vynshni-raboti-100785", "text": "Вицепремиерът и външен министър Екатерина Захариева заминава за Брюксел, където в понеделник ще се състои Съвета \"Външни работи\", съобщиха от пресцентъра на външно министерство. На него ще се обсъди ситуацията в Иран и споразумението за ядрената програма на страната в контекста на последните развития след решението на САЩ да се оттеглят от него. Тези разговори са продължение на обсъжданията на лидерите на ЕС в рамките на неформалната им среща в София на 16 май, на която те постигнаха единодушно съгласие, че ЕС няма да се откаже от споразумението, докато Иран продължава изцяло да се придържа към него, се посочва в съобщението.Министрите ще обменят мнения за резултатите от Срещата на върха ЕС - Западни Балкани, която се състоя на 17 май в София. Те ще обсъдят актуалната обстановка в Северна Корея и в Йемен, както и ситуацията във Венецуела след президентските избори в страната от 20 май.На работен обяд първите дипломати на 28-те страни от ЕС ще дискутират последните развития на ситуацията в ивицата Газа.Министрите ще обсъдят положението в Демократична република Конго след заключенията на Съвета от 11 декември 2017 г. и в контекста на планираните в края на годината избори в страната. Очаква се Съветът да обсъди и мандата по преговорите за бъдещото споразумение между ЕС и държавите от Африка, Карибите и Тихоокеанския басейн (АКТБ). Настоящото споразумение за партньорство АКТБ-ЕС, т.нар. Споразумение от Котону, изтича през февруари 2020 г., припомнят от МВнР.  ", "date": "2018.05.27", "title": "Захариева заминава за Брюксел за Съвета по външни работи"}
{"url": "https://www.monitor.bg:443/bg/a/view/gazprom-podpisa-za-suhopytnija-uchastyk-na-turski-potok-100784", "text": "Руската компания Газпром пописа с Турция протокол за сухопътния участък на транзитната линия на газопровода Турски поток за доставка на руски газ за Европа, предаде ТАСС. Освен протокола, който е подписан вчера в Санкт Петербург, Газпром и турската компания Боташ са сключили споразумение за основните условия и параметри на строителството на този участък, съобщава БТА. Подписването на документите позволява да се премине към практическо изпълнение на проекта. Строителството на сухопътния участък на газопровода ще се извършва от съвместна проектна компания, която ще бъде създадена на паритетна база. Газпром започна строителството на морския участък на газопровода Турски поток през май 2017 г. По думите на ръководителя на компанията Алексей Милер, строителството на тръбопровода върви по график, а полагането на първата линия ще завърши през май. Морският участък на Турски поток ще минава по дъното на Черно море до турския бряг. Дължината му е 930 километра. По-нататък ще бъде продължена сухопътна транзитна линия до границата с Гърция, чиято дължина ще бъде 180 километра. Първата линия е предназначена за турския пазар, а втората - за снабдяване с газ на страните от Южна и Югоизточна Европа, като всяка ще бъде с капацитет 15,75 млрд куб. метра газ годишно. Първите доставки на газ са планирани в края на 2019 г.", "date": "2018.05.27", "title": "Газпром подписа за сухопътния участък на Турски поток "}
{"url": "https://www.monitor.bg:443/bg/a/view/lyvicite-otivat-v-baku-kato-liderki-100786", "text": "Женският ни национален отбор по волейбол заминава за Баку за втория турнир от Златната европейска лига като лидер в група „А“. Момичетата на треньора Иван Петков спечелиха и трите си мача на родна земя, след като в събота обърнаха Азербайджан с 3:1 (-17, 17, 14, 21). Преди това нашите бяха спечелили двубоите си с Украйна (3:1) и Португалия (3:0) и са с пълен актив от 9 точки. На 30 май е първият им мач от втория турнир срещу състава на домакините от Азербайджан, който е втори в класирането с 6 т. „Спечелихме трите домакински мача и трябва да се представим достойно в гостуванията, които определено ще бъдат много тежки, сподели след победата над азерките Петков. - Знаехме как играят по принцип, но ни изненадаха със сервис. Хубаво е, че не загубихме дух след слабия първи гейм на посрещане. Момичетата са съвсем млади и не знаем напълно качествата на някои от тях, така че и ротацията не ни е лесна\", каза още той. Той бе принуден преди двубоя да замени в състава контузената Добриана Рабаджиева с далеч по-неопитната Борислава Съйкова. Най-резултатна за България в последния мач бе Гергана Димитрова с 21 точки. Тя е и трета в общото класиране за най-добър реализатор в Лигата с 51 т. и 4,64 средно на гейм. Капитанката Христина Русева направи 8 успешни блокади в мача и продължава да е лидер на този елемент в турнира с общо 24 блока и 2,18 средно на гейм.", "date": "2018.05.27", "title": "„Лъвиците“ отиват в Баку като лидерки"}
{"url": "https://www.monitor.bg:443/bg/a/view/rollova-izmerva-dyljina-100777", "text": "В наши дни, всичко е повлияно от технологиите, включително измервателната ролетка. Rollova, е цифрова измервателна джаджа с OLED дисплей, която трябва само да се плъзне по повърхността или ръба, за да измери дължината им. Най-голямото му преимущество, е че може да измерва извити и неравни повърхности, независимо дали извивките са отгоре и отдолу или от край до край, показвайки дължината в в предпочитаните от потребителя мерни единици. Rollova е с корпус от неръждаема стомана и OLED дисплей, който разполага с контрастно съотношение 10.000: 1, което е от полза, когато електронната ролетка се зацапа. Дизайнът използва още поликарбонатна пластмаса и силиконов каучук по края, който се плъзга по повърхностите.   Също така, трябва да се задържи бутон, за да се измерва, което вероятно работи добре на практика, но звучи ненужно.  Създаденото от Hozo Design устройство е с размери 5.082 см диаметър и дебелина 1.25 см, дисплеят му е1.2 инча (3.05 см) OLED с ярък син цвят, а точността на измерване е +/- 0.4 % максимален толеранс и измерва в инчове (десетични или дроби) и сантиметри, като максималната дължина, която може да измери е 25.30 м (83 фута, в инчове) или 10 м (в метри).  Интересно е, че максималната дължина варира в зависимост от мерните единиците, като вероятно това е ограничение на дисплея. Rollova е с кожено калъфче с избор от три цвята,  въглен, кестен и гризли, тъмно кафява изкуствена кожа.  Изглежда, Hozo Design цели към широка аудитория, като „професионалисти, любители и дизайнери”, въпреки че занаятчиите изглежда ще са основния пазар. Явно Rollova предизвиква интерес, след като остават 16 дни до края на кампанията в Kickstarter, като е събрал почти три пъти повече от целта си от $ 25.000. Сега цената е $ 49 долара за Rollova, кожен калъф и чифт батерии. Предлага се и комплект от 10 броя с лого по избор на клиента, срещу $ 429. Hozo Design казва, че устройството е готово за масово производство. Първата партида от Rollova ще бъде изпратена през август 2018 г. Това звучи амбициозно, но екипът отбелязва, че е възможно да  възникнат производствени проблеми или недостатъци в дизайнът.", "date": "2018.05.27", "title": "Ролетка с дисплей мери с плъзгане"}
{"url": "https://www.monitor.bg:443/bg/a/view/volejbolistite-podchiniha-arjentina-s-3-1-100774", "text": "Националният отбор на България записа втора победа във Волейболната лига на нациите, след като се наложи над Аржентина с 3:1(-19, 19, 21, 22) на турнира в Нинбо (Китай). Така момчетата на старши треньора Пламен Константинов приключиха турнира с 2 победи и една загуба, след като в първия ден надиграха домакина Китай с 3:2, а в събота отстъпиха на САЩ с 1:3. В следващите две седмици от Лигата сблъсъците се пренасят в България. От 1 до 3 юни националите играят срещу Сърбия, Австралия и Русия в столичната „Арена Армеец“. От 15 до 17 юни пък сме домакините на олимпийския шампион Бразилия, Франция и Канада във варненския ДКС. В мача с „гаучосите“ Константинов направи две промени в състава, който излезе срещу САЩ. В избраниците му попадна либерото Владислав Иванов на мястото на Теодор Салпаров, а Валентин Братоев замени Розалин Пенчев. Николай Учиков стана най-резултатен в мача с 26 точки (1 блок, 67% ефективност в атака). Валентин Братоев добави още 15 точки (4 блока), а Светослав Гоцев се отличи с 12 точки (5 блока, 47% ефективност в атака). \"Разбрахме грешките си в първата част, анализирахме какво направихме и какво не успяхме да направим и после нещата се случиха, коментира след мача Учиков. - За нас беше най-важно да започнем да играем нашата игра. Не стартирахме турнира по най-добрия начин. Имахме неразбирателства, защото сме заедно от една седмица. Но вече започнахме да играем все по-добре и резултатът е на лице\", допълни диагоналът. Италия се наложи над Бразилия с 3:2 (-18, 19, 21, -24, 8) в дербито на група 4 в Кралево (Сър). За „адзурите“ това бе втора победа след успехи с 3:1 над Германия, а снощи играха с домакина Сърбия. Срещу „селесао“ в топреализатор за Италия се превърна Иван Зайцев с 32 точки (4 блокади, 2 аса). Османи Хуанторена се разписа със 17 точки за европейците, а за Бразилия Маурисио Борхес завърши с 14 точки. В друг голям сблъсък Полша се наложи над Русия с 3:0 (15, 23, 23) в Краков. Топреализатор бе Михал Кубяк с 19 точки (3 блокади, 2 аса), 16 добави Лукаш Кацмарек (3 блокади, 1 ас). За руския отбор Дмитрий Мусерский завърши със 17 точки (3 аса).", "date": "2018.05.27", "title": "Волейболистите подчиниха Аржентина с 3:1 (ОБНОВЕНА)"}
{"url": "https://www.monitor.bg:443/bg/a/view/chetirima-rusnaci-ubiti-v-sirija-ot-buntovnici-100775", "text": "Четирима руски военни загинаха в Сирия при нападение на бунтовници, съобщи руското министерство на отбраната. Двама руски съветници, управляващи огъня на сирийска батарея, са загинали на място, други петима били ранени и откарани в руска военна болница. Двама от тях по-късно починали въпреки усилията на лекарите. По данни на министерството боевете избухнали през нощта в източната сирийска провинция Дейр аз Зур, след като \"няколко мобилни групи терористи атакували артилерийска батарея на сирийските правителствени войски\". В хода на боевете, продължили около час, сирийските военнослужещи заедно с руските съветници унищожили 43 терористи и шест джипа с монтирани на тях тежки картечници, уточнява министерството на отбраната.", "date": "2018.05.27", "title": "Четирима руснаци убити в Сирия от бунтовници "}
{"url": "https://www.monitor.bg:443/bg/a/view/elyn-pompeo-presledva-kradec-v-italija-100776", "text": "Звездата от „Анатомията на Грей“ Елън Помпео стана жертва на кражба по време на екскурзията си в Италия. За това призна самата актриса в социалните мрежи. „Отмъкнаха чантата ми точно под носа ми. Обвинявам розето!“, намигна тя пред последователите си в Инстаграм. Инцидентът завършил с добър край, като джебчията изтървал откраднатото скоро след това. „По-добре е и за двама ни, тъй като телефонът ми беше вътре и вече проследявах къде си. Може да изглеждам миловидна, но ако те бях заловила нещата нямаше да свършат добре за теб“, обясни още екранната Мередит Грей. Към момента тя е в почивка от снимките на „Анатомията на Грей“, който тази година ще се завърне в американския ефир със своя 15-и сезон. Сериалът е и причината Помпео да се превърне в най-високоплатената тв актриса. Според договора й тя ще прибира по 575 хиляди долара на епизод в предстоящите два сезона на продукцията.", "date": "2018.05.27", "title": "Елън Помпео преследва крадец в Италия"}
{"url": "https://www.monitor.bg:443/bg/a/view/abiturientkata-iveta-dimitrova-sybra-pogledite-na-blagoevgradchani-100768", "text": "С приказна българска носия, в която са вплетени последните модни тенденции абитуриентката от Езиковата гимназия „Акад. Людмил Стоянов“ в Благоевград Ивета Димитрова събра погледите на благоевградчани.  Известна всред своите връстници с любовта си към българския фолклор и танци вчера красавицата дефилира със своя кавалер на площад „Македония“ в областния град в бяло и червено с български шевици, с букет рози в ръка и сплетена коса на плитка.    „На изложението за абитуриенти премерих няколко рокли, преди да облека носията. Нямаше огледала, но когато се появих пред моите родители и видях как ме гледат с насълзени очи, разбрах, че това е моята рокля. Не се нуждаеше от корекции, беше напълно завършена и точно за мен. Бях сигурна, че няма да сбъркам с избора си,“ разказа развълнуваната абитуриентка преди да се отправи със своите съученици към ресторанта за своя паметен бал.", "date": "2018.05.27", "title": "Абитуриентка събра погледи с българска носия"}
{"url": "https://www.monitor.bg:443/bg/a/view/prirodolubiteli-sybraha-80-chuvala-s-bokluci-na-plaj-kamchija-100767", "text": "Доброволци-природолюбители събраха над 80 чувала с отпадъци по време на почистването на плажната ивица на курорта „Камчия“ край Варна. Традиционната акция по почистване на плажа, южно от устието на реката, се проведе и в подготовка на състезанието по бягане „Камчийски пясъци“ по най-дългата ивица в България между Камчия и Шкорпиловци. Често река Камчия пренася битови отпадъци, които след срещата си с вълните, остават на пясъка и загрозяват брега, като са опасни за тези, които се разхождат боси, коментираха организаторите на събитието от клуб „Зелена стъпка“. Събраните чували с близо половин тон боклук бяха извозен с камион, осигурен от община Аврен. Пластмасови и стъклени бутилки от всякакъв вид, строителни отпадъци, детски играчки, електрически крушки, лекарства, обувки, бяха само част от събраните отпадъци. Организаторите бяха осигурили чували, ръкавици, минерална вода. Местен бизнесмен пък предостави лодката си, с която бяха превозени доброволците и събрания от тях боклук през реката на Северния й бряг. Акцията е чудесен пример за пропуските в контрола над отпадъците и добра възможност в приятна компания да се свърши нещо полезно. Участниците в почистването имаха и възможността да разгледат прекрасния див плаж, Южно от река Камчия. Почистването му и състезанието се организират за четвърти път и за втора поредна година. Беговите дистанции са две – 21 км. (полумаратон) и 10 километра, но има и детска отсечка от 2 километра. Освен с бягането, състезателите трябва да се справят и с атрактивно водно препятствие, преминавайки през устието на реката. За участие са се записали 91 бегачи, като желаещи се регистрираха и на място. Старт-финалът се намира на около 1100 метра Северно от устието на река Камчия, на плажа пред таверна „Робинзон“. Интересът към състезанието и въобще към бягането в България расте с всяка година, категорични са организаторите. Идеята им е била да направят бягане по пясъчната ивица, по която състезателите да могат да преминат и боси. Неслучайно е избран и най-дългия плаж в България, като трасето включва и пресичане на устието на река Камчия, което е едно интересно препятствие. Така бегачите преминават отвъд реката, като са сигурени спасители, водни колелета и лодка за за децата и тези състезатели, които се притесняват по някаква причина да преминат през водата. Инициативата се провежда по един от малкото останали сравнително незасегнати от човешка дейност плажове, част от защитена зона от „Натура 2000“. По тази причина, партньор е природозащитната организация WWF България, уточниха от клуб „Зелена стъпка“.", "date": "2018.05.27", "title": "Природолюбители събраха 80 чувала с боклуци на плаж „Камчия“"}
{"url": "https://www.monitor.bg:443/bg/a/view/izgrajdat-10-vodorodni-stancii-do-2025-g-100770", "text": "Десет водородни станции ще бъдат изградени в следващите 7 години по българските пътища, първата от тях ще бъде монтирана на пристанището в Бургас. Това обяви зам.-министърът на транспорта Ангел Попов. Станциите ще бъдат разположени на най-ползваните пътища, първо по магистралите, уточни Попов. \"В момента се проучват точките, където да се разположат водородните колонки. Станциите най-вероятно ще бъде съвместен проект между министерствата на транспорта и регионалното развитие, както и АПИ, които стопанисват пътищата\", уточни зам.-министърът.  В началото на месеца правителството прие промени в Националната рамка за политика за развитие на пазара на алтернативни горива в транспортния сектор и за разгръщането на съответната инфраструктура. Чрез измененията се въвеждат изискванията на европейското законодателство за създаване на условия за по-широко прилагане на алтернативни горива и задвижвания в транспорта. Екип на БАН работи по водороден двигател, който ще задвижва кораб за атракционни пътувания до остров \"Св. Анастасия\".    До края на следваща година по софийските улици ще се движи и тролейбус на водород, коментира пред \"Монитор\" съветникът на образователния министър проф. д-р Костадин Костадинов. Проектът се финансира от ведомството, общата сума на програмата на образователното министерство е 7.3 млн. лева. Другият демонстрационен проект на водородна енергия е печка за отопление.  Задвижвани от водород автомобили ще могат да се видят и тестват днес и утре от 11 до 16 часа в района на НДК. Всички желаещи, имащи шофьорска книжка, ще могат да карат серийните модели, които се предлагат в редица страни. Двата автомобила се задвижват от електричество, което се получава след реакция на водород от резервоара и кислород от въздуха в горивна клетка, като отпадният продукт е вода. Горивните клетки се считат за надежден и гъвкав ресурс, който може да има най-различни приложения - от автомобили, мотоциклети, кораби, автобуси, жилищни сгради до металургични комбинати. Клетките могат да бъдат захранвани с водород, който се произвежда от 100% възобновяеми източници, като например вятърна или слънчева енергия. Събитието е част от официалната програма на Българското председателство на Съвета на ЕС и се провежда с подкрепата на евродепутата Петър Курумбашев, Българска академия на науките, Министерство на образованието и науката, Министерство на транспорта, информационните технологии и съобщенията, Столична община и Асоциацията на европейската индустрия \"Водород Европа\". Пред НДК ще бъде направена демонстрация и на зареждане на водороден автомобил с гориво от специална станция, като за пет минути той ще получи водород за 500 километра пробег.", "date": "2018.05.27", "title": "София 2019: Тролей на водород по улиците"}
{"url": "https://www.monitor.bg:443/bg/a/view/izkupuvat-rozov-cvjat-za-2-50-leva-100773", "text": "Изкупната цена на килограм розов цвят от маслодайния сорт „Дамасцена” скочи от 1,80 лева на 2,50 лева. Това съобщиха стопани от карловско, които присъстваха на ритуалния розобер по време на Празника на розата в подбалканския град на 26 май. „След като протестирахме, розоварните бяха спрели да изкупуват розов цвят и ние излязохме на улицата. Преди това купуваха за 1,80 лева на килограм, а след това цената се вдигна с около 30 до 70 стотинки”, обясниха розопроизводители. По думите им кампанията за прибиране на цвета от маслодайната роза „Дамасцена” приключва до около седмица. И розопроизводителите, и кметът на община Карлово д-р Емил Кабаиванов призоваха още тази година парламентът да приеме Закон за маслодайната роза, за да бъдат гарантирани правата на производителите догодина. Искаме да се спре вносът от Турция и ще правим сдружения, за да разширим пазарите си към Китай, Корея и Куба, казаха още розопроизводители. Те са категорични, че трябва да спре практиката на някои розоварни да смесват качественото българско розово масло със съставки от Турция, Тунис и Иран, като лепели на крайния продукт родни етикети.", "date": "2018.05.27", "title": "Изкупуват розов цвят за 2,50 лева "}
{"url": "https://www.monitor.bg:443/bg/a/view/pochina-chetvyrtijat-chovek-stypil-na-lunata-100772", "text": "Американският астронавт Алън Бийн, четвъртият човек, стъпил на повърхността на Луната, почина в болница на 86-годишна възраст, предадоха световните агенции. Бийн се почувствал зле преди две седмици, когато бил в щата Индиана. Той бил настанен в болница в град Хюстън в щата Тексас и тук е починал в обкръжение на близките си. Алън Бийн попада в отряда на астронавтите през 1963 г., като преди това е бил военен летец. На Луната той стъпва през месец ноември 1969 г. като член на екипажа на мисията \"Аполо-12\". Той е участвал в събирането на образци от лунната повърхност и за отправянето й на Земята. Астронавтът установява на Луната първия генератор с ядрено гориво. През 1973 година Бийн осъществява космически полет в рамките на програмата \"Скайлаб\". Той е бил командир на екипажа на една от експедициите на орбиталната станция. Общо той е изкарал в космоса 69 денонощия, 15 часа и 45 минути. В тях са включени и неговите 31 часа и 31 минути, през които е пребивавал на лунната повърхност. Бийн напуска НАСА през 1981 г. и се отдава на живописта. Много от картините, нарисувани от астронавта, са на космическа тематика.", "date": "2018.05.27", "title": "Почина четвъртият човек, стъпил на Луната "}
{"url": "https://www.monitor.bg:443/bg/a/view/borisov-nie-edinstveni-spasihme-evreite-si-v-mrakobesni-vremena-100765", "text": "България е единствената страна, която е спасила всичките си евреи - над 50 хиляди човека. Това заяви премиерът Бойко Борисов в Киев при откриването на мемориална плоча на Димитър Пешев - политик, депутат, министър на правосъдието и основен участник в спасяването на българските евреи от депортиране в нацистките лагери през 1943 г. “Благодаря на общината за тази паметна плоча. Ние още веднъж искаме да покажем на Украйна и света колко хуманен и силен е българският народ, и как е успял в едно мракобесно време да си спаси евреите”, каза премиерът. Днес столицата на Украйна празнува и своя празник, Борисов пожела на жителите на Киев мир, здраве и живот. Премирът на Украйна Володимир Гройсман също изрази радостта си от откриването на плочата като изтъкна, че постъпката на Пешев е човеколюбна. “По време на тежки изпитания трябва да помним и почитаме тези, които са рискували живовът си, за да спасят другите”, каза в словото си Гройсман. На церемонията присъстваха и кметовете на София Йорданка Фандъкова и на Киев Виталий Кличко. Фандъкова отбеляза, че двете столици споделят едни и същи ценности за толерантност и разбирателство. “Ние сме готови да работим заедно и да споделяме опит и идеи за преодоляване на предизвикателствата пред големите европейски градове”, обяви кметицата и допълни, че очаква Кличко да посети българската столица през есента. От своя страна Кличко отбеляза като обща задача постигането на европейски стандарт на живот. “Много е важно да сме толерантни и да се уважаваме по човешките си качества”, заключи Кличко. Борисов се надява следващото му посещение в Украйна да е за откриването на пътя Болград-Рени, където живеят много българи. Пред журналисти той коментира, че украинската страна е инвестирала много средства и се работи усилено по реконструкцията на пътя. “Говорихме при изготвяне на бюджета си Украйна да заделя пари и за много изостаналата инфраструктура в другите райони”, каза Борисов.", "date": "2018.05.27", "title": "Борисов: Ние единствени спасихме евреите си в мракобесни времена"}
{"url": "https://www.monitor.bg:443/bg/a/view/sljapata-vajsha-na-tur-iz-24-grada-vyv-francija-100766", "text": "Анимацията „Сляпата Вайша“, която подсигури на създателя си Теодор Ушев номинация за „Оскар“, бе включена в списъка на най-добрите къси филми на Френската кино академия „Сезар\". Лентата е сред 9-те продукции, носители на престижни отличия от последната година, които потеглиха на турне из страната на кроасаните миналата седмица. В рамките на филмовата обиколка, „Сляпата Вайша“ ще бъде представена в 24 френски града. горд е и самият Ушев. Само след дни, на 30 май, той ще се изправи пред публиката в Квебек, за да изнесе лекция на тема „Изкуството в дигиталната ера“. На събитието ще могат да присъстват до 35 човека, предупреждават организаторите, за да се подсигури по-добрата комуникация между панелиста и аудиторията, билетите са на цена от 25 долара. Междувременно след като „Сляпата Вайша“ даде летящ старт на професионалната колаборация между режисьора и българския писател Георги Господинов, двамата продължават съвместната си работа и с екранизация на „Физика на тъгата“. Завършеният продукт се очаква да направи премиерата си чак през 2020 г., макар Ушев вече да се похвали, че е на етап озвучаване. Малко по-късно тази година се очаква да стартират и снимките на дебютният игрален пълнометражен филм на режисьора - „Пумпал“. Сюжетът на лентата е вдъхновен от едноименния роман на Владислав Тодоров, който ще бъде и сценарист на проекта, който вече е одобрен за финансиране от Националния филмов център. „Искаме да снимаме няколко комунистически храмове в Румъния, Македония и Сърбия, така че все още търсим и копродуценти от тези страни, както и от други държави на Балканите“, обясни наскоро Тодоров. Близо 25 минути от продукцията ще бъдат анимирани.", "date": "2018.05.27", "title": "“Сляпата Вайша“ на тур из 24 града във Франция"}
{"url": "https://www.monitor.bg:443/bg/a/view/katadjii-arestuvaha-myj-za-40-leva-podkup-100764", "text": "Служители на \"Пътна полиция\" в Разград арестуваха шофьор спрян за нарушение след като опитал да ги подкупи, съобщиха от Областната дирекция на МВР в града. Водачът опитал да подкупи катаджиите около 12.30 часа на 25 май, петък. Полицаите спрели за проверка колата на улица \"Васил Левски\". Зад волана бил 71-годишен мъж от село Радинград. В хода на проверката полицаите установяват, че мъжът шофира без поставен обезопасителен колан. Катаджиите тръгнали да съставят фиш за нарушението, при което водачът подхвърлил в служебния автомобил на полицаите сумата от 40 лева.  Полицаите обаче не приели подкупа. По случая е образувано бързо производство и е уведомен дежурен прокурор.    ", "date": "2018.05.27", "title": "Катаджии арестуваха мъж за 40 лева подкуп"}
{"url": "https://www.monitor.bg:443/bg/a/view/irlandija-izbra-abortite-100756", "text": "Над 60 на сто от ирландските гласоподаватели, участвали в референдума за либерализация на абортите, са подкрепили намаляването на ограниченията, показват първите частични официални резултати, предаде АФП. 66,36 на сто от избирателите са подкрепили либерализирането на закона за абортите, който в момента е сред най-строгите в Европа, сочат резултатите от преброяване на гласовете в четири от четиридесетте избирателни района. Избирателната активност е близо 63%. Ирландският министър-председател приветства падането на забраната. Лео Варадкар нарече вота \"победата на тихата революция\". \"Това, което виждаме днес е победата на тихата революция, която се налага в Ирландия в последните 10 или 20 години\", заяви Варадкар пред националното радио. Ирландия е една от държавите с най-строго законодателство срещу прекъсването на бременността. Преди 35 години след референдум пълната забрана бе вписана в Конституцията. Преди три години доскоро консервативната страна стана първата разрешила еднополовите бракове. А през изминалата година етническият индиец Лео Варадкар стана първият мин.-председател от малцинставата. Той е открито хомосексуален и зае поста на премиер само на 34 г.", "date": "2018.05.27", "title": "Ирландия избра абортите"}
{"url": "https://www.monitor.bg:443/bg/a/view/lubitel-izkustvoved-popravi-kartina-s-metalna-tryba-100754", "text": "Мъж е повредил известната картина на Иля Репин „Иван Грозни убива сина си“ в Третяковската галерия в Москва. Вандалът е разбил стъклото и е увредил платното с метален стълб от огражденията, уточняват от музея. Инцидентът е станал в петък около 21 часа, малко преди затварянето на галерията. Нападателят е бил сред последните посетители. Мъжът е задържан, съобщи прессекретарят на МВР на Русия Ирина Волк. Заведено е дело за „унищожаване или повреждане на обектите от културното наследство“. По време на разпита задържания Игор Подпорин е пояснил, че е извършил нападението, защото картината не му харесва и е трябвало да бъде поправена. Според протокола от разпита, мъжът разказва, че не одобрявал убийството и решил да се намеси. Картината е силно повредена. Според руските изкуствоведи, поправката ще струва половин милион рубли (около 10 хиляди евро). Платното е пострадало на три места в централната част на произведението върху фигурата на принца. Картината на Иля Репин \"Иван Грозни убива сина си\" от 1885 г. е на историческа тематика и изобразява сцената, когато първият руски цар Иван Грозни в изблик на гняв е нанесъл смъртоносен удар с жезъл на своя син Иван Иванович.  ", "date": "2018.05.27", "title": "Любител изкуствовед поправи картина с метална тръба "}
{"url": "https://www.monitor.bg:443/bg/a/view/majstorlykyt-na-kaloferskata-dantela-100763", "text": "Галина Симеонова от Карлово възражда древния и красив занаят на плетенето на калоферска дантела. Тя измисля нови модели и ги сътворява на практика. Голяма част от шедьоврите, излезли под умелите й ръце, са притежание на хора от цял свят. С малък щанд Галина Симеонова участваше и в „Празника на розата” в Карлово, като показваше „на живо” на всички любопитни как се оплита калоферската дантела. Галина се занимава с плетене на калоферска дантела от над 30 години и признава, че, за да не бъде загубена безвъзвратно красотата на плетивото, е решила да обучава млади хора. Казва, че поради липса на дъщеря, навремето първо е обучила сина си да плете калоферска дантела. „Научила съм сестра ми, снаха ми, внучката ми, сина ми. Той беше първият, който научих. Притесних се да не би да нямам момиче, защото имах само момчета и се чувствах длъжна да предам този занаят на някой”, признава майсторката. Тя и моделите й имат почитатели от цяла България и без да бъде пресилено да се каже – и от целия свят. „Всичко, което виждате на щанда, е една сложна изработка на калоферска дантела или брюкселска. Техниката е абсолютно еднаква. Показвам на хората как се работи. Винаги държа, хората, които се интересуват, да видят как става”, обяснява Галина. „Един уникален занаят изкуство, чрез който хората могат да се запознаят с най-красивите български модели и много други, които съм решила да ги поднеса по този интересен начин”, казва майсторката и показва, че е аранжирала красиво изплетените от нея калоферски дантели в рамки от картини. Занаятът е традиционен за подбалканския край. „По този начин продължаваме и съхраняваме традицията на бъдещите поколения”, е категорична тя. Галина не спира да плете и в съботния слънчев ден, въпреки навалицата и хаосът от хора около нея. Казва, че изработва модел по поръчка със сребърни конци, които не са никак подходящи за слънчевия пек. Затова смята да изчака няколко часа слънцето да премине хоризонта и отново да започне да плете изящния модел. Галина Симеонова е избродирала и първия модел на калоферската дантела у нас от 1910г. Моделът е красиво произведение на изкуството, което пресъздава по художествен начин българската роза. „Поднасям я рамкирана, като картина, за да може да се съхрани по този начин за поколенията. Като картина. Една такава изработка е дълъг период от време. Може би около седмица ми отнема изработката върху цилиндър с различен брой совалки”, казва майсторката на калоферската дантела. По думите й плетачката работи по предварително разчертан модел и рисунък, които трябва да се спазват. „Всичко е ръчно. Изключително трудоемък занаят, но пък много красив и съхранен в годините”, казва Галина Симеонова. След това признава, че е работила, като журналистка в Карлово, но едва от няколко години се занимава само и единствено с калоферска дантела. Любовта й към занаята пламнала след репортаж, който отишла да направи в Калофер. Тогава решила, че именно с оплитането на калоферска дантела ще се занимава в свободното си време. След време хобито й се превърнало в професия, като Галина пресъздава едно към едно и моделите на старите майсторки, но измисля и много свои, нови модели.", "date": "2018.05.27", "title": "Магията на калоферската дантела"}
{"url": "https://www.monitor.bg:443/bg/a/view/katar-zabrani-stoki-ot-sauditska-arabija-oae-bahrejn-i-egipet-100759", "text": "На магазините в Катар бе наредено вчера да премахнат от щандовете си всички стоки, произхождащи от ръководените от Саудитска Арабия държави, които миналата година наложиха бойкот на Доха, предаде Франс прес. Тази наредба на министерството на икономиката засяга всички продукти от Саудитска Арабия, Обединените арабски емирства, Бахрейн и Египет. Инспектори ще обикалят търговските обекти, за да се уверят, че наредбата се изпълнява, съобщава БТА. Тя бе издадена дни преди навършването на една година от избухването на дипломатическата криза между тези страни. На 5 юни 2017 г. те скъсаха дипломатическите си отношения с Катар и наложиха му търговски бойкот. Те обвиняват емирството, че не се дистанцира достатъчно от Иран, регионалния противник на Саудитска Арабия.", "date": "2018.05.27", "title": "Катар забрани стоки от Саудитска Арабия, ОАЕ, Бахрейн и Египет"}
{"url": "https://www.monitor.bg:443/bg/a/view/alpinistyt-slavi-nestorov-sybral-na-1-mln-evro-za-skrining-na-rak-na-prostatata-100757", "text": "Над 1 милион евро е събрала световната кампания за скрининг на рак на простатата на Слави Несторов още преди да изкачи Еверест. Това съобщи бизнесменът и алпинист пред Нова тв \"Нямаше да съм удовлетворен, ако просто кача Еверест, затова реших да го обвържа с тази кауза. Дори една капка да съм помогнал за световната кауза за повече изследвания на скрининг на рак на простатата ще съм удовлетворен\", каза Несторов и посочи, че всеки седми човек в света умира от тази болест. Той разказа за последната си среща с Боян Петров, на която двамата си обещали да се срещнат на Еверест. \"Разбрахме се да направим първата българска среща на върха\", разказа Несторов. Той обясни, че Еверест първо му е бил мечта, а след това е станал цел. \"Мозъкът и целият ти организъм след 6000 метра ти казват: \"върни се, не го прави\", но продължаваш и трябва да пребориш себе си\", каза Несторов.", "date": "2018.05.27", "title": "Алпинистът Слави Несторов събрал над € 1 млн. за битка с рака на простатата"}
{"url": "https://www.monitor.bg:443/bg/a/view/jordanija-se-otkazva-ot-goljam-aec-po-ruski-proekt-100760", "text": "Йордания спира реализацията на проекта за строителство на нейна територия на АЕЦ с голяма мощност по руска технология, съобщава „Прайм”. Причината за решението е високата цена. Арабската страна ще търси възможности за изграждането на ядрен енергоблок с малка мощност, уточнява Bloomberg. Според източник от йорданското правителство изграждането на голяма атомна електроцентрала е непосилно бреме за бюджета. За това ще се търсят предложения за построяването на по-евтин енергоблок с мощност около 200 мегавата. Брутният вътрешен продукт на страната с население от около 7 млн. души за 2016 г. се изчислява на близо 39 млрд. долара, като на всеки йорданец се падат по 5541 долара. Русия и Йордания подписаха през 2015 г. договор за изграждането на АЕЦ с 2 реактора от по 1000 мегавата, подобна на проекта за „Белене”. По предварителни оценки цената на съоръжението за арабското кралство трябваше да бъде 10 млрд. долара. Плановете предвиждаха първият енергоблок да бъде пуснат в експлоатация до 2025 г. Все пак вратата за руснаците остава отворена след като в четвъртък Комисията по атомна енергия на Йордания и \"Русатом Оверсийз\" подписаха договор за проучване на възможностите за изграждане на енергоблок с малка мощност.", "date": "2018.05.27", "title": "Йордания се отказва от голям АЕЦ по руски проект"}
{"url": "https://www.monitor.bg:443/bg/a/view/shofior-s-3-08-promila-pomete-tri-koli-vyv-veliko-tyrnovo-100761", "text": "Шофьор с 3,08 промила алкохол в кръвта тази сутрин помете три коли с голф на ул.\"Полтава\" във Велико Търново. Според очевидци той е бил мъртво пиян. При проба с дрегер уредът отчел 3.08 промила алкохол полицаи. Той в момента е в спешното отделение на великотърновската болница, където му правят изследвания. Произшествието е станало тази сутрин около 05,30 ч. По първоначална информация пострадали няма. Водачът на фолксвагена е 39-годишен мъж от В. Търново. Той е шофирал в нетрезво състояние. На местопроизшествието е извършен оглед. Шофьорът е настанен в реанимацията на областната болница с травматичен кръвоизлив в една от мозъчните обвивки. Чавдар С. е контактен и няма пряка опасност за живота му, казаха от екипа на отделението. Срещу него е образувано досъдебно производство.", "date": "2018.05.27", "title": "Шофьор с 3,08 промила помете три коли във Велико Търново"}
{"url": "https://www.monitor.bg:443/bg/a/view/uchenici-sybirat-pari-za-klasnata-si-blysnata-ot-kola-100762", "text": "Абитуриенти събират пари за своята класна Златка Атанасова, която е пострадала след като е била блъсната от кола, шофирана от 19-годишно момче. това съобщи Нова тв. Преподаватерлката вървяла по тротоара на път за работа и загубва крака си. Съвсем наскоро учениците й и нейни колеги учители даряваха кръв за нея, а днес събират пари, за да й купят протеза, която струва 50 000 лв. Тя претърпява инцидента на път за работа и с умиление разказва как нейните ученици й дошли на свиждане в болницата, докато тя се възстановявала след операцията. „Със всеки нов випуск учителите учим нещо ново”, хвали учениците си учителката Златка Атанасова. За да проходи и да бъде активна, й е необходима специална протеза. Децата досега са събрали 25 000 лева, но са решени да продължат и довършат нещата докрай.", "date": "2018.05.27", "title": "Ученици събират пари за класната си, блъсната от кола"}
{"url": "https://www.monitor.bg:443/bg/a/view/medici-ot-lovech-blokirat-glavnija-pyt-ot-sofija-za-varna-100747", "text": "За четвърта поредна неделя, медици и жители на Ловеч ще блокират за един час, след 17 часа, движението по главния път София - Варна, в района на пътен възел Абланица, съобщи БНР. Протестиращите настояват за повече яснота относно бъдещето на болницата в града, която е в тежко финансово състояние. Въпреки обещаните им от правителство пари за изплащане на забавените им заплати чрез безлихвен заем, медиците от Ловешката болница и днес излизат на протест, на който ще бъдат подкрепени и от жители на града. \"Парите са обещани, към момента не са изплатени. Сдобихме се с още един кредитор\", споделят медици.", "date": "2018.05.27", "title": "Медици от Ловеч блокират главния път от София за Варна"}
{"url": "https://www.monitor.bg:443/bg/a/view/ochakva-ni-slynce-s-temperaturi-do-29-gradusa-i-prevaljavanija-100755", "text": "Слънчево ще бъде времето днес преди обяд над по-голямата част от страната. Облачността ще се увеличи след обяд и на много места ще има краткотрайни валежи, придружени с гръмотевици. Максималните температури ще са между 24° и 29°, за София – около 24°. Атмосферното налягане ще е малко по-високо от средното за месец май. Ще духа слаб до умерен североизточен вятър. По Черноморието ще бъде предимно слънчево. След обяд ще се развива купеста и купесто-дъждовна облачност и на места по южното крайбрежие ще превали. Ще духа умерен до силен вятър от север-североизток. Максимални температури на въздуха – между 21° и 24°. Температурата на морската вода е 19-21°. Вълнението на морето ще е 2-3 бала. В планините преди обяд ще е предимно слънчево, по върховете – мъгливо. Около и след пладне отново ще се развива купеста и купесто-дъждовна облачност, на места ще има краткотрайни валежи, придружени с гръмотевици. Ще духа умерен, временно силен вятър от североизток. Максималната температура на височина 1200 метра ще е около 18°, на 2000 метра – около 12°.", "date": "2018.05.27", "title": "Очаква ни слънце с температури до 29 градуса и превалявания"}
{"url": "https://www.monitor.bg:443/bg/a/view/mestjat-evrovizija-2019-v-kipyr-100752", "text": "Песенният конкурс Евровизия вероятно няма да се проведе в Израел, представителката на която триумфира с победата в рамките на форума тази година. Вместо това домакинството за 2019 г. ще бъде прехвърлено на страната, останала на второ място - Кипър. Това става ясно от писмо на EBU до израелското правителство, в което се съобщава, че до рокадата ще се стигне, ако останалите страни, участващи в Евровизия бойкотират конкурса. Ирландия, Швеция, Обединеното кралство и Исландия вече са обявили своето решение, че ще се оттеглят заради силния политически натиск, ако домакин на събитията догодина стана Йерусалим. Новината идва броени дни, след като организаторите на Евровизия посъветваха фенове да не бързат да купуват самолетни билети до Израел. Припомняме, че в средата на месеца страната си спечели правото да бъде домакин, след като израелската певица Нета грабна първото място с песента си Toy.", "date": "2018.05.27", "title": "Местят Евровизия 2019 в Кипър"}
{"url": "https://www.monitor.bg:443/bg/a/view/zapochvat-izpitite-po-nemski-i-ispanski-ezik-v-sofijskija-universitet-100748", "text": "С изпити по немски и по испански език започва втората кандидатстудентска сесия за учебната 2018/2019 г. на Софийския университет „Св. Климент Охридски”. Кандидатстудентският изпит по немски език е писмен с продължителност четири часа. Състои се от тест (А и Б), с които се проверяват лексическите и граматическите знания; текст за четене с разбиране; съчинение, свързано тематично с текста за четене с разбиране (дължина 200-220 думи); превод от немски на български език (около 1500 знака). Конкурсният изпит по испански език се провежда в рамките на изучавания в средното общообразователно училище лексико-граматичен материал, разширен до активното владеене на около 8000 думи и изрази, което предполага допълнителни самостоятелни занимания и четене на оригинална литература. Целта на изпита е да се проверят езиковите знания и умения на кандидат-студентите. Изпитът се състои от следните елементи: разбиране при четене, лексикални и граматични задачи към текста за разбиране, текст с пропуснати думи, граматични упражнения и съчинение. Максималният брой точки е 100. Времетраенето на изпита е около 120 минути.", "date": "2018.05.27", "title": "Започват изпитите по немски и испански език в Софийския университет"}
{"url": "https://www.monitor.bg:443/bg/a/view/trymp-vse-pak-se-nadjava-na-sreshta-na-vyrha-s-kim-100751", "text": "САЩ продължават да се стремят към провеждане на първата в историята американско-севернокорейска среща на 12 юни в Сингапур и подготовката за нея върви добре. Това заяви президентът Доналд Тръмп, след като прие в Белия дом освободения от Венецуела американец Джошуа Холт. \"Много добре се справяме по отношение на срещата на върха със Северна Корея\", каза Тръмп, цитиран от Ройтерс. \"Върви много хубаво. Така че гледаме към 12 юни в Сингапур. Това не се е променило. Ще видим какво ще стане\", добави президентът на САЩ. Тръмп увери, че администрацията му е единна в подхода към Северна Корея. \"Има НУЛА разногласия в Администрацията Тръмп как да се действа със Северна Корея, а и да имаше, нямаше да има значение\", написа Тръмп в Туитър. Изказването му идва след медийни съобщения за спор между съветника на президента за националната сигурност Джон Болтън и държавния секретар Майк Помпео за стратегията на САЩ към КНДР с наближаването на възможна среща на върха между Тръмп и севернокорейския лидер Ким Чен Ун. Говорителката на Белия дом Сара Сандърс потвърди информацията на сп. \"Политико\", че екип на Белия дом е в Сингапур през уикенда, за да подготви евентуалната среща между Тръмп и Ким на 12 юни. В унисон с Тръмп е и намерението на севернокорейския лидер Ким Чен Ун – според президента на Южна Корея Мун Дже Ин, който в събота се срещна с Ким в граничното селище Панминчжон, севернокорейският лидер е потвърдил намерението си да води на 12 юни в Сингапур преговори с президента на САЩ Доналд Тръмп. По думите на Мун, лидерът на Северна Корея е изразил безпокойство заради продължаващото напрежение в отношенията с Вашингтон. \"Той е обезпокоен от позициите на САЩ и за това дали те могат да предоставят на Северна Корея твърди гаранции за сигурност\", каза президентът на Южна Корея. За решаване на този въпрос са необходими преки двустранни контакти, каза Мун обеща да окаже активна подкрепа в тази насока. \"Надявам се след успешни преговори между лидерите на САЩ и КНДР да се състои тристранна среща на върха с участието на Република Корея, на която да бъде подписан документ за официално приключване на Корейската война\", каза той. Севернокорейският лидер Ким Чен Ун се срещна отново с южнокорейския президент Мун Дже Ин, за да обсъдят постигнатите на предишната им среща мирни споразумения и евентуалната среща между Ким и президента на САЩ Доналд Тръмп. „Двамата лидери проведоха откровена размяна на мнения за изпълнението на декларацията от Панминчжон, приета на 27 април, както и за необходимостта от успешно провеждане на срещата на високо равнище между САЩ и Северна Корея\", се казва в изявлението на канцеларията на Мун. Необявената среща е поредният драматичен обрат в изминалата седмица на дипломатически промени в позициите около планираната за 12 юни безпрецедентна среща на върха между САЩ и КНДР и най-ясният знак, че лидерите на двете Кореи се опитват да съхранят възможността за провеждането на този форум, отбелязва Ройтерс. Както е известно, първоначално бе планирано да се проведе на 12 юни в Сингапур, но на 24 май президентът на САЩ изпрати на севернокорейския лидер послание, че тя не може да се състои заради враждебни изявления на Пхенян. На този фон в неделя бе съобщено, че два кораба на ВМС на САЩ са минали в близост до острови в Южнокитайско море, над които Китай има претенции, предаде Ройтерс. Според двама пожелали анонимност американски официални представители двата кораба с управляеми ракети - крайцер и ескадрен миноносец са минали на 12 морски мили от Параселските острови, разположени в район, за който Пекин води териториални спорове със свои съседи. Двата бойни кораба са извършили различни маневри в близост до няколко от тези острова, което вероятно ще разгневи Китай в момент, когато президентът Доналд Тръмп се нуждае от сътрудничеството му за Северна Корея, отбелязва Ройтерс.        ", "date": "2018.05.27", "title": "Тръмп все пак се надява на среща на върха с Ким "}
{"url": "https://www.monitor.bg:443/bg/a/view/alisha-silvyrstoun-se-razvejda-100749", "text": "Актрисата Алиша Силвърстоун се развежда със съпруга си Кристофър Джареки. Звездата от \"Истинско престъпление\" е подала молба за разтрогване на брака й в съда в Лос Анджелис.  От документите става ясно, че заедно с доскорошния й съпруг ще споделят попечителство върху 7-годишния си син. Като причина за развода е посочена тривиалната \"непреодолими противоречия\". Искрата между Силвърстоун и Джареки пламна през 1997 г. Заветното \"да\" те си казаха преди 13 години. От две живеят разделени. Финансовата част на развода ще бъде решена спрямо клаузите в предбрачния им договор.", "date": "2018.05.27", "title": "Алиша Силвърстоун се развежда"}
{"url": "https://www.monitor.bg:443/bg/a/view/svetkavica-izpepeli-avtobus-v-gyrcija-100753", "text": "Гръцката служба за пожарна безопасност съобщи, че междуградски автобус, движещ се по път край турската граница, е бил ударен от мълния и е изгорял напълно, предаде Асошиейтед прес. Автобусът е пътувал в събота следобед от Александруполис към Орестиада и е бил ударен от мълнията на 21 км от началната си точка край градчето Монастираки. Возилото се е запалило, шофьорът е успял да спре и да изведе невредими 12-те пътници и контрольора, намиращи се на борда. Всички са в добро здраве. Шест пожарни автомобила и 18 огнеборци са били изпратени на място и са потушили огъня, но не са могли да спасят автобуса. Бурите и променливото време не се характерни само за Гърция през последните дни. Според британската агенция Би Би Си само за четири часа в събота вечерта е южните части на Великобритания са били ударени от 15000 светкавици, като се е наложило дори да бъдат забавени полетите от летище Станстед, заради временна неизправност на системата за зареждане на самолетите, дължаща се на лошото време. На Острова се разпространяват снимки от нощното небе, озарено от светкавици.  ", "date": "2018.05.27", "title": "Светкавица изпепели автобус в Гърция "}
{"url": "https://www.monitor.bg:443/bg/a/view/novakov-ne-moje-da-si-pravite-majtap-s-polovin-evropa-100750", "text": "Пакетът „Макрон” е писан от човек, седнал на доста удобно място, но не и в шофьорската кабина на тир. Негодуванието на международните превозвачи е справедливо, каза евродепутатът Андрей Новаков, който пропътува повече от 2200 км с тир като част от необичаен експеримент. Спорният пакет „Макрон” предизвика масово недоволство сред професионалните шофьори в България, Полша и Румъния, защото според тях новите изисквания са неизпълними. „Някои от нормите, които сме гласували, правят живота на шофьорите по-труден. Тахографите, например, имат нула толеранс, а нашите правила в пакета „Макрон” не отчитат задръстванията и забраните за пътуване”, поясни Новаков в ефира на бТВ. По неговите думи повечето му колеги евродепутати не повярвали на разказите му, че е прекарал толкова време в кабината на тир. Не трябва да има двойни стандарти, отсече Андрей Новаков. Европа на две скорости отдавна е факт, по наблюдението му. „Не могат да си правят майтап с половин Европа. Това засяга 100 хил. души в България”, коментира още Новаков.Той обяви, че гласуването на пакета „Макрон” ще бъде на 4 юни, като много от колегите му остават непреклонни. „Има и такива, в които разумът се пробужда. Логиката е такава – не можеш да изискваш от хората да почиват в хотел, там където няма такъв. Не можеш на три седмици да изискваш да се приберат вкъщи”, каза Новаков. Изходът от битката срещу пакета Макрон е 50/50, но все пак се надявам на успех, довърши евродепутатът.", "date": "2018.05.27", "title": "Новаков: Не може да си правите майтап с половин Европа"}
