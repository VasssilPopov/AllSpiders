{"url": "https://www.monitor.bg/bg/a/view/65-snegorina-chistjat-pytishtata-do-pistite-152981", "text": "65 почистващи машини заредени с 9300 тона пясък и сол ще дебнат снежинките по пътищата към трите ни най-големи зимни курорта – Боровец, Банско и Пампорово. Това става ясно от писмен отговор на регионалния министър Петя Аврамова на депутатско питане относно подготовката за зимната поддръжка на републиканската пътна мрежа на територията на зимните курорти в страната. Средно по 45 тона на ден са готови да хвърлят по шосетата снегорините през целия зимен сезон, за да осигуряват безпроблемно предвижване на туристите до пистите. Повечето пътища до местата за зимни почивки са с най-високо ниво за зимно поддържане. Това означава, че а максималният срок за реакция е до два часа. Най-опасна за пътуване е отсечката от 18 и 28 км на пътя Костенец – Самоков – София заради пропадания на пътното платно след проблеми с отводняването му. Там шофьорите трябва да шофират на места с 30 и 40 км в час, има ограничения по платното. В момента се готви проект за укрепване на отсечката, уточнява Аврамова. 18 машини ще ползват 1340 тона пясък и сол, за да осигурят по-лесно предвижване в района на Боровец. най-натоварено е шосето от Симитли до Банско и Гоце Делчев, а и до гръцката граница. В участъка между Разлог и Банско са поставени 200 м снегозащитни устройства. Районът се обслужва от 14 машини с над 1000 тона смеси. За прохода Предела са отделени отделно 6 машини, заради важността му през него се осъществява достъп до курорта по направлението Банско-Банско-Предела. През последните няколко години състоянието на пътищата в района на Пампорово се подобряват, отчита Аврамова, заради извършени рехабилитации. Към момента при 64 км и по пътя Проглед – Пампорово – Стойките на 2 км. Пунктовете за почистване на курорта, разположен е във вътрешността на Родопите, ще чистят с 27 снегорина с 1230 тона сол и 4600 тона пясък. Областните пътни управления имат дежурни денонощно, които събират и обобщават информация за метереологичната обстановка и състоянието на републиканската пътна мрежа.", "date": "2018.12.23", "title": "65 снегорина чистят пътищата до пистите"}
{"url": "https://www.monitor.bg/bg/a/view/postaviha-nad-200-novi-elektronni-tabla-v-sofija-152979", "text": "Близо 1200 е броят на електронните табла в София. От там поясниха, че средствата за поставянето им е осигурено по европейска програма. В последните дни бяха монтирани 220 от тях като 6 от новопоставените са полиметрични. Такива има на спирките на „Орлов мост”, „Плиска”, „Окръжна болница” и „Лъвов мост”. На четири реда тече информация за превозните средства, които минават от там и времето, в което се очаква да пристигнат на място. Информацията е достъпна и за хора със зрителни проблеми посредством гласово оповестяване, съобщава БГНЕС. Под таблата са поставени маршрутите на всяка линия, а на гърба на новите устройства има карта на градската транспортна мрежа. На спирката на „Орлов мост” обаче липсва информация, че от тук пътник може да се качи на метрото. Сред проблемите е възстановяването на пътната настилка след премахването на старите електронни табла. Такъв е случая на спирката на „Лъвов мост”, където в момента неравността представлява опасност за някой по-невнимателен пешеходец.", "date": "2018.12.23", "title": "Поставиха над 200 нови електронни табла в София"}
{"url": "https://www.monitor.bg/bg/a/view/vryshtat-invalidi-za-bezplatni-vinetki-152923", "text": "Хора с увреждания, които имат над 50% ТЕЛК, не могат да получат полагащите им се безплатни винетки. За това алармираха потърпевши, които са били върнати от пловдивското „Социално подпомагане”. Обяснението, което служителките им дали, било, че безплатните винетки щели да бъдат раздавани след 14 януари. Причината била, че социалните служби все още нямали информация как точно ще става раздаването на стикерите, които са вече електронни. За случващото се потвърди Надя Танева – директор на „Социално подпомагане – Пловдив”. Тя обаче уточни, че раздаването на безплатните електронни винетки ще започне в първите дни на януари. „След Нова година ще започнем да работим с винетките, защото наредбата, която обслужва хората с увреждания, до 20 декември бе качена за обсъждане. Тя трябва да бъде приета, трябва да ни бъде изпратена, за да знаем какъв е новият ред на отпускането им”, каза Танева. Поради тази причина след Нова година ще започнем да приемаме заявленията, допълни тя. „Ние нямаме още от новите заявления. Да, така е. Всички хора го знаят това нещо. Освен това старите им винетки важат до края на януари. Свикнали са винаги декември да подават заявленията, за да са спокойни. Всички, които имат право на безплатни винетки, ще ги имат в срок. Не трябва да имат притеснения”, обясни още шефката на „Социално подпомагане” в Пловдив. Тя уточни, че в началото на януари ще бъде създадена организация с отварянето на повече приемни, за да може всички имащи право на безплатния стикер, да могат да го получат в срок. Към момента право на винетка по линия на социалното подпомагане в Пловдив имат близо 12 000 души.", "date": "2018.12.23", "title": "Връщат инвалиди за безплатни винетки"}
{"url": "https://www.monitor.bg/bg/a/view/hlyzgava-ni-e-kulturata-a-ne-pytjat-152960", "text": "Културата ни е хлъзгава, а не пътят. Тя е мазна, напасва се и се нагажда според интересите. Бием се в гърдите, че сме много читави, но никак не сме. Защото всеки обвинява пътя, когато стане катастрофа. Да, може и трасето да има вина, но не винаги причината за петима загинали се крие там. В повечето случаи ключът от палатката е в уменията, самочувствието и комплексите. Там е и причината за катастрофите. Защото всеки си мисли, че когато е дал 50 лева за една гума и е обул колата си с евтини имитации, то може да кара както си иска и по което време си иска. Да, ама не. Човек трябва да се съобразява с пътната обстановка. Защото не всяка фирма си върши работата и не винаги пътят е почистен подобаващо. В повечето случаи дори и пясъкът е кът, какво да говорим за химикали или някакви специални смески, които предполагат, че асфалтът няма да стане на пързалка. За това именно трябва просто да сме по-внимателни. Да не присвяткаме с фаровете и да шофираме достойно. Не внимателно, а достойно. Защото не всеки има по-скъп от нашия автомобил и не всеки има самочувствието на шофьор, което ние имаме. И трябва да се съобразяваме с тези хора, а не да ги притискаме, да им примигваме с фаровете и да се правим на шефове на пътя. Защото именно шефовете отиват първи при баш началника. А той е отворил врати. Петър ни чака на портите всеки път, когато полетим с колата с бясна скорост. Държи ги отворени. От нас зависи дали ще влезем или не. А не се изискват кой знае колко умения. Необходимо е просто да спазваме дистанция, а когато фирмата по почистването не си е свършила работа, просто да намалим скоростта, да се движим на няколко секунди разстояние от колата пред нас и да уважаваме човека, който кара по-внимателно от нас. Защото най-вероятно и той бърза за сядане на маса, и той има семейство, което го чака, и той има някого, който го обича и ще страда за него. И именно поради тази причина държи крака си на спирачката, а не на газта. Не винаги шосето е виновно, защото все пак както обясняват фирмите по снегопочистването са необходими поне 2 часа, след като спре снеговалежът, за да може пътят да се лъсне добре. Да, всеки ще даде за пример западните ни съседки, но ние не сме на запад и все още не сме дорасли до тяхната пътна и фирмена култура. Не си чистим пътищата и не сме толерантни. Дори в една Сърбия са по-добре от нас в това отношение, а ние се опитваме да се сравняваме с Германия. Трябва да се съобразяваме с родната ни действителност, а не с тази, която ни е фиксидея. Нея скоро няма да я стигнем. Имаме култура, но тя е по-хлъзгава и от пътищата ни. Влияе се от лошите примери, а на добрите се присмива.", "date": "2018.12.23", "title": "Хлъзгава ни е културата, а не пътят"}
{"url": "https://www.monitor.bg:443/bg/a/view/uajt-nokautira-chisora-s-brutalno-ljavo-kroshe-152976", "text": "Дилиън Уайт (25-1-0; 18КО) нокаутира Дерек Чисора (29-9-0; 21КО) в 11-ия рунд на боя в тежка категория от основното събитие на боксовата гала в “O2 Арина” в Лондон. Чисора беше пратен в несвяст с мощно ляво кроше в предпоследния рунд и не успя да се изправи повече от минута, след като падна на пода. До 11-ия рунд боят беше много равностоен, като дори Чисора имаше предимство в две от съдийските карти (95:94, 95:94, 94:95) и то при положение, че беше наказан с две точки от съдията на ринга - една за удари под кръста и една за удар с лакът. Така Уайт спечели за втори път срещу този съперник, след като преди 2 години го би по точки. Той защити Сребърната титла на Световния боксов съвет (WBC), както и Международната титла на Световната боксова организация (WBO), които бяха заложени в мача. Така Уайт най-вероятно ще се бие с Антъни Джошуа през април на \"Уембли\".", "date": "2018.12.23", "title": "Уайт нокаутира Чисора с брутално ляво кроше"}
{"url": "https://www.monitor.bg:443/bg/a/view/pytnite-taksi-za-magistralite-v-gyrcija-poskypvat-152974", "text": "От първи януари се повишават пътните такси по магистралите в Гърция. При пътуване по магистралата \"Егнатия Одос\" (централната магистрала) за Новогодишните празници в много случаи ще се окаже, че на отиване сте платили по-ниска цена за пътни такси, предава БНР. Повишава се цената на изминат километър по магистралите в Гърция от първи януари. От три евроцента до сега ще се плаща по 5 евроцента за леките автомобили. Запазва се цената при Промахон, но при влизане от Македония таксата се променя от 1.80 евро на 3 евро. Между Игуменица и град Янина - за 68 километраq цената се се повишава от 2.10 евро на 3.40 евро. На места, където досегашната такса отговаря по километри на новия начин на изчисление, цената се запазва. Безплатно ще пътуват в Гърция само безработните, при условие че те шофират автомобила. Увеличаването на тол таксите се очаква да предизвика протести от движението \"няма да платим\", които често блокират касите за плащане по магистралата.", "date": "2018.12.23", "title": "Пътните такси за магистралите в Гърция поскъпват"}
{"url": "https://www.monitor.bg:443/bg/a/view/levski-pregazi-marek-pirin-sprja-neftohimik-152967", "text": "\"Левски\" записа чисто 3:0 (21, 23, 21) над \"Марек Юнион Ивкони\" в 11-ия кръг на полусезона от волейболната Суперлига при мъжете. С това излезе на 6-о място в класирането, в което начело е ЦСКА след разгрома с 3:0 на водача \"Хебър\".  Президентът и играещ треньор на \"сините\" Владимир Николов игра само в първия гейм и отстъпи диагонала на възстановения от контузия Смилен Мляков, който направи 10 точки, както и още трима играчи - Марк Мак Гивън, Теодор Богданов и Трифон Лапков. Най-резултатен пък беше Иван Петров с 16 т.1 блок, 2 аса). \"Победата се дължи на колективните усилия на целия отбор, коментира Владо Николов. - Мога да кажа, че Иван Петров и Трифон Лапков направиха един от най-добрите си мачове за сезона.\" \"Пирин\" (Разлог) пък спря серията от 3 поредни победи на шампиона \"Нефтихимик 2010\" в последния мач от кръга. Разложкият тим спечели мача в свята зала \"Септември\" с 3:1 (-19, 24, 20, 20). С четвъртия си успех и със 7 загуби той обаче остана 8-и в подреждането преди Нова година. \"Играхме слабо и логично загубихме, коментира старши треньорът на \"Нефтохимик\" Найден Найденов. - Не успяхме да влезем в ритъм до края на срещата и домакините надделяха.\"", "date": "2018.12.23", "title": "\"Левски\" прегази \"Марек\", \"Пирин\" спря \"Нефтохимик\""}
{"url": "https://www.monitor.bg:443/bg/a/view/johanes-bio-i-kuzmina-naj-byrzi-v-masovite-startove-152970", "text": "Йоханес Тингес Бьо (Нор) и Анастасия Кузмина (Слвк) спечелиха масовите стартове при мъжете и жените от последния кръг за сезона в Световната купа по биатлон в Нове место (Чех). Лидерът генералното класиране - 25-годишният Йоханес Бьо, който през миналата седмица спечели и спринта, и преследването в чешкия курорт, беше безапелационен на 15-километровата дистанция, която премина за 37:25,2 минути, като повали и 20-те мишени. Това беше неговият 6-и успех за сезона и 25-и в кариерата му. Втори, на цели 46,5 сек. от него завърши Кентен Фийон Мейе (Фр) с 2 пропуска (0+0+1+1), а трети, на 54,1 сек. се нареди Евгений Гараничев (Рус) с безпогрешна стрелба. В състезанието не участваха българи, защото в него влизат биатлонисти само от първите 30 от класирането и най-добрите за кръга. Йоханес Тингес Бьо води с актив от 428 т. преди Нова година, следван от Александър Логинов (Рус) с 312 и Зимон Едер (Ав) - 266. От нашите национали най-напред е Красимир Анев - 33-и със 70 т., Владимир Илиев е 49-и с 30, Антон Синапов - 56-и с 22, а Димитър Герджиков - 67-и с 4. При жените на 12,5 км, където също нямаше българки, олимпийската шампионка Анастасия Кузмина, родена в Русия, но състезаваща се за Словакия, пропусна 2 мишени (1+0+0+1), но остана недостижима с 35:34,4 мин. На 12,1 сек. (0+0+1+1) завърши другата словачка Паулина Фиалкова, а на 13,3 с 3 пропуска (1+1+1+0) - Ане Шевалия (Фр). Водачката в генералното класиране за сезона Доротея Вирер (Ит) водеше след първите 3  стрелби, а след последното посещение на стрелбището беше втора на 0,7 секунди зад Кузмина, но не издържа по последната обиколка и финишира 4-а с една пропусната мишена и на 20,1 секунди зад победителката. Вирер остана на върха в генералното класиране за Световната купа след 8 състезания през сезона с 381 точки. Паулина Фиалкова продължава да е  втора с 345 точки, а Лиза Витоци (Ит)  - трета с 276 точки. Единствената българка с актив през кампанията досега е Емилия Йорданова е 67-а със 7 точки. След масовия старт 34-годишната Кузмина, носителка на три златни и три сребърни медала от олимпийски игри и двукратна медалистка от световни първенства, обяви, че ще сложи край на кариерата си след този сезон. \"Това е последен сезон за Анастасия. Официално тя ще приключи кариерата си в Осло в последния кръг от Световната купа. От нея може да се очаква всичко, тя е уникална спортистка\", каза Даниел Кузмин, треньор и съпруг на биатлонистката. ", "date": "2018.12.23", "title": "Йоханес Бьо и Кузмина най-бързи в масовите стартове"}
{"url": "https://www.monitor.bg:443/bg/a/view/dizajneryt-raf-simyns-napuska-kalvin-klajn-152951", "text": "Дизайнерът Раф Симънс напуска модна къща \"Калвин Клайн\" само две години след като стана неин творчески директор. обясни групировката \"Филипс-Ван Хойзен\", която притежава марката. Откога дизайнерът напуска модната къща, не се уточнява. Изглежда това ще стане веднага, макар и договорът му да изтича след шест месеца.  Раф Симънс е признат за един от най-талантливите дизайнери на своето поколение. Той възроди \"Калвин Клайн\" с хип- хоп идеите си, иновативността си и европейската си чувствителност, след като беше назначен за творчески директор през 2016 г. Дебютът му за марката през февруари 2017 г. на Нюйоркската седмица на модата беше най-обсъжданото събитие. Раф Симънс отправи ясно политическо послание, като започна и завърши шоуто с песента на Дейвид Боуи \"This Is Nor America\" (Това не е Америка).  Съветът на модните дизайнери в САЩ присъди на Раф Симънс три награди за две години - за дамска мода за 2017 г. и 2018 г. и за мъжка мода през 2017 г.  Ласкавите отзиви на колегите и специалистите обаче не винаги означават търговски печалби. От \"Филипс-Ван Хойзен\" изглежда не са доволни от продажбите.  Раф Симънс е на 50 години. Преди \"Калвин Клайн\" е работил за \"Диор\" и \"Джил Сандер\".  \"Калвин Клайн\" няма да представи своя колекция на Нюйоркската седмица на модата през февруари догодина. От компанията не посочват кой ще наследи Симънс като главен дизайнер.", "date": "2018.12.23", "title": "Дизайнерът Раф Симънс напуска \"Калвин Клайн\""}
{"url": "https://www.monitor.bg:443/bg/a/view/levski-s-pyrva-kupa-ot-10-godini-152968", "text": "„Левски“ завоюва първа купа за последните 10 години, след като „сините“ ветерани спечелиха турнира за ветерани. На финала Гонзо и компания биха с 4:2 „Локомотив“ (Пд) след голове на Александър Александров-Кривия, Елин Топузаков, Захари Сираков и Милан Коприваров, а в двубоя за третото място „Витоша“ победи с 4:1 „Ботев“ (Пд). „Най-после! Първа купа за „Левски“ от десет години“, коментира след награждаването Емил Велев-Кокала, който е последният треньор, под чието ръководство „сините“ станаха шампиони. Тема номер 1 сред ветераните и легендите на „Левски“ логично бе писмото от УЕФА, което сериозно заплашва клуба от изваждане от евротурнирите. „Сините“ трябва да платят малко над 1 милион евро, ако искат да не бъдат изхвърлени. Всички от „Герена“ обаче изразиха оптимизъм, че ръководството ще се разплати и няма да има проблеми с евролиценза. „Радвам се, защото отново на терена се събрахме хора, които не сме се виждали от много отдавна, сподели любимецът на левскарите Георги Иванов-Гонзо. - Винаги е удоволствие да срещнеш стари приятели и да поиграеш футбол. Надявам се „Левски“ да оправи задълженията. Още отпреди две-три години „Левски“ има задължения. Надявам се Спас Русев да може да ги покрие и това да е само предварителен сценарий“, допълни бившият нападател. Той бе подкрепен и от треньора Станимир Стоилов, според когото Спас Русев трябва да направи чистка в клуба. „Неприятна е ситуацията, това е безспорно, коментира Мъри. - Всеки вика аз съм голям левскар, а стоят там да получават заплата. Мисля, че с идването на новия изпълнителен директор на 1 януари всички трябва да бъдат освободени и той да прецени кой да назначи. Резултатите са катастрофални. На 1 януари всички, които работят в клуба трябва да са с оставките. Като се видях за първи път със Спас Русев, му казах да внимава със съветниците, сега му препоръчвам да си ги смени. Жалко, че се стига до глоби и наказания. Аз мисля, че всичко ще се плати, но изобщо не трябва да се стига дотук“, обобщи спецът.", "date": "2018.12.23", "title": "„Левски“ спечели първа купа от 10 години"}
{"url": "https://www.monitor.bg:443/bg/a/view/tejka-katastrofa-na-pytja-za-suhodol-dvama-dushi-sa-raneni-152977", "text": "Двама души пострадаха тежко, след като колата им се удари в дърво на пътя за Суходол, съобщи БНР. На място са изпратени три линейки. Единият от пострадалите е отведен в шокова зала на \"Пирогов\" в много тежко състояние с опасност за живота. Най-вероятната причина за инцидента е несъобразена скорост. Изпратени са и екипи на полицията. Движението в района се осъществява без затруднения. В кома е единият пострадал при катастрофата на околовръстния път в района на Суходол. Това е съобщил говорителят на УМБАЛ „Н.И.Пирогов“ Мария Пойразова, предава агенция Фокус. Вторият пострадал при инцидента също е докаран в лечебното заведение. В момента му се правят подробни прегледи и изследвания.", "date": "2018.12.23", "title": "Тежка катастрофа на пътя за Суходол, двама души са ранени"}
{"url": "https://www.monitor.bg:443/bg/a/view/6-5-mln-leva-za-stroitelstvo-poluchiha-obshtini-ot-haskovsko-152972", "text": "Министерски съвет отпусна над 6.5 млн. лв. на 8 общини в Хасковска област за инфраструктурни проекти и ремонти, съобщиха от областната управа. Най-високата сума получава община Свиленград - над 1,7 млн. лева за ремонт на улици. Община Минерални бани получава 700 000 лв. за частично финансиране на проект „Благоустрояване на улична мрежа в село Минерални бани – етап 3“. Ивайловград очаква 1 075 821 лв. за реконструкция и рехабилитация на улиците „Възрожденска“, „Асен Златаров“, „Орфей“, „Иван Вазов“. Община Любимец ще ползва 430 000 лв. за окончателно завършване на ремонта на Специализираната болница за лечение и рехабилитация на сградата на Младежки дом в Любимец. Община Харманли получава 850 000 лв. за ремонт на съществуваща ВиК мрежа и сградни отклонения по улиците „Св. св. Кирил и Методий“, „Св. Климент Охридски“, „Освободител“, „Сакар планина“, „Балкан“, „Петко Каравелов“, „Христо Смирненски“. 820 000 лв. са за община Симеоновград за рехабилитация на улица „Стефан Стамболов“ и подмяна на ВиК мрежа..450 000 лв. са за община Маджарово за реконструкция на улици в село Долни Главанак, а 480 са отпуснати на община Стамболово. Правителството одобри общо 145 690 676 лв. за извършване на текущи ремонти и за добиване на не финасови активи за общините в цялата страна.  ", "date": "2018.12.23", "title": "6,5 млн. лева за строителство получиха общини от Хасковско"}
{"url": "https://www.monitor.bg:443/bg/a/view/300-leva-na-den-za-vip-grimiorna-v-renesansovo-biju-do-antichnija-teatyr-152926", "text": "Срещу 300 лева на ден или 1000 лева за пет дни организатори на големи концерти на Античния театър в Пловдив могат да ползват от догодина вип гримьорна за звездите, които водят. ВИП гримьорната се намира в откупената от общината възрожденска Пампорова къща, която е долепена до съблекалните на древната сцена. Това са част от промените в Наредбата за определяне и администриране на местните такси и цени на услуги на територията на Община Пловдив. Цените за ползването на Пампоровата къща са една от новостите в Наредбата. В нея се завишават с 25% цените на екскурзоводските беседи в архитектурния резерват „Старинен Пловдив”. С 20% поскъпват и цените на снимачната дейност в стария град, като в промените се отделят телевизионните снимки от фотосесиите и се въвежда нова цена за заснемане на видео клип или телевизионни снимки в музейните къщи и дворове. За 1 час стойността на такова заснемане е 200 лева, предвиждат промените. Двойно поскъпва провеждането на културни събития, творчески работилници и занимания, образователни програми и други в изложбени зали и дворни пространства, на ден, като от 60 лева става 120 лева. Запазва се стойността на сватбените и други тържества във възрожденските къщи в Старинен Пловдив – 600 лева. Запазва се и цената на провеждане на сватба на Античния театър – 1000 лева. Въвеждат се цени за мероприятия на Римския стадион, като например 300 лева на ден ще струва там провеждане на културно събитие. 150 лева е цената да се репетира на Римския стадион, а ако влюбени искат сватба там, трябва да се бръкнат с 250 лева. С промените в същата наредба се вдигат и цените на услугите на „Дезинфекционна станция”, както и се променят цените за ползването на зали и сцени в Дома на културата „Борис Христов”.  ", "date": "2018.12.23", "title": "300 лева на ден за ВИП гримьорна в ренесансово бижу до Античния театър"}
{"url": "https://www.monitor.bg:443/bg/a/view/lejdi-gaga-si-porycha-zlatna-kitara-za-ch-ng-152947", "text": "Лютиер от малко село в Южна Германия изработи инкрустирана с кристали позлатена китара за Лейди Гага. казва самият майстор Йенс Ритер. Тя е изработена за 18 месеца, като по нея са инкрустирани 11 000 кристала \"Сваровски\". Фирмата \"Ритер инструмънтс\" всяка година изработва 72 китари в работилниците си във винарския район Дайдесхайм в провинция Райнланд-Пфалц. Техни клиенти са звезди като Принс, Джордж Бенсън, музиканти, свирещи с Мадона и Кристина Агилера. Очаква се Лейди Гага да свири на позлатената китара на новогодишното си шоу в Лас Вегас.", "date": "2018.12.23", "title": "Лейди Гага си поръча златна китара за ЧНГ"}
{"url": "https://www.monitor.bg:443/bg/a/view/valentin-hristov-i-oshte-4-ma-shtangisti-gorjat-s-doping-152975", "text": "Петима щангисти са с положителни резултати при повторната проверка на допингпробите от игрите в Лондон 2012 г. Сред тях е и българинът Валентин Христов, който донесе на Азербайджан бронз в кат. до 56 кг. Останалите са шампионът в кат. до 105 кг Алексей Торохтий (Укр), шампионът от Рио 2016 до 105 кг Руслан Нурудинов (Узб), 4-и в Лондон, Николай Новиков (Блрс) и Мелине Далузян (Арм). Всички са с временно наказание от Международната федерация. Изпълкомът на МОК обсъди вариант за изваждане на този спорт заради допинга, но решението беше отложено.", "date": "2018.12.23", "title": "Валентин Христов и още 4-ма щангисти горят с допинг"}
{"url": "https://www.monitor.bg:443/bg/a/view/inter-izhvyrli-zvezda-zaradi-lyja-152954", "text": "Италианският гранд “Интер” съобщи, че Раджа Наинголан ще бъде с прекратени състезателни права за неопределен срок от време. Поводът за решението на клуба са “дисциплинарни причини”. Corriere dello Sport и Gazzetta dello Sport съобщават, че полузащитникът е закъснял за тренировка, но не това е истинската причина за тежката санкция. През седмицата Наинголан се оплака, че са били задигнати 150 хил. евро от сметката му. Впоследствие се разбрало, че това е лъжа, тъй като парите не са откраднати, а белгиецът е проиграл сумата в казино в Монте Карло през месец август. Това не е първият случай, в който Наинголан нарушава дисциплината на клуба си. Преди година Нинджата публикува видео покрай коледните и новогодишни празници, в което показва как пие алкохол и пуши цигари. През лятото “Интер” привлече Наинголан от състава на “Рома” за 38 млн. евро, като в обратна посока пое големият талант Николо Дзаниоло. До момента обаче белгийският полузащитник не оправдава голямото доверие, което клубът му гласува. Наинголан бе измъчван и от редица контузии.", "date": "2018.12.23", "title": "„Интер“ изхвърли звезда заради лъжа"}
{"url": "https://www.monitor.bg:443/bg/a/view/stroim-letishta-i-hoteli-za-balkanskata-ni-futbolna-kandidatura-152965", "text": "България трябва да вложи сериозни финанси в изграждането на инфраструктура като част от кандидатурата за домакинство на Евро 2028 и 2032, както и за Мондиал 2030. Както е ясно, страната ни е част от общата четиристранна балканска кандидатура, в която са още Гърция, Румъния и Сърбия. Спортният министър Красен Кралев разкри, че все още не са ясни финансовите разчети, но със сигурност ще трябва да се инвестира в летища, хотели и магистрали. По план четирите държави трябва да имат всяка по 4 стадиона, които отговарят на условията, а към момента има само един такъв – в Румъния. „До 2020 година подготовката трябва да е започнала - става въпрос за инфраструктура, включваща летища, хотели и магистрали, но можем да се справим\", убеден бе Кралев. Създава се Комисия за подготовка на общата кандидатурата на четирите страни за Мондиал 2030, в която ще участват по четири души от всяка държава - по две политически лица и по двама представители на футболните съюзи. Очаква се следващата работна среща на спортните министри и представителите на футболните федерации да се проведе през месец февруари 2019 година в София.", "date": "2018.12.23", "title": "Строим летища и хотели за балканската ни футболна кандидатура"}
{"url": "https://www.monitor.bg:443/bg/a/view/uventus-prenapisa-istorijata-mina-i-prez-roma-152957", "text": "Шампионът „Ювентус“ победи у дома „Рома“ с минималното 1:0 в дербито от 17-ия кръг на италианската Серия „А“ и записа 16-и успех за сезона, като има и едно реми на сметката си. Марио Манджукич (35) вкара победния гол за „бианконерите“ след асистенция на Де Шилио. Един Джеко, който не е играл от месец заради контузия, се завърна в групата на римляните, но се появи в игра като резерва в 79-ата минута на мястото на Н‘Зонзи и с нищо не помогна на тима си да избегне загубата. С успеха шампионите събраха 49 точки и отново са на 8 пред втория „Наполи“. „Вълците\" пък остават с 24 точки, които ги пращат на десета позиция. Победата на “Ювентус“ се оказа и историческа. С този успех „бианконерите“ стават първият отбор, който печели 16 победи в първите си 17 мача от сезона.", "date": "2018.12.23", "title": "„Ювентус“ пренаписа историята, мина и през „Рома“"}
{"url": "https://www.monitor.bg:443/bg/a/view/cacarov-atakuvat-prokuraturata-po-oporni-tochki-152956", "text": "Прокуратурата е атакувана по опорни точки, които се менят, но критиците са едни и същи. Това заяви пред БНТ главният прокурор Сотир Цацаров. „Съвсем доскоро за критиците на прокуратурата удобната теза беше една бездействаща прокуратура сравнявана с румънската. Сега, когато прокуратурата набра доста сила и скорост, и започна да преследва фигури, за които в миналото дори не можеше да се помисли, че това ще се случи, започва да се издига другия лозунг, другата теза – че едва ли не в действие е пусната репресивна машина на спецпрокуратурата и КПКОНПИ. Тази теза е на едни и същи хора, просто се променя зрителния ъгъл“, каза обвинител №1. Според него интересите на тези хора са едни и същи, менят се само опорните им точки. „Това, което се случва сега, не е удобно за тях. за да може да бъде успешно критикувана. Техният проблем в момента е, че тези действия на прокуратурата могат да засегнат самите тях. Огромната част от българските граждани не са придобили вестник на 25-28 г., след още 2-3 г. не са придобили приватизирано предприятие, после не са станали моралният вектор на обществото, който определя чрез притежаваните от тях издания кой бизнес е добър и кой е лош, кой политик е добър и кой е лош, кой магистрат е бял и кой е черен. Сега идва време да им бъдат зададени въпроси, на които те даже са забравили отговорите, защото са свикнали в продължение на много време никой да не им ги задава. И точно това поражда техния страх и новите опорни точки“, категоричен е главният прокурор. За отношенията си с председателя на ВКС Лозан Панов Цацаров обясни, че единственият общ език, който може да намери с човек като него,е общият език по задължение като ръководители на институции в рамките на съдебната власт. За времето от прословутата реч „Не на страха“ на стълбите пред Съдебната палата до сега аз съм чул само критики, не само към мен, но и към държавните институции, към НС. Не съм чул от г-н Панов нито една градивна идея за съдебната система, не политически оцветени лозунги и общи приказки. Ако някога успее да формулира и да изрече гласно градивна идея за съдебната система, може би мнението ми за него може и да се промени“, каза още Цацаров. Той коментира, че последният мониторингов доклад на ЕК е може би първият, който не е писан с участието на доноси на лидери на извънпарламентарни партии и на представители на съдебната власт, за които България трябва да бъде под механизъм.", "date": "2018.12.23", "title": "Цацаров: Атакуват прокуратурата по опорни точки "}
{"url": "https://www.monitor.bg:443/bg/a/view/nagli-brakonieri-draznjat-gorskoto-v-razlog-152961", "text": "Нагли бракониери на дървен материал дразнят Горското стопанство в  Разлог с демонстрация на незаконна сеч. В нощта на 21 срещу 22 декември, в местността Мразеница, която е на територията на Държавно горско стопанство – Разлог неизвестни засега извършители са отсекли 66 елитни дървета бял бор. Повалената строителна дървесина в размер над 50 кубически метра не е разкроена и извозена, а е оставена демонстративно на място. Най-вероятно дръзкото посегателство е тенденциозно и умишлено, за да се компрометират засилените мерки в региона срещу системните нарушители в горските територии, коментират от  пресцентъра на Югозападното държавно предприятие – Благоевград. . За случая са уведомени органите на МВР, които извършват следствени действия. Образувано е досъдебно производство срещу неизвестен извършител.", "date": "2018.12.23", "title": "Нагли бракониери дразнят Горското в Разлог"}
{"url": "https://www.monitor.bg:443/bg/a/view/glytka-vyzduh-za-praznika-152969", "text": "Уж столицата празнично опустя, но през последните дни замърсяването в някои от проблемните квартали стигна до 1350 мг на куб.м, при норма 50 мг. Драстични превишения бяха отчетени и в други големи градове като Пловдив, Варна, Шумен, Перник, Велико Търново, Плевен, Смолян. Списъкът е дълъг, изчерпване няма. Няма да обясняваме и за кой ли път как смогът невидимо разрушава човешкия организъм и е една от причините за респираторни заболявания, рак на белия дроб, сърдечни заболявания, инсулт, колко опасен е за бременните жени. И че изключително високата за страната ни преждевременна смъртност (около 10 хил.годишно), се дължи на него. Добре е, че се пускат все повече екоавтобуси, безплатни буферни паркинги и зелени билети, че се правят стъпки по отношение на енергийната ефективност. Но това очевидно не е достатъчно и взиманите мерки спрямо нарушителите не дават нужния ефект.Затова принципът “замърсителят плаща” трябва да стане водещ. Само с предупреждения не става. Необходимо мерките да не са резултат от протести на жители от засегнатите квартали или шум в Мрежата. Добре би било политиците и управляващите, (които и да са те), да имат дългосрочна стратегия, а не да използват гнева на гражданите за свои популистки цели. Същото се отнася и до псевдоеколозите, зад които надничат сенките на подсъдни олигарси. Няма как да се работи за общото благо, ако целта е “стани, за да седна”.Всъщност, голям късмет, че задуха вятър и е на път да изчисти временно фаталния за здравето мръсен въздух. Но това е временно. Глътка въздух, в чест на светлия празник.", "date": "2018.12.23", "title": "Глътка въздух за празника"}
{"url": "https://www.monitor.bg:443/bg/a/view/gyrcija-dade-grajdanstvo-na-kostadinka-kuneva-152955", "text": "В знак на уважение Гърция даде гражданство на евродепутата от СИРИЗА – българката Костадинка Кунева, предаде БНР. Тя стана известна със своята синдикална дейност, като продължи още по-енергично с нея след инцидента със сярна киселина през 2008 година. Кунева е сред най-активните евродепутати, популярността й в Гърция е много висока. Министърът на вътрешните работи на южната ни съседка Алексис Харицис направи изявление, в което обяви, че даването на гръцко гражданство на Кунева е „акт на уважение от страна на гръцката държава към една жена, която се превърна в символ и вдъхновение за всички хора, които се борят за един по-добър свят“. „За мен е чест да стана гражданин на европейска страна, където обществото знае какво е човещина и демокрация“, коментира пък самата тя в социалните мрежи.", "date": "2018.12.23", "title": "Гърция даде гражданство  на Костадинка Кунева"}
{"url": "https://www.monitor.bg:443/bg/a/view/dvama-bylgari-zavyrshiha-2018-a-s-pobedi-vyv-francija-152958", "text": "Двама български волейболни национали завършиха сезона с победи в последните мачове на отборите си за годината във Франция. \"Рен\" с Красимир Георгиев записа 9-ия успех в Лига 1, като надигра с 3:1 (-23, 18, 16, 19) \"Нант\" в 12-ия кръг. Центърът Георгиев се разписа със 7 точки (2 блока), а най-резултатен стана белгиецът Брам ван дер Дрийс с 18 т. (1 ас). С това \"Рен\" запази лидерската позиция с 29 точки от 9 победи и 2 загуби. Мартин Атанасов, също завърши силно годината за своя \"Шомон\". Тимът му би с 3:1 (22, 21,-19, 23) \"Туркоан\". Посрещачът игра на добро ниво през целия мач и се разписа с 10 точки (1 ас, 1 блок), с което стана втори по резултатност. Първи с по 13 т. са Матей Патак (2 блока) и Уасим бен Торен (2 аса). \"Шомон\", който се движи отлично и в Шампионската лига, е 4-и в подреждането с 21 т. от 8 победи и 3 загуби. Боян Йорданов изигра поредния си перфектен мач за \"Панатинайкос\" в гръцката лига. Левичарят се развихри с 15 точки и показа уникална ефективност в атака - 88% (15 точкови нападения от 17 вдигнати топки) при 6-ата победа на тима си - с 3:0 (17, 24, 18) над \"Кифисиас\" в 11-ия кръг. Александрос Рапис добави 14 т. (3 аса, 1 блок), а Румеолитакис завърши с 13 за за \"Кифисиас\". С това \"Панатинайкос\" излезе на трето място в класирането с 18 точки. Добриана Рабаджиева пък се развихри при третия успех на своя \"Гуанджоу\" в плейофите на китайското първенство при жените. Това стана при драматичната победа с 3:2 (-21, 13,-20, 18, 10) над \"Фуцзян\". Рабаджиева беше обявена за най-полезен играч (MVP), след като стана топреализатор с цели 25 точки (2 блока, 3 аса). С това \"Гуанджоу\" стана 7-и във временното класиране с 9 т. Следващият му мач е навръх Коледа - на 25 декември.", "date": "2018.12.23", "title": "Двама българи завършиха 2018-а с победи във Франция"}
{"url": "https://www.monitor.bg:443/bg/a/view/osyjdan-za-ubijstvo-izbjaga-ot-sledstvieto-152942", "text": "Осъждан за убийство си изпроси удължаване на наказанието, след като е успял да избяга от обекта, на който е работил в София. Информацията за бягството е на bTV. Затворникът вече е арестуван, но смущаващото в случая е, че той е трябвало да се труди на територията на Националната следствена служба. Димитър Стоянов вчера се очаквало да се прибере в затворническото общежитие в Казичене, където изтърпява наказание при по-лек режим, но така и не се върнал. Все още не са ясни обстоятелствата, при които е успял да напусне НслС. Веднага е започнало издирването на Стоянов, като той е бил заловен днес и вече се намира в Софийския затвор.", "date": "2018.12.23", "title": "Осъждан за убийство избяга от следствието"}
{"url": "https://www.monitor.bg:443/bg/a/view/take-that-otmeni-svetovnoto-si-turne-152949", "text": "Take That отмениха световното си турне през 2019 г., но ще изнесат концерти във Великобритания и Европа, съобщи в. \"Мирър\". Гари Барлоу обясни, че заради болест в семейството му трябва да е близо до дома през следващите две години. Затова концертите в Южна Америка и Австралия са отменени. обясни Барлоу. Турнето на бандата трябваше да отбележи 30 години от основаването на групата. Гари Барлоу, Марк Оуен и Хауърд Доналд ще започнат концерти през април във Великобритания. Роби Уилямс каза, че макар и да има самостоятелно турне, с удоволствие ще се присъединява към тях, когато графиците им съвпадат. Джейсън Ориндж засега отказва да участва.  Роби Уилямс напусна Take That през 1996-a, година преди разпадането на групата. Той отклони възможността да се завърне в групата, когато тя се сформира отново през 2006 г.", "date": "2018.12.23", "title": "Take That отмени световното си турне"}
{"url": "https://www.monitor.bg:443/bg/a/view/koleden-turnir-po-futzal-i-v-blagoevgrad-152944", "text": "Коледен благотворителен футболен турнир “Skapto Kup 2018” се провежда вчера и днес в благоевградската зала „Скаптопара“. В няколко отбора се събраха „орлета“, които преди години са литнали от Благоевград по света и у нас. В първия мач с фланелките на „Пирин“ излязоха Иван Цветков, новоизгряващата звезда на ЦСКА Кристиян Малинов, Владислав Златинов, Юлиан Попев и Антон Костадинов. Съперници им бяха „орлите“ от „Лудогорец“  водени от Радослав Здравков. Победа със 7:5 извоюваха „орлетата“ от „Пирин“, като страхотна форма демонстрира Владислав Златинов, който отбеляза 4 гола. Довечера в демонстративния мач се очаква да се включи голмайстора на „Левски“ Станислав Костов. Снощи на търг беше разиграна фланелка, дарена от Христо Стоичков, от епохата му в „Барселона“ с негов автограф. Наддаването, което започна от 500 лв. спечели благоевградският бизнесмен Борислав Сивиков, един от инициаторите на благотворителния турнир. Той извади 2500 лв, които заедно с дарените от „Лудогорец“ 2000 лв. директно отиват до своите адресанти – Родилно отделение в Благоевград. Довечера ще бъдат разиграни на търг фланелки на Кирил Десподов и Радослав Цонев. Всички приходи от турнира ще отидат за Родилно отделение – Благоевград.", "date": "2018.12.23", "title": "Футболисти ритат благотворително за родилното в Благоевград"}
{"url": "https://www.monitor.bg:443/bg/a/view/london-hvana-i-pusna-dvama-zaradi-haosa-s-dronovete-na-getuik-152948", "text": "Двамата задържани във връзка с полетите на дронове, станали причина лондонското летище Гетуик да бъде затворено, са пуснати на свобода без обвинения, съобщи полицията в графство Съсекс. \"И двамата оказаха пълно съдействие на нашите следствени действия и изпитвам задоволство, че те вече не са заподозрени за случаите с дронове на Гетуик\", каза полицейски представител. 47-годишен мъж и 54-годишна жена бяха арестувани в петък вечерта в Кроли (населено място на около 8 км от летището) по подозрение в \"криминално използване на дронове\". Полицейският представител каза, че разследването на полицията продължава, и поиска от обществеността да предостави всякаква информация, която би могла да доведе до арестуването на отговорните. Засичания на дронове на Гетуик причиниха внезапно спиране на работата на второто по големина британско летище в навечерието на коледните празници. Това наложи около 1000 полета да бъдат отменени или пренасочени.", "date": "2018.12.23", "title": "Лондон хвана и пусна двама заради хаоса с дроновете на Гетуик"}
{"url": "https://www.monitor.bg:443/bg/a/view/solskjaer-s-letjasht-debut-nachelo-na-unajted-152953", "text": "Новият треньор на „Манчестър Юнайтед“ Оле Гунар Солскяер дебютира по впечатляващ начин, след като „Червените дяволи“ размазаха с 5:1 като гост „Кардиф“ в мача от 18-ия кръг на Висшата лига. Интересното е, че за последно тимът бе вкарвал 5 попадения чак през 2013 г., когато начело още бе легендарният Алекс Фъргюсън. След двубоя Солскяер призна, че е получил помощ от бившия нападател на „Юнайтед“ Уейн Руни, като не пропусна и да „хвърли камъни“ в градината на предшественика си Жозе Моуриньо., \"Пристигнах в сряда вечерта, така че имах само два дни на разположение с футболистите, разкри норвежкият спец. - Уейн Рууни ми прати съобщение със съвет, така че и той има голяма роля в тази победа. Може би направо си е негова. Неговият съвет бе да ги накарам да играят футбол и да се наслаждават на минутите си на терена. Очевидно бе, че при Моуриньо футболистите изглеждаха малко ограничени”, допълни Солскяер.", "date": "2018.12.23", "title": "Солскяер с летящ дебют начело на „Юнайтед“"}
{"url": "https://www.monitor.bg:443/bg/a/view/kilyryt-ot-strasburg-pogreban-tajno-152945", "text": "Тялото на Шериф Шекат, извършителя на атаката на коледния базар в Страсбург на 11 декември, бе погребано във френския град при пълна анонимност. Това съобщи кметът на Страсбург Ролан Рис. По-рано Рис изрази нежелание тялото на терориста да бъде погребано в общината. Впоследствие той все пак се съгласи, но припомни, че по закон това трябва да стане \"в мюсюлманско или гражданско гробище в Страсбург\" при строга анонимност. Разглеждан бил и вариантът тялото на терориста да бъде върнато в Алжир, откъдето е родом неговото семейство. Френската полиция е открила видеозапис, на който Шекат полага клетва за вярност към терористичната организация \"Ислямска държава\". Записът е бил намерен на флашка, притежавана от престъпника.  ", "date": "2018.12.23", "title": "Килърът от Страсбург - погребан тайно"}
{"url": "https://www.monitor.bg:443/bg/a/view/blogyr-izmesti-ariana-grande-ot-klasaciite-152943", "text": "Популярната певица Ариана Гранде отстъпи първото място в коледната британска класация за сингли на блогър, който пише за бащинството и пее за кифлите с наденичка. ЛедБейби (LadBaby), чието истинско име е Марк Хойл, записа своя версия на хита \"We Built This City\" на група Starship. Той изпя парчето със съпругата и двамата си сина, като промени текста, така че да отдаде дължимото на любимата кифла от многолистно тесто на британците. \"Благодаря на всички, които издигнаха кифлата с наденичка на върха“, каза 31-годишният блогър. „Честно, нямам думи\", радва се той. ЛедБейби споделя в блога си какво преживява като родител. През юни британците го избраха за баща на годината. Той има почти три милиона последователи във Фейсбук и повече от 480 000 абонати в Ютюб. Продажбите на песента на Лед Бейби са 75 000, с 18 000 повече, отколкото на \"Sweet but Psycho\" на Ейва Макс. Ариана Гранде е трета с \"Thank U Next\".", "date": "2018.12.23", "title": "Блогър измести Ариана Гранде от класациите"}
{"url": "https://www.monitor.bg:443/bg/a/view/selski-kmet-otiva-na-probacija-systavjal-neverni-dokumenti-152940", "text": "100 часа обществено полезен труд без право на възнаграждение през следващите 12 месеца ще трябва да положи кметът на село Стрелци, община Котел Мехмед Авджиев, който застана пред Темида по дело за съставяне на официални документи с невярно съдържание. Селският управник на три пъти през 2017 година за времето от 30 октомври до 22 ноември  полагал подписа и печата си под заявления  за промяна на задължителни осигурителни пенсионни фондове като добре знаел, че вписаното там не отговаря на истината. В крайна сметка Авджиев се е признал за виновен и сключил споразумение с наблюдаващия досъдебното производство прокурор, което е било одобрено от котелския районен съд. През следващите 6 месеца кметът ще трябва да се среща два пъти седмично с пробационен служител. Мехмед Авджиев кара първи мандат като управник на Стрелци, където живеят 370 пълнолетни мъже и жени,  той е бил издигнат от ГЕРБ и е спечелил надпреварата с кандидатите на ДПС – НС и БСП през есента на 2015 година.", "date": "2018.12.23", "title": "Селски кмет отива на пробация, съставял неверни документи"}
{"url": "https://www.monitor.bg:443/bg/a/view/nenujna-informacija-za-nedelja-23-dekemvri-152950", "text": "\"Селото\", \"На пъпа на луната\", \"Малката Венеция\", \"Ходя на плажа\", \"Наша земя завинаги\" и \"Река на реките\" са само част от буквалните преводи на имената на различни държави, пръснати по цял свят. Картата включва информация от различни източници, сред които и речници на Оксфорд за произхода на имената на държавите. Според създателите на картата България означава \"Земя на смесените племена\". Съседката ни Македония се превежда като \"Земя на високите хора\". Слънчева Италия пък е \"Земя на младия добитък\", а Люксембург - \"Малък замък\".", "date": "2018.12.23", "title": "Ненужна информация за неделя – 23 декември"}
{"url": "https://www.monitor.bg:443/bg/a/view/izgradeni-sa-blizo-370-kilometra-ot-gazoprovoda-severen-potok-2-152932", "text": "Изпълнението на проекта \"Северен поток-2\" върви по график и вече са изградени близо 370 километра от газопровода, съобщи днес операторът на проекта компанията Норд стрийм 2 (Nord Stream 2), цитирана от ТАСС. Към момента са положени тръбите на участък от около 370 километра, се посочва в комюникето на компанията, публикувано днес на сайта й. Както бе съобщено по-рано Норд стрийм 2, чийто единствен акционер е руският газов концерн Газпром, е получила необходимите разрешения в четири от петте страни по маршрута на \"Северен поток-2\". По газопровода се работи в Швеция, Финландия, Германия и Русия в съответствие с издадените национални разрешителни. Проектът \"Северен поток-2\" предвижда да се изградят две линии от газопровода с обща мощност 55 милиарда кубични метра годишно от крайбрежието на Русия през Балтийско море до Германия. Съоръжението ще заобикаля транзитните страни Украйна, Беларус, Полша и другите източноевропейски и балтийски страни през изключителните икономически зони и териториални води на пет държави - Русия, Финландия, Швеция, Дания и Германия. Общата стойност на проекта се оценява на 9,5 милиарда евро. На 12 декември Европейският парламент призова да бъде спрян строежът на разширението на газопровода \"Северен поток\". Резолюцията бе утвърдена с 433 гласа \"за\", 105 \"против\" и 30 въздържали се. Причина за призива е ключовата роля на Украйна в европейската енергийна мрежа, се посочва в съобщение на ЕП. Според евродепутатите доизграждането на газопровода, който заобикаля Украйна, \"е политически проект, който представлява заплаха за европейската енергийна сигурност\".", "date": "2018.12.23", "title": "Изградени са близо 370 километра от газопровода \"Северен поток-2\""}
{"url": "https://www.monitor.bg:443/bg/a/view/recidivist-poseche-djadoto-kojto-go-vkaral-v-zatvora-152933", "text": "Зверско убийство на уважаван човек почерни Коледата в белослатинското село Враняк. 82-годишният Димитър Беров е бил съсечен с брадва пред очите на съпругата си Елена, която е инвалид с отрязани два крака. Кървавата баня се разиграла в събота след обед, съобщиха от областната дирекция на МВР във Враца. Към 15 часа в дома на възрастното семейство нахлул 39-годишният им съсед Николай Димитров, който бил солидно почерпен и въоръжен със секира. Неканеният гост замахнал с топора няколко пъти. С един от ударите буквално разцепил главата на стареца. Другите попаднали в тялото на жертвата му, която се строполила в локва кръв. След клането касапинът се нахвърлил на бабата и с шамари я принудил да му даде скатаните в портмонето й 1600 лева. После преровил цялата къща за още пари, но не намерил. А преди да си тръгне и взел телефона и заковал прозорците, за да не може старицата да извика помощ. Баба Елена обаче се свлякла от количката и буквално по корем, като си помагала с ръцете, успяла да излезе навън и се развикала. Съседите й я чули и като отишли да видят какво се случва, се натъкнали на ужасяващата гледка. Убиецът е с дебело криминално досие за кражби и грабежи. Последният път бил осъден, защото задигнал пари от Димитър Беров. Наскоро излязъл от затвора и решил не само отново да ограби стареца, но и да му отмъсти, задето го е вкарал зад решетките. Комшии разказват, че рецидивистът „загрял” за касапницата като помагал да се коли прасето им. След това така се напил, че буквално не можел да се държи на краката си. Докато си тръгвал няколко пъти падал и ставал. Според баба Елена, Николай ги е изненадал, докато обядвали. Той влязъл ухилен до уши и без да каже нещо се насочил към дядото и му разсекъл главата. А после продължил да удря с брадвата където му падне. По думите й убиецът още им дължал 1000 лева от предишния грабеж. От преживения ужас възрастната жена изпаднала в шок. Тя е настанена за лечение в белослатинската болница. Веднага след зверството трупът на Димитър Беров е извозен за аутопсия, а Николай Димитров е арестуван. Той опитал да избяга с такси, но шофьорът разбрал кого кара след като получил сигнал от колега и го закарал пред полицейското управление в Бяла Слатина. Там му щракнали белезниците. Срещу него вече е повдигнато обвинение за грабеж, придружен с умишлено лишаване от живот по особено жесток начин по чл.115 от Наказателния кодекс. Това престъпление се наказва и с доживотен затвор.", "date": "2018.12.23", "title": "Рецидивист посече дядото, който го вкарал в затвора"}
{"url": "https://www.monitor.bg:443/bg/a/view/black-eyed-peas-vinagi-sme-bili-trio-152946", "text": "Музикантите от Black Eyed Peas винаги са се чувствали като трио, дори когато с тях е била вокалистката им Фърги. Певицата не се присъедини към колегите си, когато те се събраха в началото на тази година. Will.i.am каза, че това не им е попречило, защото в оригиналния състав са били само тримата с Taboo и apl.de.ap. Те се събират за пръв път през 1998-а, а Фърги става част от бандата чак през 2002-а. Именно обаче с нейно присъствие групата прави най-големите си хитове и достига до върховете на класациите. След което музикантите спират дейност за кратко. Когато решават отново да се съберат канят и певицата, но тя отклонява офертата, за да работи по самостоятелния си албум. Taboo тъкмо е преборил рака и не иска да чака повече, затова отново се връщат към варианта трио. \"Когато се справих с рака, се чувствах подмладен, исках отново да съм на сцената. разказва Taboo за онзи период. допълва той. Мястото на Фърги за честването на 20-годишнината на Black Eyed Peas заема Джесика Рейносо.", "date": "2018.12.23", "title": "Black Eyed Peas: Винаги сме били трио"}
{"url": "https://www.monitor.bg:443/bg/a/view/real-posveti-svetovnata-titla-na-zidan-152952", "text": "Испанският гигант „Реал“ (М) завоюва трети пореден трофей на Световното клубно първенство след успех с 4:1 над „Ал Аин“ във финален сблъсък, игран в Абу Даби. Лука Модрич (14), Маркос Йоренте (60) и Серхио Рамос (78) реализираха за “лос меренгес”, а Надер (91) си отбеляза автогол.  Шиотани се разписа за домакините от ОАЕ в 86-ата минута. „Реал” заслужи рекордна четвърта купа от Световното клубно, като към тези трофеи трябва да добавим и три Междуконтинентални купи. Интересното е, че след мача треньорът на „Реал“ Сантяго Солари посвети успеха на бившия наставник Зинедин Зидан. Причината е, че именно под ръководството на французина „Реал“ спечели европейската титла от Шампионската лига, която дава право на мадридчани да участват на Световното клубно първенство. „Изключително щастлив съм, защото тези играчи го заслужават, сподели Солари, който по времето на Зидан бе треньор на дубъла. - Преди аз да поема отбора, е свършена огромна работа. Този трофей е също на треньорите, на Зидан... Той трябва да празнува като всички останали. Това е отбор, който е печелил много и не се изморява да го прави. Не трябва да забравяме спечелените до момента титли. Не трябва обаче да спим на стари лаври - нещо, което “Реал” никога не прави. Този трофей е поредният за нашата витрина и сега ще излезем във ваканция, заслужаваме го\", добави аржентинецът. Интересното е, че „Реал“ е спечелил седемте си купи в 9 финала и това също е рекорд, а “Милан” е втори с осем финални сблъсъка. Испанският гранд губи финалите през 1966 година от уругвайския “Пенярол” и през 2000 година от аржентинския “Бока Хуниорс” - 7 победи и 2 загуби до момента. Иначе за най-добър играч на тазгодишното издание на надпреварата бе избран Гарет Бейл. Бразилецът Кайо от “Ал Аин” остана втори, а бронзовата статуетка отиде в ръцете на голмайстора на „Ривър Плейт” Сантос Боре.", "date": "2018.12.23", "title": "„Реал“ посвети световната титла на Зидан"}
{"url": "https://www.monitor.bg:443/bg/a/view/anglichani-spasjavat-selsko-chitalishte-152934", "text": "Английско семейство спасява читалището във великотърновското село Миндя. Сградата на селското читалище е стара и покривът й се нуждае от основен ремонт. Причината е, че при валежи от дъжд и сняг през него капе. Пари за ремонт на културната институция обаче, селяните няма откъде да съберат, тъй като са нужни не по-малко от 40 хил. лв. през 2005 г. Със спестени бюджетни средства са подменени всички цигли и дървената конструкция. Използваните от фирмата строител цигли обаче, се оказват некачествени и скоро след това те започват да се разпадат. Затова сега покривът се нуждае от нова подмяна. За този проблем научават двама от новозаселилите се в Миндя британци- Йън и Катрин. Без да шумят много, те тихомълком предоставят 10 хил. паунда за неотложния ремонт на селския културен храм. Двамата, заедно със сънародничката си Бевърли, планират да превърнат едната зала на читалището в театър, а другата във фитнес зала, за да му вдъхнат още повече живот. Миндя е едно от селата в търновско с най-много заселници от чужбина. Най-много и тук, разбира се, са англоговорящите: бритаци, ирландци, шотландци и уелсци. Освен тях в селото има австралийци, руснаци, испанци, белгийци, холандци и дори един афганистанец. Някои от тях прекарват тук цялата година, а други си идват само през лятото на почивка за по половин или един месец. През последните 15-ина години в селото са купени над 50 имота само от чужденци. Някои от англичаните например имат по 2-3 къщи. Поданиците на кралица Елизабет се включват активно в културния живот на селото. Жените участват в читалищната дейност, пеят в народния хор български фолклор, празнуват българските народни празници като Великден и Коледа.", "date": "2018.12.23", "title": "Англичани спасяват  селско читалище"}
{"url": "https://www.monitor.bg:443/bg/a/view/balkanska-drama-zavyrshi-s-tragedija-vyv-viena-podrobnosti-za-strelbata-v-petyk-152941", "text": "Австрийската полиция съобщи първите официални информации за стрелбата в петък в центъра на столицата Виена, при която бе убит човек, а една от простреляните жертви все още е с опасност за живота. Както коментират наблюдатели, очевидно става дума за разчистване на мафиотски сметки. Полицията е разпитала като свидетел третия човек, който е бил в ресторанта заедно с двете жертви непосредствено преди престрелката, но е останал невредим. Според моментното състояние на разследването вчера тримата са напуснали ресторанта, в който са обядвали, към 13.30 ч. (14.30 ч. българско време), когато въоръжен мъж е стрелял неколкократно в тях на улицата. Владимир Р., 32-годишен, е починал на място, 23-годишният му придружител е тежко ранен. Убиецът успял да избяга. Третият мъж от групата, на 29 години, е бил разпитан, съобщи говорителят на виенската полиция Даниел Фюрст. Той не разкри неговата самоличност, нито уточни по какъв начин е свързан с убития и ранения. Полицията е потвърдила съмненията, че стрелбата е свързана с мафиотски разчиствания на сметки. \"В момента изводът е, че деянието е свързано с организираната криминална престъпност в района на Западните Балкани\", се казва в официално съобщение. Още снощи, съобщиха австрийските медии, в Сърбия и Черна гора са се появили информации, че жертвите са от един и същи клан, който носи името на квартал в Котор. От години кланът води истинска война с друг клан, наречен на друг квартал в черногорския град. Убитият, съобщи Австрийското радио и телевизия, позовавайки се на съобщения на сръбския вестник \"Вести\", е бил осъден миналата година в Белград за фалшифициране на документи. Преди това той е бил осъждан в Черна гора за незаконно притежание на оръжие. Електронното издание на \"Вести\" съобщи, позовавайки се на полицейски източници в Черна гора, че убитият е бил освободен от затвора на 7 декември, където е лежал за бомбен атентат. В средата на миналата седмица той е тръгнал от Черна гора за Виена. Според виенската полиция убитият е бил прострелян смъртоносно с два изстрела - в главата и в гърдите. Състоянието на втория ранен е стабилно, той е син на бившия ръководител на черногорската мафия в Нови Сад, столицата на сръбската автономна област Войводина. И бащата, и братът на простреляния са били убити при разчистване на мафиотски сметки, съответно в Нови Сад през 1999 г. и в Белград 2015 г., съобщи черногорският електронен портал Аналитика. По описания на очевидци, които са се намирали на местопрестъплението, стрелецът е 30-годишен мъж, висок 185 см, с тридневна брада, говорещ славянски език. Според специалисти причината за поредицата от кървави разчиствания на сметки между двете мафиотски групи от Котор, които през последните години са били извършвани в Белград, са сделки с наркотици. Както са съобщили сръбски медии в началото на годината, единият от двата клана е скрил през 2014 г. в жилище във Валенсия около 200 килограма кокаин от Южна Америка. Вероятно информацията за това е достигнала до членовете на другия клан и те решили да откраднат наркотика. Малко след това се е стигнало до кърваво разчистване на сметки, най-напред във Валенсия, след това в Черна гора и Сърбия.", "date": "2018.12.23", "title": "Балканска драма завърши с трагедия във Виена - подробности за стрелбата в петък "}
{"url": "https://www.monitor.bg:443/bg/a/view/forbes-bylgarija-e-na-46-to-mjasto-po-biznes-klimat-152938", "text": "България се нарежда на 46-то място в световната класация на страните с най-добър бизнес климат. Това показва проучване на американското бизнес издание Forbes за 2018 г. Според авторите у нас се наблюдава силно вътрешно търсене и намаляване на инфлацията, довели до икономически растеж с близо 4%. Въпреки възможността за Брекзит без сделка, Великобритания оглавява класацията. След нея се нареждат Швеция и Хонконг, следвани от Холандия и Нова Зеландия. В челната десетка попадат и Канада, Дания, Сингапур, Австралия и Швейцария. Германия, която е с най-голяма икономика в Еврозоната пък, се нарежда на 14-то място. България е 46-та и е изпреварена от Румъния и Гърция с места съответно 41 и 42. Хърватия, Сърбия и южната ни съседка Турция се нареждат след нас на 52, 56 и 57-мо място. Най-долу в класацията са Централноафриканската република, Конго, Гвинея-Бисау, Екваториална Гвинея и Чад. Точките, по които страните са били оценявани, са 15, сред които данъчна политика, размер на пазара, жизнен стандарт, защита на правото на собственост и на инвестициите, развитие на инфраструктурата, ниво на корупцията, технологии и др. Според Forbes въпреки ниските данъци върху печалбата, страната ни все още има много предизвикателства пред себе си. „Ниската производителност и съществуващата организирана престъпност все още пречат на инвестиционния климат, а оттам и на икономическите перспективи“, пишат от американското издание. Като други минуси са изтъкнати корупцията, липсата на прозрачност, както и слабата съдебна система.", "date": "2018.12.23", "title": "Forbes: България е на 46-то място по бизнес климат "}
{"url": "https://www.monitor.bg:443/bg/a/view/128-dushi-sa-prenoshtuvali-v-stolichnija-krizisen-centyr-152936", "text": "128 души са били настанени в Центъра за кризисно настаняване на бездомни хора през изминалата нощ. Това съобщи директорът на Кризисния център в кв. „Захарна фабрика“ Йорданка Темелкова. Тя обясни, че през изминалата нощ екип на „Бърза помощ“ е докарал в центъра един човек от улицата. С него стават общо 4 души, които остават постоянно в центъра, защото не могат да отидат в болница, тъй като не са за хоспитализация, но са изнемощели и не са в добро здравословно състояние, обясни Темелкова.", "date": "2018.12.23", "title": "128 души са пренощували в столичния кризисен център"}
{"url": "https://www.monitor.bg:443/bg/a/view/zapadno-i-srednoevropejski-mitropolit-antonij-papa-francisk-shte-se-sreshtne-s-patriarh-neofit-pri-vizitata-si-u-nas-152935", "text": "Папа Франциск ще се срещне с българския патриарх Неофит на 5 май в рамките на стартиращото тогава тридневно посещение у нас на Светия отец. Папа Франциск ще се срещне с българския патриарх Неофит на 5 май в рамките на стартиращото тогава тридневно посещение у нас на Светия отец. Двамата ще разговарят в Синодалната палата и ще произнесат приветствени слова, след което главата на римокатолическата църква ще разгледа патриаршеската катедрала „Св. Александър Невски“. Това обяви в предаването „Тази неделя“ по bTV Западно и средноевропейският митрополит Антоний. Той припомни, че Светият отец идва у нас по покана на президента Румен Радев и министър-председателя Бойко Борисов, както и на католическата общност у нас. В рамките на посещението си папата ще разгледа и католическата църква „Свети Йосиф“ в София, а в програмата му е планирана и визита до гр. Раковски, където е съсредоточена най-голяма част от католическата общност у нас. „Папа Франциск е един скромен човек, издигнат на един много сложен пост. Той е, бих казал, прекалено инвидуален. Знаете, че при повечето си посещения излиза извън протокола им. Той като че ли е по-различен от другите папи“, обрисува го митрополит Антоний. В коментар на трагедията на коледния пазар в Страсбург, както и на въпроса защо се проваля интеграцията на хора като атентатора Шериф Шекат, който се оказа второ поколение френски гражданин, митрополитът посочи: „Интеграцията не се състои само в усвояването на езика или намиране на място в социума, това е и култура. Европа е християнска и като такава, не може да бъде добра почва за интеграция за хората, които изповядват исляма, защото тук има сблъсък между две култури“, допълни митрополит Антоний. На въпрос за решението, с което Германия се превърна в първата държава в Европа, признаваща третия пол, той окачестви този факт като „притеснителен“. И припомни, че Българската православна църква се противопостави на ратифицирането на Истанбулската конвенция, с която по думите му за да се вкара понятието джендър. „Затова застанахме против и както виждаме, сме били прави, защото Конституционният съд също я отхвърли. Прекалената свобода в избора дава възможност да се определи за каквото иска. Но знаем, че Бог е сътворил мъжа и жената“, коментира Западно и средноевропейският митрополит, като даде за пример американския президент Доналд Тръмп, който спазил обещанието си пред евангелската общност в САЩ и ясно е подчертал, че не може да има трети пол. „Това е радващо и прави добро впечатление“, коментира дядо Антоний. Помолен за коментар на анонса от китайски изследовател, че е създал първите ГМО бебета, митрополитът припомни, че църквата не одобрява каквото и да било вмешателство в божието творение. „Бог е устроил света премъдро, в хармония. В хода на нашата история има много хора, които водени от гордост, от самомнения, са се опитвали да се намесят, за да променят хода на нашето съвремие, но тези опити или са водили до катастрофи - не само в климатично, но и в политическо отношение, но и са показвали, че Бог е сътворил съвършено света и няма нужда да се намесваме в неговото творение\", каза митрополит Антоний. Той подчерта, че църквата не е против научните постижения, стига те да са в услуга на обществото.", "date": "2018.12.23", "title": "Митрополит Антоний: Папа Франциск ще се срещне с Патриарх Неофит на 5 май (ОБНОВЕНА)"}
{"url": "https://www.monitor.bg:443/bg/a/view/myj-blysnal-dve-koli-i-se-ukril-152930", "text": "Кметът на велинградското село Грашево Асен Мастев е блъснал два паркирани автомобила в курортния град и е избягал от местопроизшествието. Това съобщи говорителят на пазарджишката Областна дирекция на МВР Мирослав Стоянов. Въпреки че се е укрил виновникът за ударените коли е бил установен по-късно от местните полицаи. Сигналът за случилото се е бил подаден в събота сутринта. Пострадалите автомобили „ Пежо“ и „Фолксваген“ били паркирани на улица пред къща за гости във Велинград. Вместо да остане и да сигнализира органите на реда, както и да ги изчака да дойдат на мястото, нарушителят избягал със служебния автомобил“ Фолксваген“. Полицейските екипи направили оглед и след като събрали улики, започнали да издирват виновника за сблъсъка. Няколко часа по-късно се оказало, че това е 41-годишният Асен Мастев от велинградското село Грашево, който е кмет на населеното място. Спрямо него е образувано полицейско производство.", "date": "2018.12.23", "title": "Кмет блъсна две коли и избяга"}
{"url": "https://www.monitor.bg:443/bg/a/view/bez-sinja-zona-v-sofija-na-24-25-26-dekemvri-i-na-1-januari-152920", "text": "Без синя и зелена зона в София за празничните дни. На официалните почивни дни-24, 25 и 26 декември, както и на 1 януари 2019 година зоните за почасово платено паркиране няма да работят. Това съобщиха от Центъра за градска мобилност. В другите дни важат правилата за паркиране.", "date": "2018.12.23", "title": "Без платено паркиране в София на 24,25, 26 декември и на 1 януари"}
{"url": "https://www.monitor.bg:443/bg/a/view/hiljadi-protestirat-sreshtu-vuchich-152937", "text": "Хиляди хора участваха в протест за трета поредна събота в Белград срещу управлението на сръбския президент Александър Вучич, обвинявайки го в задушаване на демокрацията и репресии срещу опонентите, предаде АП. Над 5000 души се включиха в шествието, което премина покрай сградата на държавната телевизия РТС, която е силно про-Вучич, и след това стигна до сградата на правителството. Антиправителствените демонстранти развяваха знамена и надуваха свирки. Първият такъв протест беше проведен в отговор на нападение над опозиционния ляв политик Борко Стефанович, който бе пребит в Крушевац, Южна Сърбия, на 23 ноември.  Нападението напомни на мнозина за периода на управлението на бившия лидер Слободан Милошевич през 1990-те години, който беше белязан от брутални атаки срещу политически опоненти, отбелязва АП. Критици на Вучич твърдят, че неговото правителство е засилило езика на омразата срещу опонентите и е наложило контрол над медиите. Вучич, бивш краен националист, който сега казва, че води Сърбия към Европейския съюз, отрича тези обвинения. Неговата Прогресивна партия доминира в парламента от 2012 г. Той започна петгодишния си мандат като президент миналата година.", "date": "2018.12.23", "title": "Хиляди протестират срещу Вучич "}
{"url": "https://www.monitor.bg:443/bg/a/view/prez-pochivnite-dni-bylgarite-na-praznichno-pazaruvane-v-odrin-152924", "text": "За да се подготвят за празниците, българите търсят ниски цени и високо качество на турските пазари. Това пишат от турския всекидневник Daily Sabbah. Според авторите нашенци идват на големи групи, за да пазаруват в Турция, където качеството е високо, а цените – ниски. Най-популярен сред българите е разположеният на северозапад град Одрин, където разнообразието е голямо. Там пазаруващите могат да намерят както домашни употреби, така и дрехи. Към шопинг манията се присъединяват и гърците, които не изостават от нас по покупки. За да привлекат още туристи, в града са поставени табели на български и на гръцки, а в интернет са пуснати сайтове на съответните езици, за да може комуникацията между търговците и купувачите да е по-лесна. „Българите и гърците идват в Одрин, за да се насладят на празнично пазаруване“, каза шефът на Асоциацията на търговците в пазари Улус Бюлен Рейшоглу, цитиран от Daily Sabbah.", "date": "2018.12.23", "title": "През почивните дни: Българите на празнично пазаруване в Одрин"}
{"url": "https://www.monitor.bg:443/bg/a/view/fly-bosnia-shte-izvyrshi-pyrvijat-si-polet-do-rijad-152922", "text": "Базираната в Сараево нова авиокомпания FlyBosnia вчера достави първия си самолет. Шестнадесетгодишният самолет Airbus A319 кацна на международното летище в столицата на Босна и Херцеговина след полет от България. От Сараево авиокомпанията ще започне полети първо до Рияд, Саудитска Арабия, а по-късно и до европейски градове, предава Макфакс. Самолетът, закупен от българската фирма \"Болкан Холидей Ер\", има 156 места, дванадесет от които са в бизнес класа. Машината е била пребоядисана и реконструирана в София и сега ще бъде подложена на последни проверки преди да получи лиценз, който да даде възможност на авиокомпанията да лети първо до Близкия изток, а после и в Европа. Въпреки че първият полет на маршрута Сараево-Рияд беше обявен за 10 юни, полетът не бе осъществен поради удължаване на процеса за получаване на лиценз за търговски полети, пише агенцията. Според плановете, FlyBosnia ще добави втори A319 в рамките на шест до дванадесет месеца, за да осигури допълнителен капацитет на маршрута Сараево - Рияд, както и нови дестинации, като Лондон, Париж, Франкфурт, Рим и Москва. Новосъздадената авиокомпания в момента има около двадесет души кабинен екипаж и осем пилоти в своите редици. „Сигурен съм, че според направения от компанията анализ цените ще бъдат приемливи. Желанието на компанията е да има пълни самолети, да увеличава броя на пътниците и по този начин да допринесе за увеличаването на броя на пътниците на летището в Сараево ”, заяви директорът на летището Армин Кайманович. FlyBosnia е създадена от Al Shiddi Group от Саудитска Арабия, която е основана през 1975 г. с интереси в различни области, включително строителство, недвижими имоти, селско стопанство и туризъм. Тя работи в Босна и Херцеговина от 2006 г. насам. Босна и Херцеговина е нова туристическа дестинация с годишен ръст от 10% до 20%. Страната няма съществуваща национална авиокомпания, така че от FlyBosnia имат намерения веднага да кандидатстват за статут на национален превозвач.", "date": "2018.12.23", "title": "FlyBosnia ще извърши първият си полет до Рияд"}
{"url": "https://www.monitor.bg:443/bg/a/view/lg-s-nov-4k-proektor-za-ces-2019-152919", "text": "С наближаването на Consumer Electronics Show 2019 (CES) в Лас Вегас, производителите вече разкриват новите продукти, които ще покажат. LG е сред компаниите, които нямат търпение до началото на следващия месец и разкри второто поколение проектор CineBeam, способен да прожектира 90-инчова картина с 4K резолюция на стената, от само няколко сантиметра разстояние. От LG казват, че HU85L трябва да бъде на „малко повече от 2 инча от стената”, за да предостави образ с 90-инчов диагонал и, че разполага с функция за корекция на трапецовидното изкривяване с 12-точки, която гарантира ясен образ във всички ъгли, без деформация в краищата. Освен UHD резолюция (3.840 x 2.160), прожекционният апарат осигурява 2500 ANSI лумена, като LG обещава великолепни черни цветове, изключителна яснота и прецизно цветово възпроизвеждане, въпреки че компанията, все още не предоставя информация за това. Технологията ThinQ AI позволява на потребителите да взаимодействат с прожекционния апарат с помощта на гласови команди, изговаряни във включеното дистанционно управление Magic Remote, което регистрира жестовете на потребителя и бутоните му светят, когато се държи, позволявайки лесно управление при слаба светлина. Съдържанието може да бъде предавано безжично или чрез USB, Ethernet или HDMI кабел. Останалите характеристики LG ще разкрие на CES, което започва на 8 януари 2019 година.", "date": "2018.12.23", "title": "LG с нов 4К проектор за CES 2019"}
{"url": "https://www.monitor.bg:443/bg/a/view/jylti-jiletki-napadnaha-jurnalistki-152939", "text": "Две журналистки от френската държавна телевизия Франс 2 бяха нападнати от \"жълти жилетки\" на пункт за събиране на тол такси в Южна Франция, предаде АФП. Инцидентът станал в Булу, близо до границата с Испания. Двете журналистки отразявали обстановката на частично блокиран от демонстранти пункт за тол такси. Когато полицията използвала сълзотворен газ, за да разпръсне демонстрантите, настъпила паника. Двете журналистки били обкръжени и удряни от демонстранти, които ги обвинили, че са продажнички и че манипулират фактите. Това не е първият случай, когато \"жълти жилетки\" прибягват до агресия срещу представители на медии. В края на миналия месец петима журналисти от частни френски телевизии подадоха жалба в югозападния град Тулуза за насилие и заплахи срещу тях, отбелязва Франс прес. Броят на участниците в протестите на \"жълтите жилетки\" във Франция е достигнал до 39 000, съобщи телевизия Бе Еф Ем. Агенцията отбелязва, че миналата събота демонстрантите са били много повече - около 66 000. В цяла Франция са били задържани 220 души, 81 от които са били оставени в ареста, съобщи още телевизия Бе Еф Ем, като се позова на министерството на вътрешните работи. Това бе шестата поредна събота на протести на \"жълтите жилетки\" във Франция.  Движението, което няма национални лидери, първоначално бе насочено срещу планираното повишаване на данъците върху горивата, от което правителството вече се отказа, но то постепенно издигна по-общи искания, сред които увеличаване на заплатите, орязване на данъци и промени в конституцията, за да могат гражданите да инициират референдуми по политически въпроси, отбелязва ДПА. Протестите станаха причина за смъртта на десет души, повечето от които загинаха при автомобилни злополуки заради блокирани от демонстрантите пътища. Движението на \"жълтите жилетки\" обаче изглежда губи импулс през последните седмици. Френският парламент одобри закон с мерки за успокояване на демонстрантите. Президентът на Франция Еманюел Макрон заяви, че правителството му ще вземе строги мерки срещу хората, които са извършили погроми по време на демонстрациите на \"жълтите жилетки\". Френският държавен глава направи това  изявление снощи в ефира на телевизионния канал Бе Еф Ем при посещението си в Чад. \"Внимателно следих през деня какво става в страната и бях информиран за случващото се от министъра на вътрешните работи (Кристоф Кастанер). Напълно очевидно е, че френското правосъдие ще вземе много строги мерки срещу нарушителите на закона\", подчерта Макрон. Сега на Франция са й необходими ред и съгласие. Важно е да ликвидираме разногласията, заяви френският държавен глава. От събота Макрон е на двудневно посещение в Чад, където посети военната база в Нджамена, на чиято територия се намира генералният щаб на френските части, които участват в регионалната антитерористична операция \"Бархан\". Визитата е почти традиционна, защото президентът миналата година бе при френските части в Ниамей, в Нигер.", "date": "2018.12.23", "title": "\"Жълти жилетки\" нападнаха журналистки "}
{"url": "https://www.monitor.bg:443/bg/a/view/starozagorec-zagina-pod-kolelata-na-vlak-pod-remontirasht-se-nadlez-152927", "text": "33-годишен страрозагорец е загинал под колелата на влакова композиция в района на жп надлез, който е в ремонт. Трагичният инцидент е станал около 01,04 часа на 22 декември, сигналът бил подаден от локомотивния машинист, който направил безуспешен опит да намали скоростта на многотонната машина при появата на човека насред коловозите.   33-годишен жител на Стара Загора е загинал под колелата на влакова композиция в района на жп надлез, който е в ремонт. Трагичният инцидент е станал около 01,04 часа на 22 декември, сигналът бил подаден от локомотивния машинист, който направил безуспешен опит да намали скоростта на многотонната машина при появата на човека насред коловозите. За последните 6 месеца това е трети смъртен случай в района на надлеза въпреки, че са поставени многобройни  указателни табели за отклоняване движението на пешеходците. Работещи по ремонта са категорични, че почти непрекъснато мъже и жени преминават за по-напряко през релсите в стремежа си да си спестят многокилометрово заобикаляне. Надлезът е най-прекия път между индустриалната зона с останалите части на Стара Загора, ремонтът му е с цел разширяване с едно платно и премахване на реверсивното движение.Стойността на проекта е 4,3 млн лв без ДДС , очаква се той да бъде завършен в края на януари догодина.", "date": "2018.12.23", "title": "Старозагорец загина под колелата на влак под ремонтиращ се надлез"}
{"url": "https://www.monitor.bg:443/bg/a/view/damsko-duo-si-podeli-pelindjijska-korona-152925", "text": "За пръв от 12 години насам две дами си поделиха короната на царя на пелина в уникалното състезание за производител на сладко-горчивия еликсир в старозагорското село Змейово. За пръв от 12 години насам две дами си поделиха короната на царя на пелина в уникалното състезание за производител на сладко-горчивия еликсир в старозагорското село Змейово. Късно вечерта в събота жури с председател енолога Иван Чардаков реши призът да отиде при Мария Димова и Кирилка Вълева, трети остана Ивайло Русев, съобщи  кметът на старозагорското Бевърли хилс Стоян Трифонов. Поради невъзможност да бъде „разполовена“ царската регалия се стигнало до компромис:Мария, която е дългогодишен счетоводител на Радио Стара Загора  се сдобила с нова преса за смачкване на гроздето, а Кирилка, чийто съпруг Валентин беше първи в предходните две класации занесла у дома си специално направен пръстен гювеч с възпоменателен надпис. Участници в надпреварата под сурдинка коментират, че „пръст“ в класацията имал нотариусът в комисията Антония Коева, нейният глас надделял при крайното подреждане на победителите. Тринадесетото издание на  празникът на пелина в Змейово ще  бъде догодина на 22 декември, от сега бъдещите съперници започвали да стягат бъчвите си за новата реколта.", "date": "2018.12.23", "title": "Дамско дуо си подели пелинджийска корона"}
{"url": "https://www.monitor.bg:443/bg/a/view/samotnik-izgorja-v-doma-si-dokato-palel-pechka-152928", "text": "Самотно живеещ от години мъж, който неотдавна прекарал инсулт, е изгорял при пожар в дома си, сигналът за трагичния инцидент е бил подаден часове по-късно от жител на радневското село Трънково.   Самотно живеещ от години мъж , който неотдавна прекарал инсулт е изгорял при пожар в дома си, сигналът за трагичния инцидент е бил подаден часове по-късно от жител на радневското село Трънково.Пристигналите на място огнеборци от Раднево намерили полуовъглените останки на 68-годишния Стоян Йонков в близост до печка на дърва и въглища, не са регистрирани следи от  насилие. По думите на кмета на Трънково Кольо Колев най-вероятно трудноподвижният му съселянин е правил опит да разпали огъня със спирт или бензин, за нещастието му се обадил мъж, който около обяд на 21 декември отивал до селската кръчма и видял полуобгорелия покрив на къщата. Най-вероятно пожарът е лумнал около полунощ, в съседните къщи отдавна не живеели хора. Загиналият бил пенсионер, нямал съпруга и деца, рядко в Трънково се появявала сестра му, живееща в Стара Загора, двамата били в обтегнати отношения. Тленните останки на Йонков били отнесени в моргата , никой в селото, където живеят над 400 души не знае кой и кога ще ги погребе. Причините за възникването на пожара с а в процес на изясняване,образувано е досъдебно производство по чл.331 от НК, лаконично уточняват от ОД на МВР – Стара Загора.", "date": "2018.12.23", "title": "Самотник изгоря в дома си, докато палел печка"}
{"url": "https://www.monitor.bg:443/bg/a/view/prokuraturata-razsledva-dali-pytjat-na-nadleza-ubiec-e-bil-zaleden-152929", "text": "Пазарджишката Окръжна прокуратура наблюдава досъдебното производство, което е образувано за катастрофата, при която на надлеза между селата Звъничево и Братаница  загинаха 5 души. Оказа се, че подизпълнител на пловдивската фирма“ Пътища-Пловдив“, която отговаря за поддръжката на въпросния пътен участък, е фирма“ Еко Хидро“-Пазарджик. Ще се проверява дали екипите са излезли навреме, за да опесъчат пътят между селата по направлението Пазарджик-Велинград , тъй като според шефа на Агенция „ Пътна инфраструктура“ Светослав Глосов работниците са излезли с 3 часа закъснение. Днес участък при надлеза-убиец бе обилно опесъчен и от двете страни на съоръжението, което минава над жп линията София-Пловдив. Според участници в катастрофата и местни хора от Звъничево обаче в събота докъм 9 часа пътят при надлеза е бил“стъкло“, т.е. силно заледен от падналата мъгла и минусовите температури. От полицията в града обявиха инициалите на загиналите при зверското верижно меле в събота сутринта. 69-годишният Д.Г. от село Ветрен дол загубил контрол над „Лада“-та си. Във возилото пътували още съпругата на водача Р.Г.- 60г. и 56-годишната П.К. от Пазарджик. Леката кола навлязла в лентата за насрещно движение и се блъснала челно в микробус „Мерцедес“, управляван от пазарджиклията Я.Р.- 38г. Непосредствено след първия удар 53-годишният М.Й.- водач на друг микробус „Форд“ , движейки се от Звъничево по посока за село Братаница също загубил контрол над буса.Той навлязъл в насрещната лента, където последвал удар в „Пежо“. Във френския автомобил пътували Г.Т.- 64г. от село Братаница и съпругата му А.Т.- 60г. Непосредствено след получаване на сигнал за случилото се към мястото са насочени екипи на „Пътна полиция“, РУ-Пазарджик, Аварийно-спасителен екип на РСПБЗН-Пазарджик и линейки на „Спешна помощ“. Наложило се огнеборците за разрязват някои от автомобилите, за да извадят хората от тях. За съжаление на място са починали возещите се две семейства в „Лада“-та и „Пежото“.П.К.- 56г. е транспортирана от линейка в МБАЛ-Пазарджик в много тежко състояние, където малко по-късно също е починала. Други двама по-леко ранени също са превозени и настанени за лечение в областната болница. На мястото е извършен оглед от дежурна група на полицейското управление в Пазарджик в присъствието на съдебен лекар и автоексперт.  ", "date": "2018.12.23", "title": "Прокуратурата разследва дали пътят на надлеза-убиец е бил заледен"}
{"url": "https://www.monitor.bg:443/bg/a/view/ruskite-chinovnici-harchat-1-8-mln-za-nova-godina-152918", "text": "Руските държавни органи и корпорации ще похарчат 141 млн. рубли или около 1,8 млн. евро за посрещане на Новата 2019 година. Управлението на делата на президента държи първо място по разходи за празниците, за които администрацията ще бръкне с 500 000 евро. Тези пари ще отидат за организиране на Новогодишния прием, който държавният глава Владимир  Путин ще даде на 27 декември в Болшой театър. От споменатата сума за подаръци за гостите на президентското тържество ще отидат 7 млн. рубли /€90 000/, като с тях ще бъдат закупени чайни сервизи. За празничната програма пък ще бъдат платени 52 000 евро. Ва второ място по обем на Новогодишните покупки се нарежда Министерството на отбраната, което е предвидило в бюджета си 371 000 евро за посрещане на 2019 г. Тези пари ще отидат за подаръци за сътрудниците на силовото ведомство и техните деца, както и за празнични мероприятия. Трета в „златната“ класация е Генералната прокуратура с €320 000, която е купила различни сувенири, картини с изображение на зданието на ведомството, ръчно разписана посуда и часовници.             Не липсват и необичайни новогодишни подаръци. Центърът за държавно имущество, например, купува шевни машини и прахосмукачки. Подчиненото на „Ростех“ предприятие „Високоточни комплекси“ пък е спряло избора си върху стъклени топки за елха, в които сред изкуствен сняг се мъдрят миниатюрни макети на зенитния ракетен комплекс „Панцир-С1“ в арктическа маскировка. Цената на един сувенир се равнява на 50 евро, като предприятието планира да купи 500 броя. Държавната Дума също реши да прояви оригиналност и поръча за подаръци USB флашки, изработени от кралска бреза, и дървени фигурки на мечки.  ", "date": "2018.12.23", "title": "Чиновници прахосват по €1,8 млн. за Нова година   "}
{"url": "https://www.monitor.bg:443/bg/a/view/opesychiha-pytja-v-rajona-na-katastrofata-kraj-pazardjik-152921", "text": "Надлезът на село Звъничево вече е опесъчен, съобщи bTV. Според местните хора толкова пясък никога не е хвърлян на пътя. В надлеза обаче е тъмно. Според жители на селото причината за това е, че преди години са откраднати кабелите за осветлението и нови не са слагани. Припомняме, че вчера, 22 декември, петима души загинаха при тежка катастрофа край Пазарджик  между селата Звъничево и Братаница. Директорът на \"Пътно управление\" Пазарджик Мая Шимбова заяви, че настилката е била суха. Гъстата мъгла обаче е образувала кондензирана водна пара върху надлеза, което би могло да допринесе за заледяване.", "date": "2018.12.23", "title": "Опесъчиха пътя в района на катастрофата край Пазарджик"}
{"url": "https://www.monitor.bg:443/bg/a/view/skoda-kodiaq-scout-e-v-stihijata-si-na-snega-152882", "text": "Преспите сняг и непочистените пътища все по-често тласкат потребителите към покупката на автомобил с повишена проходимост. Днес тези коли носят модерните имена кросоувър или SUV, а в миналото бяха наричани просто всъдеходи или джипове. Вече почти всички автомобилни марки имат в гамата си поне един такъв модел, а някои предлагат дори по няколко варианта. Един от най-атрактивните и практични кросоувъри на пазара е семейният модел на чехите Skoda Kodiaq. Големият кросоувър е флагман на чешката марка и е дълъг 4,70 метра, широк е 1,88 метра и е висок 1,67 метра, а междуосието му е цели 2,79 метра. Преди няколко месеца Skoda Kodiaq получи оптичен пакет Scout, който направи модела още по-стилен и подсили визията му на всъдеход. По-ефектният външен вид на модела не е само маркетингов трик. Новата версия Kodiaq Scout е с увеличен просвет от 194 мм, въпреки че от разстояние е много трудно да се различи стандартния Kodiaq от новия Kodiaq Scout. Най-забележимите детайли на Kodiaq Scout са бронята с декоративни сребърни защитни елементи и табелката Scout на предните калници. В интериора седалките са тапицирани с комбинация от алкантара и черна кожа, а логото Scout е изписано върху облегалките. При Skoda Kodiaq Scout под дъното на колата са поставени метални защитни елементи, които да пазят двигателя, а спирачките и горивните тръбопроводи са допълнително защитени. Най-съществената разлика е, че Kodiaq Scout има по-добра геометрична проходимост. Ъгълът на атака отпред и отзад са съответно 22 и 23,1 градуса спрямо 19 и 15,5 градуса съответно за стандартния модел. Версията Scout е малко по-проходима от обичайното и може да атакува по-агресивни терени и по-високи бордюри. За шофиране извън асфалта се предлага пакет за офроуд. Той се предлага като опция и за обикновения Kodiaq, но в Scout е усъвършенстван. При натискане на бутона Off Road се променят настройките на ABS, стабилизиращата система ESP, педала на газта, адаптивните амортисьори и симулирането на заключване на предния диференциал. Нископрофилните 19-цолови гуми и малкият ход на окачването не предразполагат Kodiaq Scout към подвизи в офроуда. Ако искате да имате добра проходимост в преспите, заложите на утвърдени зимни гуми, които предлагат прецизно сцепление и приятно шофиране на снега. На българския пазар Skoda Kodiaq Scout се предлага с четири двигателя, в съчетание с две скоростни кутии и задвижване на всички колела 4х4. Бензиновите версии на кросоувъра са с 1,4-литров турбомотор 1.4 TSI с мощност 150 к.с., комбиниран с 6-степенна механична и със 7-степенна автоматична скоростна кутия DSG с двоен съединител, и 2,0-литров турбомотор 2.0 TSI със 180 к.с., комбиниран само със 7-степенна автоматична трансмисия. Дизеловите варианти 2.0 TDI се задвижват от 2,0-литров турбодизелов мотор във варианти с мощност 150 к.с., както с 6-степенна механична, така и 7-степенна автоматична трансмисии, а най-мощният турбодизел 2.0 TDI със 190 к.с. е наличен само със 7-степенен автоматик DSG. Бензиновият Kodiaq Scout 2.0 TSI атакува с лекота планинските серпентини, без да се затруднява със стръмните наклони и изкачвания. 2,0-литровият агрегат не се предава по нагорнището, особено ако селекторът на автоматичната трансмисия DSG със 7 скорости е поставен в спортен режим. В този случай кутията поддържа по-ниски предавки и ускорението на автомобила е по-лесно. По планинските пътища помага и ръчното управление на трансмисията, което може да се осъществява от планките зад волана, без да сваляте ръцете си или от селектора на централния тунел. Най-добър от всички е по-мощният турбодизелов агрегат със 190 к.с., разполагащ с максимална тяга от 400 Нм още от 1750 об/мин. Двигателят е гъвкав и еластичен, като работи тихо и плавно. 7-степенната автоматична скоростна кутия с два съединителя DSG реагира много бързо при смяна на предавките и не се налага водачът да се възползва от планките зад волана. Ускорението от място до 100 км/ч отнема 8,6 секунди, а разходът на гориво в смесен цикъл е само 5,7 л/100 км. В сравнение с конкурентите си, новата Skoda Kodiaq Scout се справя чудесно на заснежените пътища. От бутона Mode изберете режим Snow и кросоувърът ще ви прекара с лекота през снежната стихия. Моделът серийно е оборудван със система за двойно задвижване 4х4, която осигурява сцепление и на хлъзгави пътища. Новият Kodiaq Scout е просторен семеен кросоувър, изработен от качествени материали на ниво, близко до премиум сегмента. Моделът с по-стилен външен вид и по-добра проходимост, обаче е с 5330 лева по-скъп от Kodiaq в ниво на оборудване Style.", "date": "2018.12.23", "title": "Skoda Kodiaq Scout е в стихията си на снега"}
{"url": "https://www.monitor.bg:443/bg/a/view/ad-v-indonezija-desetki-ginat-ot-cunami-galeri-ja-152913", "text": "Най-малко 222-ма души загинаха, след като цунами удари Индонезия. Властите предупреждават, че тази бройка вероятно ще расте. Още 840 души са ранени, предаде АП. Трагедията се е разиграла на плажовете около Зондския пролив. Причина за трагедията изригването на вулкана Кракатау, заради който се образуват приливните вълни. Станало е и голямо подводно срутване, твърди Индонезийската метеорологична служба. Експерти казват, че всъщност е имало комбинация от срутване и изригване. Индонезийската геологична служба е засякла активност на вулкана от няколко дни насам. Индонезийските власти предупредиха, че заплахата от второ цунами в крайбрежните райони на островите Суматра и Ява остава Вулканът Анак Кракатау се е показал от водите преди 90 години, когато е бил формиран от легендарния Кракатау. От 10 години той е обект на много внимателно наблюдение. Анак Кракатау или \"детето\" на Кракатау в превод от индонезийски, стана особено активен през юни. Оттогава изхвърля понякога огромни стълбове от пепел много високо в небето. През октомври едва не затрупа с лава един туристически кораб. Според специалистите Анак Кракатау се е формирал около 1928 г. в калдерата на Кракатау - вулканично образувание, получено при сриване на кратера навътре след катастрофалното изригване на стария вулкан през 1883 г.  Анак Кракатау се е превърнал в малък вулканичен остров, чийто кратер е разположен в момента на 300 м над морското равнище. От самата си поява Анак Кракатау е активен почти постоянно и расте с всяко изригване, каквито се случват през две-три години, обясни за АФП вулканологът Рей Кас от австралийския университет \"Монаш\". На този остров не живее никой, но вулканът е забележителност, често посещавана от туристи, а и твърде притегателен обект за вулканолозите. Започнал да изригва на 27 август 1883 г., Кракатау изхвърля пепел на височина над 20 км. Следват експлозии, дочути в Австралия, а и чак на 4500 км разстояние - близо до остров Мавриций. Поради огромното количество пепел в атмосферата две денонощия цари мрак. Година по-късно заради изхвърления във въздуха прах изгревите и залезите в цял свят са зрелищни гледки. Метеорологичната обстановка също се обърква години напред. Цунамито, предизвикано от това изригване, убива над 36 000 души и става една от най-тежките природни катастрофи, които планетата познава. Индонезийският архипелаг, включващ 17 000 острови и островчета, е формиран на мястото, където се срещат три големи тектонични плочи - индо-тихоокеанската, австралийската и евразийската. Държавата е разположена в \"огнения пръстен\", опасващ Тихия океан - зона на силна сеизмична активност. Огромните вълни цунами стават точно 14 години без 2 дни след земетресението от 26 декември 2004 г., когато 280 000 души загинаха от цунами в Индияския океан. Земетресението тогава бе с магнитуд между 9 и 9,3 по скалата на Рихтер с епицентър близо до северозападния бряг на о-в Суматра, Индонезия. То е сред най-силните регистрирани земетресения изобщо.", "date": "2018.12.23", "title": "Ад в Индонезия - стотици гинат от цунами (Обзор+ВИДЕО)"}
{"url": "https://www.monitor.bg:443/bg/a/view/ot-2-do-11-gradusa-ni-ochakvat-dnes-152914", "text": "От минус 2 до 3 градуса ще са минималните температури днес, по морското крайбрежие до 5 градуса. Максималните температури ще са между 6 и 11 градуса, по високите полета на Западна България ще са по-ниски между 2 и 5 градуса. това обещават синоптиците. Заради преваляванията на места през нощта ще има условия за образуване на поледица. Още преди обяд от запад облачността ще се разкъсва и намалява в повечето райони до предимно слънчево. Вятърът ще се ориентира от запад-северозапад и ще е умерен. Минималните температури ще са от минус 2 до 3 градуса, по морското крайбрежие до 5 градуса. Максималните температури ще са между 6 и 11 градуса, по високите полета на Западна България ще са по-ниски между 2 и 5 градуса.", "date": "2018.12.23", "title": "От 2 до 11 градуса ни очакват днес"}
{"url": "https://www.monitor.bg:443/bg/a/view/zaradi-mrysnija-vyzduh-bufernite-parkingi-na-metroto-shte-sa-bezplatni-152917", "text": "И днес буферните паркинги на метрото ще са безплатни за всички, които оставят колите си и използват градския транспорт, до изчерпване на капацитета им. Удължава се въведената вчера мярка заради регистрираните завишени нива на фини прахови частици. Според синоптичната прогноза на 23 декември се очаква вятър, леко повишение на температурите и са възможни краткотрайни валежи. Според Националния институт по метеорология и хидрология (НИМХ) краткотрайни валежи от сняг в София се очакват на 24 декември. Екипи на Столичен инспекторат продължават проверките за нерегламентирано горене на отпадъци в кварталите. Патрули на КАТ-Пътна полиция ще спират автомобили за проверка с мобилни газ-анализатори, които отчитат нивата на отработените газове.", "date": "2018.12.23", "title": "Заради мръсния въздух буферните паркинги на метрото ще са безплатни"}
{"url": "https://www.monitor.bg:443/bg/a/view/trymp-raboti-po-koleda-zaradi-shytdauna-152915", "text": "Американският президент Доналд Тръмп ще остане във Вашингтон за Коледа заради частичното спиране на дейността на правителството, заяви говорителят на Белия дом Сара Сандърс, цитирана от Ройтерс. Тръмп планираше да пътува със семейството си до имението си във Флорида за празниците, но заяви, че ще остане във Вашингтон, след като парламентаристите не успяха да постигнат споразумение за бюджета, за да избегнат частично спиране на работата на правителството. \"Заради спирането на работата на правителството президентът Тръмп ще остане във Вашингтон, а първата дама ще се върне от Флорида, за да могат да прекарат Коледа заедно\", посочи говорителката. Преговорите в американския Сенат за излизане от ситуацията на т. нар. Shutdown - частично спиране на дейността на правителството не дадоха резултат. Лидерът на републиканското мнозинство в Сената Мич Макконъл уточни, че Сенатът ще се събере на \"про форма\" заседание в понеделник, а следващата цялостна сесия ще бъде в четвъртък, 27 декември. Водят се преговори с участието на вицепрезидента Майк Пенс и лидера на демократите в Сената Чък Шумър. Сега около една четвърт от правителството сега остава без финансиране, по-специално Държавния департамент, Министерството на финансите, Министерството на търговията и Министерството на вътрешната сигурност. За други правителствени агенции, Конгресът предварително одобри разпределението на средствата до края на септември 2019 г. Най-малко до четвъртък около 420 хиляди служители на държавни институции ще работят без заплащане, въпреки че впоследствие ще могат да получат обезщетение. Други 380 хиляди души бяха изпратени в неплатен отпуск. Частичното затваряне на федералните служби в САЩ, след като демократите и републиканците не успяха да се споразумеят за финансиране на правителството заради искането на президента Доналд Тръмп в законопроекта да бъдат предвидени и 5 млрд. долара за изграждане на стената по границата с Мексико. Самият Тръмп се похвали с новата стена, като написа в Туитър, че освен красива, стената е абсолютно ефективна. От министерството за вътрешната сигурност обявиха, че за изграждането на съоръжението ще са необходими $33 млрд. в следващите 10 години. Точно година след влизането на Доналд Тръмп в Белия дом, САЩ обявиха частично затваряне на администрацията на 20 януари 2018 г. До тази мярка се стигна след провала на ключовото гласуване на бюджета в Конгреса. Кризите от типа \"shutdown\" на администрацията от 1981 г. насам са 21. Същевременно специалният пратеник на САЩ в международната коалиция срещу групировката \"Ислямска държава\" Брет Макгърк е подал оставка. Това става след историческото решение на Доналд Тръмп да изтегли американските войници от Сирия. Това е втората оставка след тази на министъра на отбраната Джеймс Матис. Макгърк щеше да напусне поста през февруари, припомнят запознати.", "date": "2018.12.23", "title": "Тръмп работи по Коледа заради шътдауна"}
{"url": "https://www.monitor.bg:443/bg/a/view/referendum-za-chastnata-sobstvenost-v-kuba-prez-fevruari-152916", "text": "Парламентът на Куба одобри проект за нова конституция, който се очаква да бъде гласуван на национален референдум през февруари, предаде АП. В новата конституция Куба остава централно планирана икономика, управлявана единствено от Комунистическата партия, но за първи път се признава частната собственост и се проправя пътя към отделен референдум за легализиране на еднополовите бракове. Тя също така въвежда длъжността премиер редом до тази на президента и налага ограничения за възрастта и мандата на президента, след като покойният революционен лидер Фидел Кастро и по-младият му брат Раул управляваха страната в продължение на близо шест десетилетия, отбелязва Ройтерс. Легализирането на частната собственост представлява формално признаване на една съществена промяна в кубинското общество през последното десетилетие. Бившият президент Раул Кастро позволи продажбата на жилища и автомобили, създавайки бързо растящ пазар на недвижимите имоти. Над половин милион кубинци имат разрешение да работят като предприемачи, а стотици хиляди работят в частния сектор без лиценз.  По-рано този месец комисията, натоварена със задачата да изготви новата конституция, предложи да се премахне изменението, което щеше да позволи легализирането на гей браковете. Кубински официални представители заявиха, че въпросът за еднополовите бракове ще бъде подложен на отделен референдум - нещо, на което гей активистите се противопоставят. Проектът за нова конституция ще бъде подложен на гласуване на национален референдум на 24 февруари 2019 г. Критици на проекта отбелязват, че основите на кубинската система остават непроменени. Малки опозиционни групи вече предприеха онлайн кампания, призовавайки да се гласува против.", "date": "2018.12.23", "title": "Референдум за частната собственост в Куба през февруари"}
