{"url": "https://www.monitor.bg:443/bg/a/view/prestypnik-li-e-bylgarskijat-bolen-175851", "text": "Българският болен е най-окаяният в Европейския съюз. Фактите- той боледува най-често, като е във водещата петица по сърдечно-съдови заболявания и най-късното диагностициране на онкологичните. Към класацията в последната година и половина се прибави и това, че вече сме шести по морбили в Европа. Същевременно здравноосигурителната ни система, представяна само от един единствен фонд – Националната здравноосигурителна каса, няма ресурса нито на германската, макар че е взаимствана от т. нар. Бисмарков модел, нито има реални здравноосигурителни фондове, които да поемат нуждите на българските болни. Сега действащите дружества са застрахователни и по същество заплащат екстри, но това не е по джоба на масовия българин. Скъпите и иновативни лечения все още остават недостъпни за по-голямата част от пациентите, защото не могат да си доплатят, но не могат да си позволят и здравна застраховка. Единственото сигурно нещо за масовия българин е това, което заплаща за лечението му НЗОК. Факт е и това, че той е най-нископлатеният сред останалите граждани на Европейския съюз. Той няма осигурени достатъчно профилактични прегледи срещу задължителната си здравна застраховка, няма и средства, за да си осигури почивки и рехабилитации така, както това може да си позволи един европеец. Спомнете си само как и до сега мнозина цъкат с лека завист, виждайки западняци на достолепна възраст в българските курорти. Фактите за здравното неблагополучие на нашия сънародник са твърде много, за да бъдат изброявани. Затова и напълно резонно е той да боледува. Не е резонно обаче да бъде лишаван от заплащането на болничните, каквито щения изразяват някои в последно време. Например, първите три дни по болест да не се поемат от работодателя, като за тях не се дават пари за определено време. Уж така щели да намалеят фалшивите болнични. Едно популярно експертно лице дори си позволи да поиска криминализиране на злоупотребата с болничните. Кой обаче може да каже дали един болничен лист е истински или не, след като в приемната книга е записано, че човекът е бил болен. Или някой ще му сваля шевовете от корема, за да види, че му е махнат апедникса?! Проверки и сега се осъществяват от НЗОК, от Изпълнителната агенция „Медицински надзор“ и от Регионалните здравни инспекции. Те обаче се правят по документация, която винаги излиза изрядна. Защото болничният лист и епикризата не е медицинска бележка за извиняване на отсъствията. Той още в момента на издаването заминава по електронен път в НОИ. Доводът на експертите, лансиращи промените е, че първите дни при боледуване в много държави от ЕС не се плащат от работодателя, а имало изчаквателен период. Те обаче не посочват нито осигурителния процент за здраве на работещите там, нито споменават факта, че чужденците имат и здравни застраховки, които поемат загубите. У нас хората са бедни и да им вземеш надницата за три дни само защото са болни, е пълно безобразие. А да поискаш и криминализиране, без да имаш база за проверка, не подлежи на коментар. Вместо някои работодатели, представляващи едрия бизнес и обслужващите ги експерти да помислят как да осигурят и здравно застраховане на работниците си, умуват как съвсем да се разтоварят финансово. Дали това е правилно, читателите ще кажат.  ", "date": "2019.09.19", "title": "Престъпник ли е българският болен?"}
{"url": "https://www.monitor.bg:443/bg/a/view/chrevnite-bakterii-u-rodenite-sys-sekcio-deca-sa-razlichni-175847", "text": "Изследване на проби от бебешки изпражнения откри ключови различия между родените вагинално бебета и появилите се на бял свят със секцио деца, предаде Ройтерс, цитирана от БТА. Вагиналнто родените бебета се снабдяват с повечето от чревните си бактерии от майките си, но това не се отнася за родените с цезарово сечение, у които повечето бактерии са свързани с болничната среда. Не е ясно какво въздействие може да има това различие върху бъдещето здраве на децата. Получените резултати не разубеждават жените да раждат със секцио, но отвориха прозорец към малко познат стадий от развитието на имунната система, поясниха авторите на изследването. \"Първите седмици от живота са от съществено значение за развитието на бебешката имунна система, но знаем малко за този стадий - заяви един от ръководителите на изследването Питър Брокълхърст от университета в Бирмингам, Англия. - Ще следим здравословното състояние на тези бебета, докато растат, за да установим дали ранните различия в чревния микробиом водят до здравни проблеми.\" В изследването участвали специалисти от Лондонския университетски колеж, лондонския институт \"Уелкъм Сангър\" и университета в Бирмингам. Те прибегнали до дешифриране на ДНК, за да анализират 1600 проби от чревни бактерии от 175 майки и почти 600 бебета. В пробите от майки и бебета на 4, 7 и 21 дни били установени най-значими различия между двата метода - у вагинално родените бебета имало повече свързани със здравето бактерии, отколкото у родените със секцио деца.  Резултатите от изследването са публикувани в сп. \"Нейчър\".", "date": "2019.09.19", "title": "Чревните бактерии у родените със секцио деца  са различни"}
{"url": "https://www.monitor.bg:443/bg/a/view/ludogorec-pomete-cska-moskva-s-pet-gola-za-edno-poluvreme-175853", "text": "\"Лудогорец\" изигра един от най-добрите си мачове в европейските турнири и разби руския гранд ЦСКА (Москва) с 5:1. Срещата на \"Лудогорец Арена\" в Разград бе от група \"Н\" на Лига Европа.  Игор Дивеев (11) даде аванс на \"армейците\", а през втората част \"орлите\" буквално разпиляха своя съперник. В 48-ата минута Вандерсон изравни, а две минути след това Джоди Лукоки даде аванс на домакините. 120 секунди по-късно Клаудиу Кешеру бе точен за 3:1, а до края на срещата румънският нападател (69,73-дузпа) оформи своя хеттрик. Резултатът можеше да бъде още по-изразителен, след като възпитаниците на Станислав Генчев удариха и две греди през първата част. ", "date": "2019.09.19", "title": "\"Лудогорец\" помете ЦСКА (Москва) с пет гола за едно полувреме"}
{"url": "https://www.monitor.bg:443/bg/a/view/orlin-goranov-se-razpja-vyv-fermata-175799", "text": "Поп легендата Орлин Горанов изненада отбора на бедните във „Фермата“ с песен на уста и дамаджана вино край лагерния огън. В петия сезон на предаването певецът влиза в ролята на Мъдреца и единствен има правото да минава от двете страни на триметровата стена, която разделя отборите на чорбаджиите и сиромасите. Горанов предизвика сълзи в очите на участниците с „Кога зашумят буките“, след което разказа за мистерията около автора на хайдушкия епос за Костадин Войвода. Патритотичният дух край огъня разклати особено силно капитана от българската армия Станислав Борисов, който влезе в шоуто с визитката на готов да умре за родината си. Неволен слушател на дружното изпълнение на „Кога зашумят буките“ бе чорбаджийката Паулина Ванегас, която бурно ги аплодира. Докато сиромасите се радваха на прекрасната нощ в компанията на изпълнителя, българката с никарагуанска кръв поливаше с просеко приключването на задачите си за седмицата във фермата. С организаторката на конкурси за красота Мариана Маринова изкараха следобеда на припек край басейна под импровизирания чадър от пръчки, шума и колело от каруца, който журналистът Ивайло Шопски им бе сглобил. В същото време фермерът на седмицата при чорбаджиите Митко Караиванов и останалите му съотборници положиха последната плочка на пода на мандрата и триумфираха с наздравица. Докато под управлението на софтуерния милионер чорбаджите стават все по-обединени, дрязгите между сиромасите започнаха да зачестяват. Най-младият участник в шоуто – 22-годишната Веселка от село Борима, отнесе критики за докачливостта и склонността си да заплаче за най-малкото, а балканският шампион по културизъм Тихомир Рангелов директно бе обвинен в мързел и пасивност от футболистката Велислава.", "date": "2019.09.19", "title": "Орлин Горанов се разпя във „Фермата“ "}
{"url": "https://www.monitor.bg:443/bg/a/view/zaloviha-dvamata-grabiteli-na-gotvachkata-175846", "text": "За броени часове петричките полицаи заловиха двамата грабители, които вчера сутринта нападнаха готвачката на детската градина в село Кърналово и след като я заплашиха с нож и отнеха от чантата портмонето с около 150 лева в него. Те са 22 и 25 годишни, стари познайници на полицията са и са криминално проявени. Единият от тях има дядо в село Кърналово, заяви на брифинг старши комисар Дойчин Дойчинов, директор на ОДП-Благоевград. Припомняме, че в сряда рано сутринта двама маскирани нахлуха в детска градина „Иглика“ в петричкото село Кърналово и обраха 60-годишната готвачка Валентина Голчева. Както всеки делничен ден жената пристигнала рано, за да приготви закуската на децата и да очаква хляба от доставчика : „Около 5:30 часа беше и усетих, че някой влиза през вратата, от която всяка сутрин ни доставят хляба. Изведнъж видях двама, които си бяха вдигнали яките на блузите си над носа и ми викнаха “Давай парите“! Казах им, че нямам пари и да се махат, че ще извикам полиция. Единият от тях извади нож и го опря до гърлото ми. Блъснаха ме на земята, ударих се в шубера“, разказа все още стресираната готвачка Валентина Голчева. Те са намерили чантата й и са взели от нея около 150 лева, после бързо са изчезнали. Директорката на детското заведение отдавна настоява да бъдат монтирани камери за видеонаблюдение, защото миналата година отново е имало дързък обир в детската градина. В Детска градина „Иглика“ има 4 градински групи и 1 детска ясла. Въпреки преживяното и стресовото състояние вчера готвачката е останала на работа, за да приготви закуската и обяда на децата: „Обичам децата и не мога да ги оставя без храна, а и всички колежки плътно застанаха зад мен“, сподели Валентина Голчева.   ", "date": "2019.09.19", "title": "Заловиха двамата грабители на готвачката"}
{"url": "https://www.monitor.bg:443/bg/a/view/selo-na-bunt-sreshtu-izgarjaneto-na-otpadyci-ot-tec-175850", "text": "Жителите на бобовдолското село Големо село се вдигнаха на протест срещу изгарянето на отпадъци от ТЕЦ-а в миньорската община. Над 150 човека се събраха късно снощи в центъра на селото и категорично заявиха, че не желаят повече да бъдат тровени. Към протеста се присъедини и кметът на Бобов дол, Елза Величкова, която се включи в жалбата, внесена в съда за отнемане на издаденото на ТЕЦ \"Бобов дол\" разрешително за изгаряне на 96 тона отпадъци за денонощие. Процесът пък е насрочен за 24 септември в Административен съд – Кюстендил. „Боклукът не е гориво, в отпадъците е цялата Менделеева таблица. Освен най-страшните диоксини и фурани, които се отделят при горенето, се отделят още тежки метали живак, кадмий, олово, мед и др. Колкото и някои хора да се опитват да ни убедят, че изгарянето помага да се отървем от боклука и че това е безвредно, това въобще не е вярно. Нямате представа вече колко хора от района на Бобовдолско се борят с онкологични заболявания. Това не е случайно, ние дишаме и живеем с тези отрови, обясниха притесненията си бобовдолци. До този момент те са подавали множество сигнали в общината, която ги препраща към РИОСВ Перник. ОбС Бобов дол придвижи и протестна декларация на жители на общината. Преди две седмици в централата влязоха експерти от МОСВ, придружени от жандармерия. Подобна акция се проведе в още няколко централи. От прокуратурата съобщиха, че са открити нарушения спрямо разписаните в комплексното разрешително парамерти. От ТЕЦ „Бобов дол” обаче твърдят, че спазват закона, горените отпадъци са специално обработени, преди да влязат в пещите, а и техният дял бил незначителен в дела на ползваното гориво.", "date": "2019.09.19", "title": "Село на бунт срещу изгарянето на отпадъци от ТЕЦ"}
{"url": "https://www.monitor.bg:443/bg/a/view/i-vtorijat-singyl-na-alma-trygva-po-mtv-175837", "text": "След като дебютното й парче Perfect влезе на активна ежедневна ротация в ефира на MTV, вторият сингъл на ALMA – Don’t Know, също привлече вниманието на институцията за съвременни хитове и от края на миналата седмица се нареди сред клиповете излъчвани по канала им MTV Dance. Още с излизането си Don’t Know намери място в най-престижния плейлист на Spotify – New Music Friday в Швеция и Полша. В Швеция веригата H&M моментално го избра за част от саундтрака на магазините си в целия свят и ALMA започна да получава съобщения от всички краища на планетата. В Полша, където ALMA се превърна в звезда след шокиращия с лекотата си успех на дебютния й сингъл Perfect, премиерата на Don’t Know в радио и телевизионен ефир се състоя навръх 16-тия рожден ден на младата певица - 6 септември. Песента вече се върти по някои от ключовите музикални медии там и вече започна се придвижва нагоре в класациите. У нас Don’t Know оглавява чарта за най-излъчвани песни в българския ефир за трета поредна седмица. Днес парчето излиза и във впечатляваща акустична версия, а във видеото към нея се появява и един от най-добрите китаристи у нас, учителят на ALMA по китара – Стойчо Стоянов. Междувременно ALMA започна първата си учебна година в Англия, където ще учи музика, философия, драма и немски език.", "date": "2019.09.19", "title": "И вторият сингъл на ALMA тръгва по MTV"}
{"url": "https://www.monitor.bg:443/bg/a/view/dvama-sys-zabrana-da-vlizat-u-nas-za-shpionaj-sreshtu-bylgarija-175814", "text": "През 2018 г. ДАНС е наложила забрана на двама чужденци да влизат в страната за 10 г. заради данни, че са съпричастни към чужди спецслужби и за дейност насочена към България. Това се посочва в доклада за работата на ДАНС за миналата година, който в четвъртък бе одобрен от НС, наред с тези на ДАР и Служба „Военна информация“. В документа се констатира, че службите на държави от нашия региона, но и такива извън него, запазват разузнавателния си интерес към България. Продължавали и опитите за придобиване на класифицирана информация в сферите на политиката, икономика, военната индустрия, предвид членството ни в НАТО и ЕС. Именно заради такива опити за придобиване на секретна информация, ДАНС е наложила принудителни мерки на въпросните две лица и те са включени в списка с нежелани в страната чужденци. В доклада се посочва още, че през 2018-та България е експулсирала 15 чужденци, за които е имало доказателства, че са съпричастни към терористична дейност. Въпреки това ДАНС не е получавала информация за подготовка на терористичен акт у нас или за изграждане на терористични структури на родна територия. Основна заплаха за страната остава международният тероризъм. Това се отчита и в докладите на военното разузнаване и на ДАР. Там пък се посочва, че ключово влияние върху сигурността и геополитическата динамика имат рисковете и заплахите с хибриден характер. Заявената европейска перспектива пред Западните Балкани пък създала предпоставки за понижаване на рисковия потенциал на региона. Само преди няколко дни, след разразилия се шпионски скандал, с десетгодишна забрана да влизат в България се сдобиха и бившият генерал от руското ГРУ Леонид Решетников и приближения до Кремъл бизнесмен Константин Малофеев заради план, чиято крайна цел е била промяна на геополитическата ориентация на страната ни от прозападна в сателитна на Русия. С обвинение за шпионаж за това, че им е помагал в реализацията на плана се сдоби бившият соцдепутат и председател на движение „Русофили“ Николай Малинов, като лъсна, че за изпълнението на задачата са били прехвърлени и активи за над 500 млн. евро, финансирани от КТБ от банкера-беглец Цветан Василев. Същевременно вицепремиерът и военен министър Красимир Каракачанов заяви, че има опити за шпионаж от съюзнически държави на България. По думите му шпионска дейност има и в посолствата на страни, които очакват подкрепата ни за ЕС и НАТО. \"Нашите контраразузнавателни структури си вършат работата и информация се събира и се анализира за всеки един опит на чужди фактори, без значение дали това са държави или други субекти, които се опитват по някакъв начин да се бъркат във вътрешната политика. Подобни случаи и опити има\", коментира пред Нова телевизия той. Относно шпионския скандал, Каракачанов увери, че България се стреми към приятелски отношения с Русия.", "date": "2019.09.19", "title": "Двама със забрана да влизат у нас за шпионаж срещу България"}
{"url": "https://www.monitor.bg:443/bg/a/view/bojinov-gotvi-romantichna-vecher-sys-sveshti-za-120-lv-175848", "text": "Футболистът на „Ботев“ (Враца) Валери Божинов готви романтична изненада със свещи за 120 лв., Нападателят е забелязан с препълнена кошница на касите на голяма верига магазини в града, разказа читател на „Монитор“. Божинов явно е решил да докаже любовта си на сръбкинята Биляна Дол, след като красавицата го постави на изпитателен за взаимоотношенията им срок и му забрани отношенията с други жени. Звездната двойка се раздели в началото на юли. Причината за края на връзката им се оказа изневеря на футболиста. Миналия месец Божинов и Биляна бяха засечени да обядват заедно в хотела му във Враца, след което двамата се оттеглили в апартамента на играча на „Ботев“. Сръбкинята пък се похвали в социалните мрежи с подаръци от футболиста.", "date": "2019.09.19", "title": "Божинов готви романтична вечер със свещи за 120 лв. "}
{"url": "https://www.monitor.bg:443/bg/a/view/suteniorite-ot-burgas-ostavat-v-aresta-175842", "text": "Трима от обвинените за участие в организирана престъпна група за трафик на жени с цел сексуална експлоатация остават в ареста. Съдът наложи на сутеньорите най-тежката мярка за неотклонение „задържане под стража“ поради достатъчно събрани доказателства за вината им, като посочи, че има вероятност те да се укрият или да повлияят на хода на разследването. Трафикантите действали на територията на България, Австрия и Германия. Те „набирали“ момичета чрез изнудване и ги принуждавали да проституират зад граница. Те бяха задържани на 16 септември при съвместни дейности на Специализираната прокуратура и ГДБОП. При процесуално-следствените действия бяха задържани пари и зладо за над 500 000 лева и осем луксозни автомобила, както и документи, доказващи вината им.", "date": "2019.09.19", "title": "Сутеньорите от Бургас остават в ареста"}
{"url": "https://www.monitor.bg:443/bg/a/view/odd-crew-i-hellion-stone-trygvat-na-obshto-nacionalno-turne-175839", "text": "Двете най-силни български банди в тежката музика в момента – Odd Crew и Hellion Stone, обединяват сили в общо национално турне тази есен. „Приятели, с огромно удоволствие обявяваме датите за предстоящото ни турне с великаните от Odd Crew. Съветваме ви да си носите каски, защото ще летят глави. Обещано!\", заканиха се с усмивка Hellion Stone, които са на сцена от едва две години.  на двете банди започва на 27 септември от Сливен и ще продължи на 4 октомври в Плевен, 5-ти – Варна, 23-ти – София, 25-ти – Пловдив, за да завърши на 26 октомври в Казанлък. Odd Crew от години се закотви на върха сред по-новите метъл банди, но за Hellion Stone тази бърза популярност е изненада, въпреки че всички музиканти в бандата са със стабилен бекграунд от различни големи групи в миналото си. Малко след като се събраха момчетата издадоха първи дългосвирещ албум и са желан гост на най-големите клубни сцени у нас. В началото на годината те предприеха самостоятелно турне из страната, което също се радваше на голям успех.", "date": "2019.09.19", "title": "Odd Crew и Hellion Stone тръгват на общо национално турне"}
{"url": "https://www.monitor.bg:443/bg/a/view/1-ot-10-raboteshti-s-vtori-zdraven-paket-175849", "text": "1 от 10 работещи със здравна застраховка, сочат данни на Изпълнителната агенция „Медицински надзор“, предоставени на „Монитор“. Около 312 хил. са българите, имащи такава полица, а работещите по информация на статистиката са над 3,1 млн. души. Спрямо общия брой на осигурените 6,2 млн. български граждани делът пада наполовина. Голямата част от застрахованите лица - 301 259, са по групови договори, сключени от фирмите, където работят хората. По индивидуални договори за доброволно здравно застраховане полици притежават едва 9104 души, по данни към края на миналата година. Ирина Пейчева, експерт по този вид застраховки в „Дженерали“, обясни, че популярността на този вид полици непрекъснато се увеличава в България. По думите й нарастването е с много по-бързи темпове, отколкото нарастването в другите сегменти на застрахователния пазар. Тя допълни, че клауза за лечение може да се сключи и към застраховките „Злополука“ и другите видове полици. „Все повече хора предпочитат да сключват застраховка, чрез която да покрият евентуални разходи при болест. За последните осем години те се интересуват все повече и повече, включително и за груповите семейни застраховки за здраве. Преди години подобни застраховки правеха на служителите си само големите предприятия, сега вече се включват и по-малките“, поясни тя и добави, че има и полици със спестовен характер. Статистиката от сайта на Комисията за финансов надзор (КФН) сочи, че към края на миналата година броят на полиците със спестовен елемент е бил 26 879, а за първите две тримесечия на 2019-та са сключени нови - над 18 300. 26 155 са били застрахованите лица по застраховка „Живот“, свързана с инвестиционен фонд. Застрахователната им стойност е за огромната сума от над 202,1 млн. лв., а броят на действащите договори е 28 133. Застрахованите лица с полици „Живот“, имащи спестовен характер, като например за пенсия или рента, са вече 50 000, а договорите за покритието са 11 852. Това показва, че също голяма част от полиците са сключени от работодателите, където въпросните лица са заети. По въпросните полици за полугодието са били предявени само 23 претенции и по тях са изплатени почти 188 бона. Според сайта на КФН по договорите за застраховка „Заболяване“ за първите 6 месеца на годината са били предявени над 347 хил. претенции, като 62 135 са били са събития от минали години. Общата сума на исканите обезщетения от застрахованите е за над 20 млн. лв., като 3,3 млн. лв. са били за минали години. Плащания са били направени по над 84 хил. случая, като застрахованите са получили от застрахователите общо 19,11 млн. лв. Отказани са били над 248 хил. претенции за 1,07 млн. лв. Платените суми от клиентите за полиците по застраховката „Заболяване“ в сегмента на общото застраховане за първото шестмесечие са за над 97,14 млн. лв., а общо изплатените обезщетения - почти 34,4 млн. лв. Над 303 хил. е броят на действащите договори и по рисковата застраховка „Живот“, само с покритие на риска „Смърт“, сочи още информацията от сайта на КФН. Броят на застрахованите лица е над 1,1 милиона, действащите договори са 303 364. По нея за шестмесечието са били предявени 752 иска, а изплатените суми по тях са била на стойност над 6,25 млн. лв. Немалко от застраховките за заболяване, злополука или смърт са краткосрочни и се сключват за определен неголям период от време, най-вече при пътувания в чужбина. Засега обаче за тях не се води специална статистика, която да ги отдели от дългосрочните, обясниха от КФН.", "date": "2019.09.19", "title": "1 от 10 работещи с втори здравен пакет"}
{"url": "https://www.monitor.bg:443/bg/a/view/za-pyrvi-pyt-sofija-shte-e-domakin-na-evropejskata-djaz-konferencija-175834", "text": "София спечели надпреварата да бъде домакин на единствената по рода си Европейска джаз конференция и през септември 2020 г. ще посрещне организатори, програмни директори, мениджъри и продуценти на джаз фестивали и културни оператори от Европа и света. Събитието ще се проведе от 10-и до 13-и септември в НДК и се очаква в него да вземат участие повече от 400 ключови дейци на световната джаз сцена, включително журналисти, музикални агенти и изпълнители. Новината за домакинството на София беше обявена официално по време на тазгодишното издание на събитието в град Новара, Италия. Генералният мениджър на Европейската джаз мрежа Джамбатиста Тофони изрази удовлетворение от координацията и съвместната работа с българските институции и подчерта забележителния дух на столицата и усилията на кмета Йорданка Фандъкова в стремежа й да създава условия за разнообразен културен и социален живот в града. Форумът се организира от Европейската джаз мрежа и се провежда всяка година в различен град в Европа. Съорганизатори от българска страна на седмото издание на конференцията са Фондация A to Z, която стои зад най-мащабния джаз фестивал у  нас – A to JazZ и Националният дворец на културата в партньорство със Столична община, Министерство на културата и Представителството на Европейската комисия в България. “Вече 9 години подкрепяме А to JazZ фестивал и той се превърна в музикалната емблема на София. Сигурна съм, че имаме привилегията да бъдем домакин на 7-та Европейска джаз конференция именно благодарение неговите постижения, утвърждавайки се като едно от водещите джаз събития на стария континент. Този форум ще даде възможност на България за пореден път да се заяви като културна дестинация. Нещо повече, срещата на мениджъри, продуценти и културни оператори от цяла Европа с българските им колеги ще допринесе изключително много за развитието на музикалната сцена у нас”, каза кметът на София г-жа Йорданка Фандъкова. Министърът на културата Боил Банов изрази своята подкрепа за инициативата и сподели, че професионален форум в сферата на културата от такъв ранг се организира за първи път в България. “Идването на всички тези хора, за да се запознаят с българската джаз сцена, е изключителна възможност за музикантите тук да представят творчеството си пред професионална аудитория, което да доведе до директен интерес към тях и до изява на големи международни сцени”, заяви министър Банов. По думите на Петър Димитров, директор A to JazZ, Европейската джаз конференция ще постави началото на бъдещи партньорства и творчески проекти между български и европейски фестивали и артисти, което е потенциална възможност за тяхната реализация извън границите на страната. На свой ред председателят на Съвета на директорите на НДК Борислав Велков изрази удовлетворението си от избора на НДК като място за провеждане на 7-та Европейска джаз конференция. „Това нарежда НДК сред най-значимите европейски и световни културни центрове с принос в развитието на европейската музикална среда и с уникална възможност за подпомагане нивото на събитийния мениджмънт в България”. В рамките на Европейската джаз конференция ще се проведе първият български шоукейс, в който след кандидатстване и селектиране от международна комисия различни джаз проекти ще имат възможност да се представят пред участниците в конференцията. Условията и процедурата за участие ще бъдат обявени през следващите месеци.", "date": "2019.09.19", "title": "За първи път: София ще е домакин на Европейската джаз конференция "}
{"url": "https://www.monitor.bg:443/bg/a/view/chovek-na-komandira-drypnal-shaltera-na-bnr-175845", "text": "Кадър на бившия премиер и ментор на сенчестите кръгове у нас Иван Костов е дръпнал шалтера на БНР. Това разкри „Блиц“, като се позовава на дългогодишен служител на националното радио, който и преди е ставал свидетел на това как настоящият шеф на дирекция „Техника“ в БНР Пламен Костов е спирал излъчването на програмата. Според информацията на „Блиц“ преди седмица, когато спря за 5 часа излъчването на националната програма „Хоризонт“, Пламен Костов е действал по предварителен план за саботаж в услуга на кръга „Капитал“. Оказва се, че директорът на дирекция „Техника“ е истински рецидивист в желанието си да услужи на своя ментор от Драгалевци и на присъдружната на Иво Прокопиев грантова глутница от „журналисти“, пише „Блиц“. Според Красимир Луканов, който е работил в БНР през 2001 г., а сега е част от екипа на „Господари на ефира“, Пламен Костов, тогава административен директор на националното радио, със зъби и нокти е защитавал назначения от Иван Костов тогавашен генерален директор Иван Бориславов. И не само го е защитавал, но и отново е дръпнал шалтера на „Хоризонт“. Ето какво пише Луканов: „Годината е 2001. Цялата програма „Хоризонт“ е на бунт срещу избора на Иван Бориславов за генерален директор. Поетът Бориславов призоваваше по „Хоризонт“ сутрин да се четат стихове, а да не занимаваме хората с политика. Една ранна утрин знаехме, че ще дръпнат шалтера на „Хоризонт“. Събрахме се в 5 часа призори над 50 човека. „Преди всички“ стартира, но в 6.20 сигналът беше спрян и започна излъчване от студио в програма „Христо Ботев“. Цялата програма „Хоризонт“ бе елиминирана задълго, а скоро започнаха и уволненията. Аз бях сред тях. Административен директор на БНР тогава беше Пламен Костов. Той организира локаута, той се беше барикадирал в заместващото студио със своя свита. Години след това му се отблагодариха, като го направиха член на Управителния съвет на БНР. Пламен Костов е енциклопедия на мръсните тайни на Старата къща“. Междувременно стана ясно, че СЕМ може да глоби БНР общо с 27 хиляди лева заради неоправданото спиране на излъчването миналия петък. Това стана ясно по време на заседанието на медийния регулатор в четвъртък. Членовете на съвета се срещнаха с редколегията на програма „Хоризонт“, която поиска оставката на генералния директор на радиото Светослав Костов, както и на управителния съвет на медията.  Според журналистите на карта е поставена свободата на словото. Според членове на СЕМ на този етап за предсрочно прекратяване на мандата на генералния директор не може да се говори, защото Светослав Костов не е имал нарушения. Съветът покани редколегията на радиото и Костов на среща и премести заседанието, на което ще вземе решение относно санкциите за следващия петък.", "date": "2019.09.19", "title": "Човек на Командира дръпнал шалтера на БНР"}
{"url": "https://www.monitor.bg:443/bg/a/view/bylgarija-otdelja-0-1-ot-bvp-za-elektronno-upravlenie-175832", "text": "Държавата инвестира 0,1% от Брутния вътрешен продукт за електронно управление, стана ясно по време на заседание на временната парламентарна комисия за установяване на хакерската атака в НАП. В сравнение, страните от Западна Европа инвестират между 0,6% и 0,8% от БВП, заяви директорът на държавна агенция „Електронно управление“ Атанас Темелков. От агенцията са направили проверка на НАП, но тя е била само по документи, тъй като е такава ролята на одитора. В хода на проверката са забелязани пропуски, за които са отправени и съответни препоръки. Атанас Темелков посочи неправилното надграждане на системата на данъчните като основната причина за изтичането на лични данни на 5 милиона българи. Той допълни, че пробивът в системата на агенцията не се дължи на това, че датира от 2008 г., а произлиза от грешна поддръжка. Откога работи една системна не е важно, стига тя да бъде достатъчно добре изградена и да бъде поддържана.“, коментира Темелков. Той сподели, че за по-голяма киберсигурност при критичните информационни системи, те трябва да бъдат поддържани от една компания, а не от няколко. Натискът за предоставяне на повече електронни услуги с цел улеснение на гражданите също е довел до повишаване на риска от кибератаки. Така че вие срещу него не би следвало да получавате никакви услуги освен чисто информационни“, обясни директорът на \"Електронно управление.", "date": "2019.09.19", "title": "България отделя 0,1% от БВП за електронно управление"}
{"url": "https://www.monitor.bg:443/bg/a/view/eskort-kordoni-i-dva-sektora-chakat-sinite-fenove-na-ovcha-kupel-175827", "text": "Масирано полицейско присъствие предвиждат от СДВР за предстоящото в събота вечер столично дерби между „Славия“ и „Левски“. Органите на реда ще вземат до­пълнителни мерки за сигурност, тъй като са притеснени най-вече от конфликтни точки между враждуващите фракции от агитката на „сините“. За да се предотвратят инциденти полицията изготви два отделни маршрута, по които ултрасите да се придвижат до съо­ръжението в Овча купел. Освен това феновете ще бъдат пра­тени в два отделни сек­тора, за да бъдат далеч едни от други. Вчера бяха пуснати и билетите за привържениците на „Левски“, като цената на пропуските е 20 лева. В деня на мача билети ще се продават на касата на автогара „Овча Купел“, която отваря в 17 ч., и на касите пред сектори „Б“ и „В“, които отварят в 18 ч.  Привържениците на „Левски“ от сектор „Б“ ще заемат същото място и на стадион „Славия“, докато отцепилите се от южната трибуна фенове ще влизат през входа на Сектор „В“ В същото време съдийската комисия повери столичното дерби между „Славия“ и „Левски“ на Драгомир Драганов. Негови асистенти ще бъдат Веселин Мишев и Павлин Михайлов. ", "date": "2019.09.19", "title": "Ескорт, кордони и два сектора чакат „сините“ фенове на Овча купел "}
{"url": "https://www.monitor.bg:443/bg/a/view/obuchavat-stomatolozi-na-dentalni-simulatori-175835", "text": "Върху 50 модерни дентални симулатора ще се обучават студенти в Медицински университет – Варна. Те ще бъдат в новите кабинети, които са финансирани с над 3 млн. лв и бяха открити във ВУЗ-а. С помощта на симулаторите студентите по дентална медицина от началните курсове ще имат възможност да овладеят основни манипулации от изброените специалности в обстановка възможно най-близка до реалната клинична работа, при това със съвременни периферни устройства от най-висок клас. Новите зали са оборудвани със система за модерно дигитално обучение. С помощта на САD - система се контролира и оценява работата на всеки студент. Бъдещите зъболекари ще имат възможност на място да изследват и коригират работата си с помощта на триизмерен образи, получени след сканиране на работните му модели. Интраорални дигитални сканери също ще бъдат на разположение на студените. С тях още в предклиничното си обучение ще бъдат обучени в методите на дигиталната дентална медицина. Симулационните зали разполагат със система за аудиовизуална връзка в реално време с преподавателите провеждащи обучението, без да е необходимо да напуснат работното си място. Новооборудваните симулационни зали са единствени по рода си, както у нас, така и в целия регион. Новата придобивка в материалната база на Факултета по дентална медицина дава възможност за концептуални промени в обучението по дентална медицина и модернизирането му до нивото демонстрирано от водещите университети в света.", "date": "2019.09.19", "title": "Обучават стоматолози на дентални симулатори"}
{"url": "https://www.monitor.bg:443/bg/a/view/startirat-kastingite-za-master-chef-175791", "text": "Екип от кулинарни експерти стартира предварителните кастинги за шестия сезон на кулинарната надпревара MasterChef, която ще се завърне в ефира на bTV през пролетта. Всеки ентусиаст да спечели заветната престилка, титлата MasterChef на България и голямата награда от 100 000 лева, може да се запише за предварителен кастинг в официалния сайт на предаването. Одобрените участници ще прекрачат прага на MasterChef, за да демонстрират уменията си и пред шеф-готвачите Андре Токев, Петър Михалчев и Силвена Роу. Предварителните кастинги за шоуто ще се проведат на 12, 13, 19 и 20 октомври в столичен хотел.", "date": "2019.09.19", "title": "Стартират кастингите за MasterChef "}
{"url": "https://www.monitor.bg:443/bg/a/view/albumyt-filipopolis-sybra-prezidenta-petyr-stojanov-i-trima-kandidati-za-kmet-na-plovdiv-175833", "text": "Представянето на най-новия албум „Филипополис“ на археолога Елена Кесякова и на Димитър (Мимо) Райчев, дългогодишен изследовател и документалист, събра в обновената и разширена Alchemist Residence в Белащица трима кандидати за кмет на Пловдив-Здравко Димитров (ГЕРБ), Дани Каназирева (Съюз за Пловдив) и Николай Бухалов (Кауза Пловдив) и президента Петър Стоянов (1997-2002). „Радвам се да видя, че сме събрали всички по повод новия ни албум с Елена”, откри вечерта Райчев. Той откровено призна, че за неговата подготовка са хвърлили доста труд, но си е струвало. След това даде думата на своя близък приятел – президента Петър Стоянов, който благодари на авторите за усилията, защото книга след книга, страница след страница се пише историята на Пловдив. Държавният глава  /1997-2002/ изрази признателност и към братята близнаци докторите Невен и Ангел Енчеви за помощта книгата да види бял свят и за гостоприемството. „Познавам ги от самото им раждане, защото техният баща Йордан Енчев беше нашият любим учител в гимназията /б.а. - СОУ „Патриах Евтимий“, бившата „Лиляна Димитрова“/”, заяви Стоянов. Той уточни, че е прочел много внимателно албума, който е доработено издание на предишна книга на авторите от 2008 г. „Българите идват по тези земи и заварват една цивилизация, няма нищо страшно в това, че сме наследници на тези богатства. Страшно би било, ако не се отнасяхме с тях като стопани. Историите са живи, благодарение на такива книги и автори“, посочи Стоянов. „Дано поколенията не говорят за нас, че сме били жестоки и лоши управници”, заяви и  областният управител Здравко Димитров. Той благодари на Кесякова и Райчев за положените усилия да съхранят историята за поколенията. Продължавайте да работите и нека заедно оставим на децата си един хубав град, защото Пловдив е в сърцата ни, заяви губернаторът. По думите на археолога Елена Кесякова освен нови разкрития, албумът прецизира и много от датировките на фактите. Тя разказа за някои от тях, но остави хората сами да се запознаят, след като прочетат „Филипополис“. Сред гостите бяха почетният консул на Италия в Пловдив Джузепе Ди Франческо, турският консул Хюсеин Ергани, скулпторът Цвятко Сиромашки, оперният певец Ивайло Михайлов, зам.-кметът по култура Александър Държиков, проф. Даниела Дженева, ръководител на ансамбъл „Тракия“, Тони Симидчиева-председател на Регионалната занаятчийска камара, водещите медицински специалисти – д-р Георги Крумов, д-р Георги Сакакушев, д-р Гюрай Ходжев, кандидатите за районни кметове Георги Титюков и Георги Стаменов.", "date": "2019.09.19", "title": "Албумът „Филипополис“ събра Петър Стоянов и трима кандидати за кмет на Пловдив"}
{"url": "https://www.monitor.bg:443/bg/a/view/prokopiev-co-prodali-akciite-na-evn-s-25-po-evtino-175831", "text": "Миноритарният пакет акции на държавата в ЕВН е бил продаден с 25% по-евтино от прогнозната им стойност. Това става ясно от тройна комплексна съдебно-счетоводна и икономическа експертиза, която бе представена в спецсъда по делото за продажбата на 33% от „ЕВН България Електроразпределение“ АД на неизгодна цена. Според прокуратурата с тази сделка държавната хазна е била ощетена с близо 21 млн. лв. Подсъдими по процеса са разградският олигарх Иво Прокопиев, бившите министри на финансите и на енергетиката Симеон Дянков и Трайчо Трайков, и трима от фирмата на Прокопиев „Булброкърс“ - управителят Радослав Рачев и акционерите Петър Василев и Любомир Евстатиев. Става въпрос за сделка в края на 2011 г., проведена на Българската фондова борса. На 21 декември бил проведен първият смесен закрит аукцион с първоначална продажна цена на една акция 1373,92 лв. и били продадени 51 022 акции, като средната постигната цена била малко над 1 632,56 лв. Купувач бил мажоритарният собственик на „ЕВН България Електроразпределение“ АД в лицето на ЕВН Австрия, а инвестиционен посредник – „Булброкърс“ ЕАД. На следващия ден били продадени останалите 531 акции отново на същия купувач. В нарушение на Закона за приватизация „Булброкърс“ е участвал като довереник и посредник както от страна на държавата в лицето на Агенцията за приватизация, така и от страна на мажоритарния собственик ЕВН Австрия. Парите от продажбата пък отишли вместо в Сребърния фонд, в специално създадената Държавна консолидационна компания и така според прокуратурата били ощетени българските пенсионери. За да обяснят заключенията на съдебно-счетоводна и икономическа експертиза, три вещи лица се явиха в съда. Експертизата е определила цената на предприятието и на акциите по специални банкови и финансови формули въз основа на данните на оценителската компания „Инженеринг сервиз“. Според заключението на експертизата пазарната стойност на ЕВН към 30 юни 2011 г. надхвърля 421 млн. лв., а на една акция – 2 хил. лв. Защитата на подсъдимите обаче не хареса заключенията на специалистите и започна да прилага процедурни хватки. Така защитниците на Прокопиев, Дянков и Трайков поискаха всеки от тримата експерти да каже какво образование, квалификации и опит като оценител има. Вещите лица изброиха дълъг списък от образования, научни титли и сертификати. В следващия момент обаче адвокатите поискаха съдът да разпореди на експертите да представят какви точно изчисления са направили, за да достигнат до цитираните заключения. „Експертизата не е обоснована, не са описани изчисленията, за да ги проверим. Клиентите ни твърдят, че са грешни“, заявиха в хор адвокатите на подсъдимите. Съдът разпореди вещите лица да изготвят допълнение към експертизата, където да опишат използваните формули. „Смятам, че експертизата е коректна. Тя използва математически методи. По общоизвестни формули – банкови и финансови, ние даваме заключение по метода на дискунтираните парични потоци, т.е. какви потоци дружеството евентуално ще генерира, какви загуби ще направи и съответно каква ще бъде евентуално цената. Като база използваме предоставените от следствието данни, изготвени от „Инженеринг сервиз“. Ние правим експертно заключение, не определяме вина и не правим правни изводи“, обясни по-късно пред журналисти докторът по икономика проф. Симеон Ананиев, един от тримата автори на експертизата. Тя ще бъде разгледана отново в съда в началото на декември. На 19 март т.г. съсобственикът и зам.-управител на „Инженеринг сервиз“ Бойка Бончева свидетелства пред съда, че „Булброкърс“ се е намесила в работата на нейното дружество, което било наето от хората на олигарха, за да направи оценка на стойността на акциите. „Инженеринг сервиз“ и „Булброкърс“ подписали договор и вместо възложителят да остави оценителят сам да избере метода, по който да направи оценката, му казал кой да е той. Оценителят нито веднъж не е контактувал с ЕВН, необходимите данни препредавали от „Булброкърс“ и дори сами се явили да защитят оценката през Агенцията по приватизация. „Не съм допускала, че „Булброкърс“ ще манипулира търга на борсата, както научих по-късно от г-н Мавродиев и медиите, които съобщиха за случая. Притесних се, защото оценката е на нашето дружества“, каза още Бончева.", "date": "2019.09.19", "title": "Прокопиев & Co продали акциите на ЕВН с 25% по-евтино"}
{"url": "https://www.monitor.bg:443/bg/a/view/do-uli-prekite-investicii-v-bylgarija-vyzlizat-na-532-7-mln-evro-175844", "text": "Нетният поток на преките инвестиции в България е положителен в размер на 532.7 млн. евро, показват предварителните данни на Българската народна банка (БНБ) за периода януари-юли 2019 г. На годишна база той е по-голям с 363.2 млн. евро, като за първите седем месеца на предходната година беше положителен в размер на 169.5 млн. евро. Само през юли 2019 г. потокът е на плюс и възлиза на 8 млн. евро, като преди година беше 114.9 млн. евро. Нетният поток на преките инвестиции в чужбина пък за периода е 231 млн. евро, при 130.6 млн. евро година по-рано. През юли той е положителен и е 46.8 млн. евро, а през 2018 г. е бил 26.5 млн. евро. От БНБ информират, че съгласно предварителните данни, размерът на преките инвестиции в страната към първото тримесечие на годината е 43.277 млрд. евро, при 43.035 млрд. евро в края на миналата година. Подстатия Дялов капитал и реинвестиране на печалба е в размер на 33.819 млрд. евро, като намалява с 49.2 млн. евро спрямо декември 2018 г. Подстатия Дългови инструменти е 9.458 млрд. евро и нараства с 291.3 млн. евро спрямо декември миналата година (9.166 млрд. евро). Дяловият капитал, включваш преведени и изтеглени парични и апортни вноски на нерезиденти в/от капитала и резервите на български дружества, както и постъпления и плащания по сделки с недвижими имоти в страната е отрицателен в размер на 333.6 млн. евро за първите седем месеца на тази година. Той е по-нисък с 324.2 млн. евро спрямо същия период през 2018 г., когато беше с отрицателен знак – 9.4 млн. евро. Най-голям дял в инвестициите в недвижими имоти имат вложителите от Русия с 1.1 млн. евро, следвани от тези от Холандия (0.6 млн. евро) и Латвия (0.6 млн. евро). Показателят, който отговаря за дела на чуждестранните инвеститори в текущата печалба или загуба на дружеството, е отрицателен и възлиза на 72.1 млн. евро спрямо положителни 26.5 млн. евро година по-рано. За седемте месеца на тази година нетният поток по подстатия Дългови инструменти (промяната в нетните задължения между дружествата с чуждестранно участие и преките чуждестранни инвеститори по финансови, облигационни и търговски кредити) възлиза на 938.4 млн. евро, при 152.4 млн. евро за периода от януари до юли 2018 г.  Най-големите нетни потоци по преки инвестиции в страната за 2019 г. са направени от холандци (221 млн. евро), германци (188,6 млн. евро) и от гражданите на Великобритания (103.8 млн. евро).", "date": "2019.09.19", "title": "До юли: Преките инвестиции в България възлизат на 532.7 млн. евро"}
{"url": "https://www.monitor.bg:443/bg/a/view/orlin-pavlov-i-mihaela-fileva-zatancuvaha-iz-plovdiv-175820", "text": "В страстно танго и лудешки танци, така камерата е запечатала Орлин Павлов и Михаела Филева във видеоклипа към първия им дует „Завръщане“. Парчето е част от саундтрака на едноименни филм на Ники Илиев, който на 18 октомври ще излезе на голям екран, а самият Орлин изпълнява една от главните роли. Специално заснетите кадри между двамата певци са направени в една от най-романтичните части на Плводив – квартал капана и са преплетени с моменти от лентата, които зрителите ще видят за пръв път. През клипа минават Диляна Попова, смият Ники Илиев, Сашо Кадиев, Бойко Кръстанов и целия каст на „Завръщане“. Финалът пък е от плаващия концерт на Орлин Плавлов на гребната база в Пловдив, където бяха заснети и част от последните кадри на лентата, и където парчето направи своята премиера. Режисьор на видеоклипа е Николай Драганов, а оператор Борил Петров. Музиката и текстът на песента са на Владимир Ампов – Графа, а аранжиментът той прави заедно с Борислав Бояджиев - Борче. Песента е смело завръщане към любимото на поколения меломани деветдесетарско звучене, а финалният мастеринг е направен в САЩ.", "date": "2019.09.19", "title": "Орлин Павлов и Михаела Филева затанцуваха из Пловдив (ВИДЕО)"}
{"url": "https://www.monitor.bg:443/bg/a/view/obnadejdavashti-prognozi-za-dejv-mystejn-175795", "text": "След като през юни гласът на Megadeth Дейв Мъстейн съобщи ужасната новина, че е диагностициран с рак на гърлото, преди ден той даде нова обнадеждаваща информация за здравословното си състояние. Искам да благодаря на всички ви за подкрепата и добрите пожелания през последните няколко месеца. Нямам думи, с които да изразя благодарността си, че по този труден път вие ми помагате като заставате в моя ъгъл на ринга в тази битка“, написа Мъстейн. От публикацията му в социалните мрежи става ясно, че финалната оценка на здравословното му състояние ще бъде направена до две седмици. Междувременно бандата се готви усилено за събитието си Megacruise, на което Дейв определено е планирал да се изяви. Остават по-малко от 30 дни докато разтресем Пасифика“, заканва се Мъстейн. Припомняме, че групата, заедно с бандите Five Finger Death Punch и Bad Wolves, обявиха европейско турне през 2020 г, който ще премине през 20 града в Германия, Финландия, Швеция, Норвегия,Дания, Холандия, Франция, Великобритания, Италия, Полша, Чехия, Унгария и Швейцария. Megadeth работят в момента и по нов албум, като Мъстейн също е в студио.", "date": "2019.09.19", "title": "Обнадеждаващи прогнози за Дейв Мъстейн"}
{"url": "https://www.monitor.bg:443/bg/a/view/ariana-grande-trygna-na-turne-s-kuchetata-si-175841", "text": "Поп старлетката Ариана Гранде стегна куфарите за турне, като багажът й включва аксесоари за домашните й любимци. Причината – певицата реши да пътува до Европа с двете си кучета. Тя е качила Майрън и Тулуз на частен самолет и те са пристигнали три часа преди нея в Глазгоу.  Домашните любимци са били настанени в луксозния й хотелски апартамент, в който нощувката струва 2500 британски лири. Тя държала да бъде в компанията на кучетата, защото те я успокоявали и намалявали чувството й за тревожност. Докато певицата отсъствала те били поверени на специален гледач. Четириногите разполагали с отделна стая в хотелския апартамент на певицата. За шотландския си престой Майрън и Тулуз били разкрасени със специални нашийници с шарка от шотландско каре.", "date": "2019.09.19", "title": "Ариана Гранде тръгна на турне с кучетата си"}
{"url": "https://www.monitor.bg:443/bg/a/view/zapochnaha-godishnite-nagradi-v-turizma-2019-g-175824", "text": "Министърът на туризма Николина Ангелкова обяви начало на Годишните награди в туризма за 2019 г. Това ще е четвъртото издание на наградите, които за това време се утвърдиха като признание за прилаганите добри практики и усилена работа за туризма през последните 12 месеца. „Очакваме тази година състезанието да е още по-оспорвано, така ще откроим най-добрите в сектора и ще отдадем вниманието, което заслужават“, коментира ресорният министър. Кандидатури се подават онлайн на платформата  . Там са описани подробно и всички условия, на които е необходимо да отговарят участниците. Тези предложения, които отговарят на критериите, ще бъдат обявени на сайта на наградите и за тях ще започне онлайн гласуването. Тази година надпреварата отново ще има 16 категории, от които 6 професионални, 5 художествени и 4 специално предназначени за българските общини. Голямата награда в категория „Изборът на българите“ традиционно ще бъде определена сред всички туристически обекти, включени в „100-те национални“ и „50-те малко познати места“. Категория „Туристическа атракция/обект“ е допълнена и надградена. Наименованието ѝ се променя в „Туристическа атракция/обект и устойчивост на инвестицията“. Така обхватът й се разширява, като се включват критерии за устойчивост в работата и управлението на обектите. В художествените категории - за публикации на тема туризъм, всяка медия може да участва само с един материал или свой представител в една категория. Медиите с онлайн сайтове, могат да участват и в категорията „Журналистически материал на тема туризъм в България в онлайн медия“ с материал, който е бил поместен на сайта, но той трябва да е различен от материала, с който кандидатстват за основната си категория. Онлайн вот ще определи носителите на награди във всяка категория. Всеки може да гласува еднократно за един участник в рамките на една категория (отчита се едно гласуване от всеки IP адрес), като може да се подкрепи кандидат от всяка категория. Експертите ще следят внимателно да не се допуска манипулиране и нерегламентирано генериране на гласове. Тази година контролът ще бъде завишен, предвидени са допълнителни мерки, с които да се минимизират възможности за промяна на електронния вот. Опити за намеса ще бъдат своевременно отчитани и ще повлияят негативно за класирането на съответния кандидат. Наградените ще бъдат обявени на официална церемония в София на 16 декември 2019 г.", "date": "2019.09.19", "title": "Започнаха Годишните награди в туризма 2019 г."}
{"url": "https://www.monitor.bg:443/bg/a/view/berbatov-oficialno-sloji-kraj-na-karierata-si-175840", "text": "Димитър Бербатов официално сложи край на кариерата си. 38-годишният играч е без отбор вече година и половина, но все си оставяше вратичка, че може да облече отново футболния екип. След като не получи сериозни оферти обаче, Бербо реши да сложи точка на кариерата си като играч. Той направи това със съобщение на английски език в профила си в Instagram, придружено от видео също на английски. Бившият капитан на националния отбор призна, че е избрал датата символично – 9 години от паметния му хеттрик във вратата на „Ливърпул“ с екипа на „Манчестър Юнайтед“. „Реших точно на този ден да споделя нещо, за което се готвех доста дълго време, пише Бербатов в обръщението си до феновете. - Хора ме спираха и ми казваха, че трябва да се откажа официално, да напиша нещо, не можело просто така да спра. И ето, правя го. Искам да подчертая обаче, че слагам край на кариерата си като футболист, но ще остана във футбола по един или друг начин. Всичко дяволски много ще ми липсва – тренировките, головете, напрежението, съотборниците ми. Играх заедно с едни от най-великите футболисти и вкарвах голове на най-големите европейски клубове, идвайки от малка страна като България. Благодаря на всички, които ме подкрепяха през всичкото това време“, написа Бербо, който озаглави сбогуването си „My Way” по песента на Франк Синатра.", "date": "2019.09.19", "title": "Бербатов официално сложи край на кариерата си"}
{"url": "https://www.monitor.bg:443/bg/a/view/55-mln-lv-e-investirala-stolichnata-obshtina-v-zdraveopazvaneto-175823", "text": "Общо 55 млн. лв. е инвестирала Столичната община в общинското здравеопазване през последните четири години. Това съобщи кметът Йорданка Фандъкова при посещението си на реновираната клиника по обща хирургия в Първа градска болница, за която е закупена нова ендоскопска апаратура за диагностични и терапевтични процедури. Столичната община инвестира средно годишно между 8 и 9 млн. лв. за подкрепа на общинските болници за дейности, които не се финансират от НЗОК, посочи столичният кмет. Тя информира, че за Първа градска болница само тази година общината е осигурила над 600 хил.лв. Успяхме да направим така, че нашите болници да станат конкурентни. Първа градска стана и първата общинска университетска болница, която позволява специалистите да се хабилитират, подчерта кметът Фандъкова. По думите й в общинското здравеопазване е налице голяма промяна. През първите години на управление в общината ни се налагаше да спасяваме общинските болници от фалит и от приватизация. Подкрепихме ги, намерихме за тях добри мениджърски екипи и постепенно изчистваме задълженията им, каза Фандъкова. Тя подчерта, че общината инвестира във всички общински болници и Диагностично-консултативни центрове.", "date": "2019.09.19", "title": "55 млн. лв. е инвестирала Столичната община в здравеопазването "}
{"url": "https://www.monitor.bg:443/bg/a/view/vlizame-v-cheren-spisyk-ako-ne-se-spravim-s-morbili-175816", "text": "България ще бъде вкарана в черен здравен списък, ако не се справи с бума на морбили до месец февруари 2020 година. Това стана ясно от изявление на проф. Тодор Кантарджиев, национален консултант по микробиология и директор на Националния център по заразни и паразитни болести пред БНТ. Той увери, че сме овладели епидемията от заразата, но ако до тогава не се справим окончателно, влизаме в групата на държавите, които имат вътрешно разпределение на морбили. Регистрираните до момента случаи на морбили са 1158, каза още проф. Кантарджиев. Може да кажем обаче, че епидемията сериозно затихва. В Област Бургас, където тя започна февруари месец, вече нямаме случаи. Ликвидирана е и в областите Кюстендил и Пазарджик. Проблемът в момента е в София и София-град, последните три седмици имаме по три четири болни, това са главно деца в пред имунизационна възраст, каза още проф. Кантарджиев. Когато епидемията се разпространи от здравните заведения в Разложко, тогава на няколко пъти настоявахме имунизацията да обхваща застрашените групи, които боледуват, категоричен бе той. По думите му, в никакъв случай не бива да се допуска да се пише в регистрите, че дете е ваксинирано без да му е поставена ваксина, тъй като това е най-голямата грешка. Националният консултант проф. Тодор Кантарджиев припомни как заразата пламна у нас. Деца с морбили бяха вкарани заедно с бебета в детското отделение. Болници допуснаха големи грешки - не провериха кръвта на персонала и така заразата се разпространи, посочи още експертът. Майки, пазете си децата, преди да бъдат поставени ваксините. Децата трябва да избягват досег с други деца, отправи призив лекарят към родителите. По думите му бумът на морбили в България е изпитание за здравната система и подчерта, че човек се заразява най-лесно, който не е ваксиниран. Проф. Кантарджиев подчерта, че отчетените само на книга, но ненаправени имунизации са изключително опасни. Специалистът посочи, че най-уязвими от морбили са бебетата до 13-месеца, тъй като ваксината се поставя след тази възраст и до тогава те не са защитени от инфекцията. Междувременно, продължават извънредните имунизации срещу болестта в няколко области в страната. Специалисти от Регионалната здравна инспекция в Пловдив имунизират всички деца от уязвимите групи на възраст от 13 месеца до 8-годишна възраст от уязвимите групи в областта. По данни на инспекцията са осигурени 5000 дози от ваксината, които вече са раздадени на общопрактикуващите лекари. джипитата ги поставят по изготвени списъци с имената на лицата, които подлежат на ваксиниране, като те трябва да приключат до края на септември. От там обясниха, че в областта няма заразени, но мярката е превантивна. По резпореждане на Министерството на здравеопазването извънредни имунизации се правят още в областите Пазарджик, Сливен и Бургас.", "date": "2019.09.19", "title": "Влизаме в черен списък, ако не се справим с морбили "}
{"url": "https://www.monitor.bg:443/bg/a/view/nad-200-arheologicheski-nahodki-vryshta-ministyr-banov-ot-germanija-175813", "text": "Точно 202 ценни археологически находки връща в България министърът на културата Боил Банов. Той прие ценните предмети на специална церемония в българското посолство в Берлин днес, в присъствието на представители на държавния министър по въпросите на културата и медиите на Германия и българското Министерство на културата, дипломати и представители на службите на двете страни. Културните ценности са задържани при опит да бъдат продадени на пазара на антики. Това е станало благодарение на ефективното сътрудничество между Федералното министерство на финансите, Главната митническа служба в Берлин, Баварската държавна служба за криминални разследвания и българските институции – Националния археологически институт и посолството на страната ни в германската столица. „Благодаря на германските и на българските служби, на Федералното правителство и на българското посолство за техния професионализъм и работа по превенцията на трафика на културни ценности. Мисля, че заедно даваме ясен знак към всички, които имат намерение да вършат подобни престъпления и незаконна търговия с антики. Ако случаите занапред стават по-редки, то ще означава, че сме успели в целите, които сме си поставили“, каза министърът на културата при получаването на артефактите. „Мястото на културното наследство е в музеите и в галериите, достъпно за учените и публиката“, допълни министър Боил Банов и изрази надежда, че институциите на европейско ниво ще продължат да работят заедно и за предотвратяването и разкриването и на други подобни престъпления с цел опазване на общото историческо наследство. „Този акт съответства напълно с целите на Закона за защита на културните ценности, който влезе в сила през 2016 г.: Германия не трябва да предлага пазар на обекти, които са напуснали нелегално страните си на произход“, каза в приветствие от името на държавния министър по въпросите на културата и медиите проф. Моника Грютерс д-р Ян Оле Пюшел, директор на дирекция „Филм, медии и международна дейност“. Той подчерта огромното значение на диалога не само между германските и българските власти, но и на равнище ЕС за защита на културните ценности, включително по време на българското председателство на Съвета на ЕС и по неотдавна приетия регламент за ефективни правила за внос и защита на културните ценности от трети страни. По време на работното посещение в Германия министърът на културата Боил Банов ще се срещне и със сенатора по културните и европейските въпроси на провинция Берлин д-р Клаус Ледерер. Предстои двамата да обсъдят не само престъпленията с културни ценности, но и възможностите за разширяване на двустранния обмен във всички области на изкуството и културата.      ", "date": "2019.09.19", "title": "Над 200 археологически находки връща министър Банов от Германия"}
{"url": "https://www.monitor.bg:443/bg/a/view/objavjavat-pretendentite-za-zlatnata-topka-na-21-oktomvri-175826", "text": "Списъкът с 30-те номинирани, които ще спорят за \"Златната топка\" ще бъде оповестен след малко повече от месец - на 21 октомври. Това обявиха организаторите на анкетата от \"Франс футбол\". След обявяването на номинираните жури, съставено от 180 журналисти, ще определи и победителя за най-престижната индивидуална футболна награда. Самата церемония ще се проведе на 2 декември в Париж. На пресконференцията, организирана от \"Франс Футбол\", бяха обявени още две новини. За първи път ще бъде връчена наградата на името на легендарния Лев Яшин, който до момента е и единственият вратар, печелил \"Златната топка\". Отличието ще получи най-добрият страж в света, като прогнозите са, че нейният носител ще бъде Алисон Бекер. Освен това бившата звезда на “Челси” Дидие Дрогба ще бъде новият посланик на \"Златната топка\".", "date": "2019.09.19", "title": "Обявяват претендентите за „Златната топка“ на 21 октомври"}
{"url": "https://www.monitor.bg:443/bg/a/view/synarodnichka-sprja-ulijana-janeva-za-bronza-v-kazahstan-175825", "text": "Българката Елис Манолова спечели бронз, но за Азербайджан, в неолимпийската категория до 65 кг. като спря националката Юлияна Янева на световното първенство по борба в Нурсултан, Казахстан. Манолова, която е номер 1 в Европа за 2019 г. победи с 3:1. Световната вицешампионка за девойки от 2017 г. Янева стигна до мача за бронза с успех на репешажите срещу Аина Темиртасова (Казахстан) с 6:1 точки. По-рано днес в категория до 62 килограма, Тайбе Юсеин се класира за финала, с което донесе втори медал и първа олимпийска квота за България за Игрите в Токио от световния шампионат.", "date": "2019.09.19", "title": "Сънародничка спря Юлияна Янева за бронза в Казахстан"}
{"url": "https://www.monitor.bg:443/bg/a/view/eksperti-zloupotrebata-s-bolnichni-da-se-kriminalizira-175828", "text": "Злоупотребите с болнични дни трябва да се криминализират, заяви икономическият експерт Мика Зайкова в четвъртък. Според нея спирането на плащане при болест е \"нечовешко и незаконно\", като обезщетението трябвало да се плаща, но не от бизнеса. Това е било временна антикризисна мярка, която законодателството е превърнало в постоянна, за да спаси някои институции от фалит, обясни Зайкова пред bTV. Злоупотребите с болничните листове налагат промяна в системата, коментира пък председателят на Асоциацията на индустриалния капитал (АИКБ) Васил Велев. Той посочи, че в България средно се взимат между 9 и 10 болнични дни, докато в други страни броят е значително по-малък. Велев допълни, че годишно се изплащат и допълнителни 5 млн. лв. от предприятията, без да се имат предвид изплащанията от НОИ. Бизнесът иска \"период на изчакване“, което е ефективна мярка, която се прилага в повечето европейски страни. В момента у нас работодателят плаща от 1-вия до 3-тия ден на болничния в размер на 70% от заплащането, а след третия ден държавата плаща 80% от възнаграждението на служителя. От бизнеса предлагат първите три дни от болничния да се считат за нулеви и да не се плащат. Както „Монитор“ вече писа, от януари до април тази година НОИ е изплатил 130 159 820 лв., а за същия период през миналата година сумата е с 10 милиона по-малко - 119 227 271 лв. Увеличение на издаването на болнични листове се отчита и през летния сезон и около празнични дни, което само по себе си говори за доста съмнителна практика на издаване, коментират от осигурителния институт. За първите шест месеца на 2018 г., както и за полугодието на 2019 г., данните са сходни - около 1,6 милиона са издадените болнични за общо заболяване. Общият брой болнични листове за 2018 г. е 3 229 650. Около 3,5 млн. е очакваният брой на болничните листове пък за цялата 2019 г. според данните на Националния осигурителен институт. Според официалната статистика за последните 3 години у нас има близо 3300 отменени болнични листа, а наказаните са средно около 7 души, изтъкна още Васил Велев. Доктор Николай Брънзалов от Националното сдружение на общопрактикуващите лекари пък коментира, че бизнесът не страда заради лекарите, тъй като тяхната работа е да прегледат пациента и да го върнат възможно най-бързо на работа. Брънзалов посочи още, че ако има злоупотреби с болничните, те трябва да подлежат на наказателна отговорност. Лекарят предложи да се направи статистика за броя отпуснати болнични дни по отделните пера на заведенията, брой хоспитализирани и дадено време за възстановяване. Той заяви, че Българският лекарски съюз иска среща с бизнеса, за да се обсъдят проблемните точки.", "date": "2019.09.19", "title": "Експерти: Злоупотребата с болнични  да се криминализира "}
{"url": "https://www.monitor.bg:443/bg/a/view/biznesyt-za-dostavkite-na-hrani-v-uchilishtata-tova-e-parodija-i-haos-175830", "text": "Доставките в училищата по схемите „Училищен плод“ и „Училищно мляко“ стават хаотично и има много проблеми, смятат от браншовите организации у нас. Причина за недоволството на родните производители станаха объркващите сигнали и указания от Държавен фонд „Земеделие“ (ДФЗ). Според действащата от 2018 г. Наредба за условията и реда за прилагане на схеми за предоставяне на плодове и зеленчуци, и на мляко и млечни продукти в учебните заведения избраният доставчик ще обслужва дадено училище в продължение на 3 години. Този март обаче бяха въведени изменения, едно от които упълномощава директорите сами да избират доставчиците по схемите „Училищен плод“ и „Училищно мляко“. В рамките на 2 месеца това лято от фонда допълнително объркаха ръководителите на 3400 учебни заведения като изпратиха имейли, с които приканват да се изпращат заявления за доставчици като на практика така актовете на В началото на август от ДФЗ обявиха прием на документи по проведени процедури, за който нямаше точни указания. Крайният резултат бе това, че много училища имат одобрен доставчик от миналата година и още един такъв заради проведена процедура. Впоследствие това доведе до двоен бюджет, доставки и финансиране. „Нашата цел е българските деца, които влизат в ясли, детски градини, училища да консумират най-доброто качество на българските храни“, коментира председателят на Националния браншови съюз на хлебарите и сладкарите Мариана Кукушева. Според нея така се създава кулинарен вкус на децата към храните, стимулира се икономиката като се подпомагат местните производители и се развива конкуренция на база качество, а не цена. „Това са храните, които носят печата на бранша – те се произвеждат по достъпни ясно определени рецепти, технология и имат определен срок на годност“, каза още Кукушева. каза председателят на Асоциацията на млекопреработвателите в България инж. Димитър Зоров. Според него голяма част от директорите не знаят как да подходят. „Директорите бяха подведени да правят нови процедури“, допълни Зоров. „Хаосът, безредието и неяснотите започнаха още през март, а тази наредба не може да бъде тълкувана като добър административен акт“, заяви и зам.-председателят на Националната асоциация на млекопреработвателите Владислав Михайлов. Той изтъкна, че от десетки изпратени писма до фонда, нито едно не е получило отговор. Михайлов направи апел и към премиера Борисов, който да наложи най-висшата санкция. Към земеделския министър Десислава Танева Михайлов се обърна с въпрос. „Защо обърнахме нещата на 180 градуса? От това да бъдете майка на аграрния сектор, сега се обръщате на мащеха“, завърши той. По негови думи има продукция за милиони левове, с която браншът не знае какво да прави. а никой няма да иска да плати таксите за това“, завърши той като заплаши, че накрая продуктите ще бъдат на жълтите павета, където ще се дават безплатно. „Продуктите са специфични и няма как да бъдат продадени на пазара – това са 30 гр кашкавал или 250 гр мляко, от които никой не се интересува“, каза още Зоров. Михайлов пък бе на мнение, че ако до няколко дни се дадат прости указания, доставките могат да започнат от другата седмица. Ако бездействието продължи, то доставките може да не започнат и октомври, и ноември. От фонд „Земеделие“ отвърнаха на критиките с това, че чакат решение от 5-членния състав на Висшия съдебен съвет (ВАС). „Програмите няма да бъдат компроментирани, към момента няма оттеглени актове и се извършват проверки“, коментираха от ведомството. Според тях решението ще покаже как да се действа и по стара, и по нова процедура, но според адвокати това няма да промени нищо. „В случаите, където има колизия, то те се дължат на измененията и се надяваме в най-скоро да има определение от ВАС, което да даде ясно тълкуване по отношение на прилагането на схемата“, коментира зам.-шефът на ДФЗ. Засега там, където няма изменение на доставчика или има кандидатстване за пръв път, то там ще има доставки, за останалите случаи обаче ще се чака съдът като не е ясно дали за тях ще има храна.", "date": "2019.09.19", "title": "Бизнесът: Хаос с указанията за доставки на плодове и мляко в школата"}
{"url": "https://www.monitor.bg:443/bg/a/view/kalejn-i-taseva-stignaha-do-borbata-za-kvotite-175818", "text": "Боряна Калейн и Катрин Тасева се класираха за финалите на индивидуалния многобой на световното първенство по художествена гимнастика в Баку (Азер). Те намериха място сред първите 24 от общо 110 гимнастички, като завършиха съответно 9-а и 20-а в квалификациите. Така утре Калейн и Тасева ще се борят за медалите и за квотите за Токио. Днес Боряна излезе на лента за 6-ото си съчетание на световното и след малки неточности получи оценка от 19,050 т., което й отреди 12-а позиция на този уред. Непосредствено пред нея, 11-а, е капитанката на тима ни Невяна Владинова, която бе оценена с 19,250 т. Така Неви не успя да изпълни целта си да играе на финал на любимата си лента, но остана удовлетворена, че е помогнала на отбора. Катрин Тасева допусна леки грешки и се нареди 15-а на лента с 18,800 т. Утре Тасева ще играе в първия поток във финала на многобоя от 13.30 ч, където са класиралите се от 13-о до 24-о място. Калейн започва битката в по-силния поток от 16.40 ч. Квоти за олимпиадата в Токио догодина ще вземат първите 16 във финалите на многобой. В отборната надпреварата българките значително отстъпиха от позициите си от София 2018, когато се окичиха със сребърните медали. Нашите събраха 164,250 т., което им отреди 6-о място. Шампионки за пореден път са рускините. Близначките Дина и Арина Аверини и Екатерина Селезньова събраха актив от 186,500 т. Втори завърши тимът на Израел със 174,750 т., а с бронзовите медали се окичиха представителките на Беларус със 168,550 т. Пред нас са още силните отбори на Италия и Украйна, а зад нас останаха американки, японки и др.", "date": "2019.09.19", "title": "Калейн и Тасева стигнаха до борбата за квотите"}
{"url": "https://www.monitor.bg:443/bg/a/view/beni-ganc-gotov-da-stane-premier-na-izrael-175821", "text": "Големият съперник на Бенямин Нетаняху в израелските парламентарни избори Бени Ганц заяви, че иска да е премиер в правителство на националното единство, което да изведе страната от политическата безизходица, предаде Франс прес. \"Израелците искат правителство на единството. Възнамерявам да съставя широко либерално правителство и да го оглавя\", заяви Ганц преди заседание с ръководни кадри на центристката си партия \"Синьо и бяло\". \"Съставянето на правителството вече започна. Аз ще водя преговорите и няма да се поддавам на натиск. По последни данни от преброяването на гласовете ние имаме 33 места в Кнесета и сме на първо място, а Нетаняху не успя да доведе десния си блок до победа\", заяви Ганц. След преброяване на 97 процента от гласовете партията \"Синьо и бяло\" на Ганц получава 33 места в 120-местния парламент, а партията Ликуд на Нетаняху - 31.", "date": "2019.09.19", "title": "Бени Ганц готов да стане премиер на Израел"}
{"url": "https://www.monitor.bg:443/bg/a/view/pravitelstvoto-dade-bivsh-sanatorium-vyv-vetren-za-socialen-centyr-175812", "text": "На община Септември се прехвърля безвъзмездно правото на собственост върху имот – държавна собственост който се намира на ул. „Четиридесет и четвърта“ № 33 в гр. Ветрен и представлява „Санаториум“, с площ 13 100 кв. м, ведно с построените върху него сгради. Това реши кабинетът на редовното си заседание в сряда. Общината ще използва имота за разкриване на Център за социална рехабилитация и интеграция за деца и пълнолетни лица с увреждания към община Септември. Предоставянето на услугата подкрепа на индивидуалното развитие, поддържане и придобиване на нови способности и самостоятелност на лица с различни по вид и степен на увреждане, както и подкрепа на лица от различни рискови групи, чрез целенасочени дейности, за интеграция и превенция на социалното изключване.", "date": "2019.09.19", "title": "Правителството даде бивш санаториум във Ветрен за социален център"}
{"url": "https://www.monitor.bg:443/bg/a/view/system-of-a-down-objaviha-turne-v-evropa-175794", "text": "След като две години кракът им не беше стъпвал на Стария континент, System Of A Down най-накрая обявиха турне в Европа през 2020 г. Бандата ще долети през лятото, като обеща дълга обиколка. За момента са обявени обаче само няколко фестивални участия. „Много се вълнуваме да обяви първото от много планирани участия в Европа идната година. То ще е нашето завръщане във Финландия на фестивала Provinssi\", обявиха SOAD в Туитър профила си пред два дни. Само 24 часа по-късно съобщиха, че ще са хедлайнери и на най-големите фестивали в Германия Rock Am Ring и Rock Im Park. През 2020 г. групата ще отбележи 15 години от излизането на албуми Mezmerize и Hypnotize, като е много възможно европейското турне да е със специални сетлисти, с които да се отбележи годишнината. Феновете са в очакване да чуят и нова музика, въпреки отрицателните индикации, които дават членовете на бадата в последно време. Припомняме, че по-рано тази година китаристът и вокалист Дарън Малакиан попари мераците на почитателите си за нов албум като заяви: „Като приятели – всичко е страхотно между нас и нямам проблем с никое от момчетата. Но като членове на група всеки от нас има различен начин, по който иска да се случи определено нещо. Не изглежда като да сме намерили пресечна точка като екип. Никога обаче не казвай никога, защото не знаеш какво може да се случи. За момента обаче не виждам как скоро можем да се съберем всички заедно и да направим нов албум на System Of A Down”.", "date": "2019.09.19", "title": "System Of A Down обявиха турне в Европа"}
{"url": "https://www.monitor.bg:443/bg/a/view/mis-bylgarija-marina-vojkova-pokaza-bremenno-koremche-snimka-175804", "text": "Мис България 2015 Марина Войкова дебютира с наедрялото си коремче в социалните мрежи. Че красавицата е в очакване на първата си рожба се заговори още през месец юни, но чак сега тя публикува кадър, от който да личи, че е в напреднала бременност. Припомняме, че Войковва, която е носителка и на титлата Мис Планет, каза заветното „да“ на любимия си Давид Бонев навръх Свети Валентин тази година. Двамата заложиха на скромна церемония в тесен семеен кръг. „Ти си човекът, който разтваря целия свят за мен. и по-ярко, отколкото някога съм си представял“, написа тогава бизнесменът под кадър от сватбата в социалните мрежи.", "date": "2019.09.19", "title": "Мис България Марина Войкова показа бременно коремче (СНИМКА)"}
{"url": "https://www.monitor.bg:443/bg/a/view/otkriha-narkoplantacija-i-samodelen-pistolet-v-chasten-dom-175815", "text": "Наркоплантация, разположена в частен дом в пазарджишкото село Добровница, е била разкрита при поредната успешна акция по противодействието на производството, разпространението и притежанието на дрога, осъществена от служителите на сектор „Криминална полиция” в РУ-Пазарджик. В сряда криминалистите атакували къща в селото, обитавана от пазарджиклията П.П.- 47г. В двора те открили засадени шест растения с височина между 1.85 м и 2.70 м. При направения полеви наркотест се потвърдили съмненията на полицаите, че става дума за канабис. Общото тегло на зелената листна маса и съцветията е 12.5 килограма. В една от стаите на къщата е открита суха листна маса, която също се оказала марихуана с тегло близо 311 грама. Незаконните находки обаче не спрели до тук. Полицаите се натъкнали на самоделен пистолет, 14 патрона 12-ти калибър и артилерийски гръм –пресовка от 400 грама тротил. На друг адрес, също ползван от мъжа, е намерен и плик с 260 грама сух нарязан тютюн. Цялата дрога, оръжия, боеприпаси, взривни вещества и акцизни стоки са иззети. П.П. е задържан в ареста на РУ-Пазарджик за срок от 24 часа. Спрямо него се води разследване.  ", "date": "2019.09.19", "title": "Откриха наркоплантация и самоделен пистолет в частен дом"}
{"url": "https://www.monitor.bg:443/bg/a/view/sou-se-zakani-na-carsko-selo-vkarvam-dva-i-biem-3-0-175819", "text": "Нападателят на ЦСКА Али Соу отправи сериозна закана към „Царско село“ преди утрешното домакинство на „армейците“ от 20 ч. Гамбиецът обеща на феновете категорична победа с 3:0 и две попадения на неговата сметка в мрежата на новаците в елита. „Тиаго или Евандро също ще се разпишат. Когато играеш сам на върха на атака, няма човек, от когото да получаваш толкова голяма подкрепа. Важното е да бележим във всеки мач и да печелим три точки. Трябва да вкарваме повече голове занапред. Не мисля, че пропусната дузпа срещу „Лудогорец“ през миналия сезон ми е повлияла. Веднага след мача ми беше зле, но това вече и минало и гледам напред. Не смятам, че може да се случи да премина в друг отбор в България. В България бих играл само за ЦСКА“, сподели Соу по време на награждаването си за играч на деветия кръг в първенството. В същото време ЦСКА продължава кампанията „С деца на мач“ и в двубоя с „Царско село“. Всички привърженици на „червените“ до 14-годишна възраст ще могат да влизат в сектор „А“ безплатно, като трябва да бъдат с пълнолетен придружител, който ще бъде допускан на стадиона с билет, изработен специално за участниците в кампанията. Билетът е за сектор „А\", но със стойността на билет за сектор „В\" - 8 лева.", "date": "2019.09.19", "title": "Соу се закани na \"Царско село\": Вкарвам два и бием 3:0 "}
{"url": "https://www.monitor.bg:443/bg/a/view/marinov-imam-podkrepata-na-premiera-da-uvelichenie-na-parite-za-noshten-trud-na-policaite-175811", "text": "Надявам се да намерим пари, имам подкрепата на премиера да намерим съответните средства, за да увеличим заплащането на нощния труд на полицаите от началото на следващата година. Това каза вътрешният министър Младен Маринов във Варна.  Младенов припомни, че Борисов вече е обявил увеличението на заплатите от 1 януари с 10 процента. По думите му правят всичко възможно да удовлетворим искането за увеличение на извънредния труд и смята, че то е справедливо. . МВР-шефът коментира и битовата престъпност, като поясни, че се обръща сериозно внимание и това е техен приоритет. По думите му в последните години е било направено много по отношение на техническото оборудване, защото той, заедно с главния секретар, държат на бързата и адекватна реакция на служителите на МВР. По думите му тригодишната тенденция, откакто работи центърът за анализиране на битовата престъпност, сочи намаляването й. Свиването е от 2 до 4 % по отношение на престъпления като грабежи, кражби и убийствата.", "date": "2019.09.19", "title": "Маринов: Имам подкрепата на премиера да увеличение на парите за нощен труд на полицаите"}
{"url": "https://www.monitor.bg:443/bg/a/view/dps-v-pazardjishko-shte-ima-kandidat-kmetove-v-obshtinite-velingrad-syrnica-i-septemvri-175817", "text": "Движението за права и свободи ще има кандидати за кметове в общините Велинград, Септември и Сърница, съобщи председателят на областното ръководство Юмер Хамза. Във Велинград вече е регистриран за участие в надпреварата народният представител Сергей Кичиков. ДПС има и претенденти за кметствата в осемте големи села, в които ще се избира кмет. Регистрирана е и листата с кандидати за общински съветници в съответната община. ДПС отново дава доверие на сегашния кмет на най-младата община в Пазарджишко-Сърница-Неби Бозов и той ще се бори за втори мандат. Движението ще има свои кандидат-кметове и за селата Побит камък и Медени поляни. За първи път ДПС ще се състезава и за общинския център Септември, където кандидат е Махмуд Салим. Движението за права и свободи ще търси и победа за кметствата в Ковачево и Злокучене, а също и в Боримечково и Динката в община Лесичово, както и Нова махала и Фотиново в община Батак. Собствен кандидат за кмет има ДПС и за град Костандово, там за партията ще се състезава сегашният кмет Валентин Вигнев. Във всички общини на областта с изключение на Белово ще бъдат регистрирани и листи с кандидати за общински съветници, уточни Юмер Хамза. Във всички общински избирателни комисии на областта са минали регистрациите на кандидат- кметовете и кандидатите за общински съветници.  ", "date": "2019.09.19", "title": "ДПС в Пазарджишко ще има кандидат-кметове в общините Велинград, Сърница и Септември"}
{"url": "https://www.monitor.bg:443/bg/a/view/il-volo-se-zakachat-s-grigor-dimitrov-175822", "text": "Tрима тенори, най-„възрастният“ от които, Пиеро Бароне, е роден на 24 юни 1993 г, а най-„младият“, Джанлука Джинобиле - на 11 февруари 1995 г.; 45 кг по-малко – тези, с които е отслабнал роденият на 4 октомври 1994 г. Иняцио Боскето; три езика – италиански, английски и испански – и два часа чиста музикална наслада. Това са цифрите, които рамкират второто идване в София на ангелските гласове на Италия, Il Volo. Концертът в най-голямата ни зала „Арена Армеец\" в сряда вечер е част от световното турне, с което музиканите отбелязват 10 години на сцената, след като през 2009 г. италиански продуцент ги открива в музикално шоу. Тенорите пристигнаха в София ден след като покориха Варна и с новината, че концертът им на Арена ди Верона след седмица е напълно разпродаден. Легендарната музикална сцена е малка италианска спирка в европейската част на обиколката им, която започна в Япония и ще приключи в Латинска Америка. По време на обиколката си те представят и новия си албум Musica, част от който прозвуча на живо и у нас. Под акомпанимента на симфоничния оркестър на БНР, Il Volo спечелиха взискателната софийска публика още с първата песен - арията Nessun Dorma от \"Турандот\" на Пучини, популяризирана от един от кумирите им, Лучано Павароти. И това впечатление не се наруши дори и от неумелите неколкратни опити на Иняцио Боскето да се обърне към публиката на български с „дами и господа“. Пиеро Бароне обаче демонстрира „перфектен български“ с името „Димитров“ и символичен замах с тенис ракета. Закачките между двамата продължиха между песните и с реплики за това, че преди закръгленият Иняцио е свалил 45 кг. Пред меломаните в \"Арена Армеец\" триото изпя за първи път на българска сцена Musica che resta - песента, с която през 2019 г се опита да повтори успеха си от 2015 г. на фестивала в Сан Ремо. Изпълненията на Мария от мюзискъла Уестсайдска история, на Наздравицата от Травиата, My Way на Франк Синатра, мелодиите от филма Love story и Чаплиновия \"Модерни времена\" и на „най-популярната италианска песен“ Volare, задоволиха музикалните желания и на любипелите на популярната и на класическата музика. А при изпълнението на Grande Amore дори тримата тенори не устояха на изкушението да се включат на живо в интернет и да си направят селфи.", "date": "2019.09.19", "title": "Il Volo се закачат с Григор Димитров"}
{"url": "https://www.monitor.bg:443/bg/a/view/trup-na-myj-otkriha-kraj-jaz-ivajlovgrad-175801", "text": "Труп на мъж е открит на около 500 метра от стената на язовир \"Ивайловград“, съобщиха от полицията. На зловещата находка се е натъкнал граничен полицай. Мъжът е без документи и до късно следобед в четвъртък самоличността му не беше установена. При първоначалният оглед не са открити следи от насилие, съобщиха запознати с разследването. Точните причини за смъртта на мъжа ще станат ясни след аутопсията.  ", "date": "2019.09.19", "title": "Откриха труп на мъж край язовир „Ивайловград“"}
{"url": "https://www.monitor.bg:443/bg/a/view/mijat-im-krachetata-vednyj-sedmichno-175425", "text": "Младата кюстендилка Нели се захвана с нелеката задача да отглежда уникални по вид кокошки копринки в кюстендилското село Нов чифлик. Пернатите са истинска атракция сред всички близки и приятели на младата жена. Тя се впечатлила от тях от снимка в интернет, след което решила и да си закупи няколко копринки, които отглежда в двора на семейната им къща в селото. Истинска възхита обаче след близките на Нели предизвикал фактът, че поне веднъж седмично на нея й се налагало да мие крачетата на кокошчиците. „Тези кокошки не са като другите. Страшно са милички, по-малки са и са пухкави като зайчета. Много са чисти и са прекрасни за домашни любимци”, обяснява Нели. Наскоро тя дори впечатлила 94-годишната си баба, като й разказала за своите копринки. „Кокошките имат като ботушчета на крачетата и ако не ги миеш, те буквално потъват и не могат да вървят. Поради тази причина поне веднъж седмично взимам легена, слагам хладка водичка и започвам на всяка една от тях да мия крачетата”, твърди още младата жена.   „Явно вече и кокошките са с претенции, щом хората им мият краката. Може по този начин ги стимулират да носят яйца”, шегуваха се още кюстендилци, които са впечатлени от търпението на Нели и нейната майка. За момента семейството не отглежда много бройки, тъй като тепърва се запознават със спецификата на този вид порода кокошки. Казват обаче, че не мислят да се отказват, а грижите по копринките им доставят истинско удоволствие. Наскоро те дори пронесли яйца, които към момента семейство пази като скъп дар.", "date": "2019.09.19", "title": "За кокошките с любов: Мият им крачетата веднъж седмично"}
{"url": "https://www.monitor.bg:443/bg/a/view/pocherpena-predloji-60-leva-rushvet-na-policai-175805", "text": "Полицаи арестуваха пила 36-годишна шофьорка от Димитровград, която им предложила рушвет от 60 лв. Дамата карала „Фолксваген Голф“, когато униформените я спрели за проверка. Оказало се, че няма книжка, а освен това и миришела на алкохол.  Дрегерът отчел 1 промил алкохол  в кръвта й. За да й се размине, нарушителката хвърлила в патрулката 3 банкноти по 20 лева. Служителите на реда обаче не се поблазнили и задържали жената за 24 часа. Завадено е досъдебно производство за предлагане на подкуп на длъжностни лица.", "date": "2019.09.19", "title": "Почерпена предложи 60 лева рушвет на полицаи"}
{"url": "https://www.monitor.bg:443/bg/a/view/43-godishen-silistrenec-v-mozychna-smyrt-spasi-tri-jivota-175797", "text": "43-годишен силистренец, изпаднал в мозъчна смърт, спаси три човешки живота, съобщиха от Многопрофилната болница за активно лечение в Силистра. След съгласие на семейството му вчера в клиниката са пристигнали екипи от ВМА-София и болница „Лозенец, които са експлантирали бъбреци и черен дроб. Снощи е била извършена чернодробна трансплантация на 36-годишен пациент във ВМА и бъбреци на двама мъже в болница „Лозенец“. „Искам да изкажа съболезнования на близките на донора за загубата им и същевременно да им благодаря за това, че в този много труден за тях момент намериха сили да постъпят човеколюбиво и да дадат съгласие. Нека да се замислим колко е важно да дариш живот! Да дариш органи в състояние на мозъчна смърт е постъпка, заслужаваща възхищение и благодарност“, казва в съобщението изпълнителният директор на МБАЛ - Силистра д-р Даниела Костадинова.", "date": "2019.09.19", "title": "43-годишен силистренец в мозъчна смърт спаси три живота"}
{"url": "https://www.monitor.bg:443/bg/a/view/samo-39-sekundi-stignaha-na-tajbe-usein-za-final-175807", "text": "Тайбе Юсеин постигна най-бързата си победа и се класира за финал при 62-килограмовите на световното първенство по борба в Казахстан. Националката осигури и първа олимпийска квота за тима ни за Игрите в Токио догодина. Само 39 секунди бяха нужни на световната и европейска шампионка да повали с технически туш 10:0 опитната унгарка Марина Састин на полуфиналите. Преди това българката се справи с шведката Ханна Йохансон с 10:5. Утре след 15 часа Тайбе ще защитава титлата си срещу Айсулу Тинибекова (Киргизстан), която е пета от олимпиадата Рио 2016, трета от световното през 2017 г. и бронзова медалистка от турнира \"Дан Колов\" тази година.  По-късно днес в неолимпийската категория до 65 кг ще се бори Юлияна Янева срещу състезаващата се за Азербайджан Елис Манолова, номер в Европа за 2019 г. Световна вицешампионка за девойки от 2017 г. Янева надделя в репешажите над Аина Темиртасова (Казахстан) с 6:1 точки. Българката загуби на четвъртфиналите с 0:3 точки от рускинята Инна Тражукова, която обаче в последствие се класира за финала и я изтегли до баражите за бронза. При 68-килограмовите София Георгиева отпадна в първия кръг след поражение с технически туш 0:10 точки от Даниел Лапейдж. Канадката по-късно загуби на четвъртфиналите и не успя да изтегли българката до репешажите за бронза. При мъжете в категория до 65 килограма свободен стил Михаил Георгиев падна в първия си мач с 0:9 от Джон Чол Сон (Република Корея), който впоследствие загуби на четвъртфиналите, което означаваше и елиминация за Георгиев.", "date": "2019.09.19", "title": "Само 39 секунди стигнаха на Тайбе Юсеин за финал"}
{"url": "https://www.monitor.bg:443/bg/a/view/pusnaha-na-svoboda-ubieca-djok-polfrijman-175810", "text": "Убиецът на студента Андрей Монов-австралиецът Джок Полфрийман излиза на свобода. Това реши състав на Софийския апелативен съд, оглавяван от скандалния шеф на грантаджийския Съюз на съдиите в България Калин Калпакчиев. Полфрийман, който бе осъден през 2011 година на 20 години затвор, излиза на свобода 6,5 години предсрочно. Така Полфрийман ще напусне Централния софийски затвор през парадния вход като свободен гражданин и вероятно ще отлети за родната Австралия, без да е платил и една стотинка кръвнина за отнетия от него живот. В мотивите към скандалното си решение магистратите записаха, че Полфрийман се бил поправил. Не бил наказван, а поведението му било безупречно. Убиецът дори бе похвален от съда заради това, че бил създал сдружение за защита правата на затворниците. А фактът, че не е платил и стотинка обезщетение за отнетия от него живот бе подминат с мотива, че това не влизало в изпълнението на наказанието. В залата Полфрийман за пореден път не призна вина и не изрази съжаление, че е убил студента Андрей Монов. Той беше нападнат и намушкан на 28 декември 2007 г. на пъпа на София в близост до църквата „Св. Неделя“. При мелето бе ранено и друго момче. За убийството Полфрийман беше осъден на 20 години затвор. САС обаче му спести 6,5 години от наказанието, което и без това е стопил с работа в затвора. В същото време чужденецът дължи 400 000 лева кръвнина. „Кажете ми как да коментирам подобно решение, нямам думи да изразя как се чувствам. Затова ви моля да сменим схемата - не търсете мен за коментар, а тези хора, които са взели това решение. Нека те застанат пред вас и обществото, но с лицата си и да обяснят. Само преди два месеца този човек поиска да бъде освободен предсрочно, но му бе отказано. Явно г-н Калпакчиев е голям юрист и психолог, за да прецени, че някой може да се поправи за толкова кратко време“, коментира психологът Христо Монов пред „Монитор“, който баща на убития Андрей Монов. Според него решението е позор за българския съд. „Не съм защитник на г-н Гешев, но поне има мъжеството да застава с лицето си зад всяко свое действие. А тези? Защо никой от съдиите, взели това решение, не се покаже и да обясни пред обществото мотивите си. Имам две деца и трябва да продължа заради тях. Не знам как издържа сърцето ми. Вижте какво нещо е съдбата – на същата дата преди 11 години те дойдоха от дома при мен. Трябва да продължа заради тях“, каза Монов. Съдебното решение по никакъв начин не буди изненада сред запознатите с работата на отделни софийски магистрати, заемащи ръководни позиции в обвързаната с политико-икономически и олигархични интереси организация - ССБ. За освобождаването или преместването на Полфрийман се работи активно вече над десет години. Факт е, че двама български главни прокурори - първо Борис Велчев, а по-късно и Сотир Цацаров, не се поддадоха на натиск и отказаха транферирането на убиеца от България в Австралия. За сметка на това, множество лобистки организации, начело с Българския хелзински комитет (БХК) от години водят кампания по реабилитирането на Полфрийман. Убиецът дори попадна преди години в класацията \"Човек на годината\" на БХК, но заради острото обществено недоволство номинацията му бе оттеглена. Важна подробност е, че носител на наградата \"Човек на годината\" е била колегата на Калпакчиев - известната с политическите си пристрастия съдийка Мирослава Тодорова, която е и бивш председател на ССБ. Двете организации - БХК и ССБ, освен, че често изразяват общи становища, имат и общо финансиране - част от парите им идват от Фондация \"Америка за България\", както и от проекти по т.нар. Норвежки финансов механизъм, за чието разпределение отговаря българското подразделение на \"Отворено общество\" на Джордж Сорос. Бившият правосъден министър Христо Иванов, чиято биография е свързана с либералните неправителствени организации, също направи опит за легитимирането на Полфрийман. Докато ръководеше правосъдното министерство, Иванов бе допуснал затворническо сдружение, основано от Полфрийман и адвокатите му, да участва в дискусии по облекчаване на условията на лишените от свобода у нас.", "date": "2019.09.19", "title": "Пуснаха на свобода убиеца Джок Полфрийман (ОБНОВЕНА)"}
{"url": "https://www.monitor.bg:443/bg/a/view/kadriohirurgyt-ivo-petrov-vliza-v-listata-na-fandykova-175808", "text": "Проф. Иво Петров, един от водещите кардиохирурзи у нас, влиза листата на ГЕРБ за общински съветници. Това съобщи самият столичен кмет Йорданка Фандъкова, като обясни, че Петров е второто ново име в листата, след като преди ден стана ясно, че в нея влиза и архитект Ивайло Петков. Кардиологът е медицински директор е на “Аджибадем Сити клиник Сърдечно-съдов център” и бе представен лично от Фандъкова след проверка на ново оборудване в Първа МБАЛ - София. „Проф. Иво Петров е един от водещите кардиохирурзи в света. Освен прекрасен лекар, помогнал на хиляди хора, той е човек, който работи активно затова да имаме модерно и качествено здравеопазване“, написа Фандъкова в профила си във Фейсбук и добави: „Благодаря му, че прие моята покана и ще е част от екипа ми и листата за общински съветници, която предлагам. Убедена съм, че за София трябва да се работи със сърце!\". Самият Петров пък заяви, че като лекари правят всички възможно за пациентите си, а когато имат подкрепата на общината, това става още по-ефикасно. Пои думите му той ще работи за модернизиране на здравеопазването, въпреки че много е постигнато.", "date": "2019.09.19", "title": "Кадриохирургът Иво Петров влиза в листата на Фандъкова"}
{"url": "https://www.monitor.bg:443/bg/a/view/otvljakoha-majka-pincher-i-novorodenite-j-175809", "text": "На 17 септември 45-годишна жителка на село Баячево, подала сигнал за откраднато женско куче- порода пинчер и новоредните и кученца до РУ-Търговище, съобщиха от МВР. Още на следващия ден, благодарение на светкавичната реакция на полицията, в районното управление е задържан извършителят - 52-годишен мъж от същото село. Така за щастие жената се е събрала с домашната си любимка и нейните бебета, благодарение на бързите издирвателни действия на полицията. Все още не е ясна причината за похищението. По случая се извършва проверка.", "date": "2019.09.19", "title": "Отвлякоха майка-пинчер и новородените й"}
{"url": "https://www.monitor.bg:443/bg/a/view/skandal-sys-shpionaj-na-komunikaciite-v-nemskata-armija-175803", "text": "Прокуратурата в Мюнхен е започнала разследване срещу самолетната компания Airbus заради изнасяне на секретна информация, свързана с два оръжейни проекта и възможна злоупотреба с лични данни, пише онлайн изданието на сп. „Шпигел”. Ръководството на авиокосмическия концерн само е потърсило съдействие от прокуратурата. 17 служители вече са освободени от длъжност. Според информация на „Шпигел“ у служители от отдела за комуникационно разузнаване и сигурност, са открити данни за нередности, свързани с поръчка на Бундесвера. В Airbus е открита документация, която няма как да се озове там по легален път. Дали става дума за изнасяне на секретна информация, предстои да бъде разследвано от прокуратурата в Мюнхен. Министерството на отбраната на Германия също е започнало разследване срещу един свой служител. От Airbus заявяват, че са информирали германските власти за възможно противозаконно боравене с документи на клиенти от страна на отделни служители на компанията. Тези документи са били „свързани с два бъдещи германски проекта за обществени поръчки” в областта на комуникациите. Услугите, които Airbus предоставя в тази област, са предназначени предимно за клиенти в сферата на военните технологии. Вътрешната проверката в компанията се извършва с участието и на външни адвокати. Airbus оказва пълно съдействие на разследващите органи. Освободени са 17 служители на концерна (според в. „Билд“ уволнените са 20), а компютрите и съдържащата се в тях информация са обезопасени. Според Тобиас Линднер, експерт на партията на Зелените, при нормална икономическа ситуация при случай с такова тежко подозрение, компанията би следвало да се изключи незабавно от участие в търгове, пише в. „Билд“.", "date": "2019.09.19", "title": "Скандал със шпионаж на комуникациите в немската армия"}
{"url": "https://www.monitor.bg:443/bg/a/view/ot-anglija-do-bfs-ne-syzdavame-naprejenie-rabotete-sreshtu-rasizma-175802", "text": "Президентът на английската футболна асоциация (ФА) Грег Кларк изпрати публично писмо до колегата си в БФС Борислав Михайлов, за да защити местните футболисти и треньора на националния отбор Гарет Саутгейт. Както е ясно, отношението между двете страни са силно изострени заради обвиненията на Саутгейт, че българските фенове са расисти и очаква скандали и провокации на предстоящия мач в София след месец. Преди дни Борислав Михайлов изпрати протестно писмо, в което обвини англичаните, че насаждат излишно напрежение и ги увери, че националният им отбор ще бъде приветстван от българските запалянковци. Отговорът от Лондон не закъсня, като дойде лично от боса на федерацията Грег Кларк. В писмото си до Михайлов той е категоричен, че страната му не нагнетява напрежение, а има съвсем реални поводи за опасение. „Във връзка с изразеното разочарование на БФС от скорошните коментари на мениджъра ни, считам за важно да направя следното уточнение – г-н Саутгейт отговори на конкретен журналистически въпрос, свързан с евентуални опасения предвид последната визита на Англия в София през 2011-а и инцидентите по трибуните тогава. В отговора си той подчерта, че е наясно със случилото се и се надява то да не се повтори, но е подготвен и за подобно стечение на обстоятелствата. След проблемите при гостуването на Черна гора през март ние сме решени да направим всичко по силите си, за да защитим футболистите, като следваме протоколния ред на УЕФА и уважаваме авторитета на съдиите и делегатите. Английската ФА се бори с подобни прояви в цялата си футболната пирамида с ясната цел да ги елиминира напълно. Затова не смятам, че от наша страна се създава излишно напрежение”, пише Грег Кларк. Освен това вицепрезидентът разкри, че до няколко седмици футболната централа ще излезе с национална стратегия за развитие на футбола, която ще бъде входирана при спортния министър Красен Кралев. „Едно време бяхме много зле, но биехме Германия и Англия, където ги хванем. Въпрос на генерация, желание и реализация. Не ни интересуваха парите, всички бяхме милионери, но играехме за България. Сега пак са милионери, но не милеят за националния отбор. Нямаме финансови затруднения, националите летят с най-хубавите полети, спят в петзвездни хотели”, заяви Лечков. Междувременно националният отбор на България падна с 2 места в ранглистата на ФИФА и вече е на 62-ро място.", "date": "2019.09.19", "title": "От Англия до БФС: Не създаваме напрежение, работете срещу расизма"}
{"url": "https://www.monitor.bg:443/bg/a/view/laura-kioveshi-odobrena-za-glaven-prokuror-na-es-175790", "text": "Лаура Кьовеши бе одобрена днес от Съвета на ЕС за европейски главен прокурор. Новината съобщиха представители на групата на Зелените в Европейския парламент. Говорител на Европейската комисия уточни, че с това процедурата не приключва. По неговите думи е очевидно, че има напредък във възстановените преговори между Съвета на ЕС и Европейския парламент. Кьовеши е единственият кандидат за поста на този етап от процедурата. Тя бе по-рано ръководител на румънската антикорупционна прокуратура. Европейският парламент вече определи избора си за Кьовеши. С днешното решение на посланиците в Съвета на ЕС се очертава единодушие между институциите. Кьовеши може да бъде назначена след официалното обявяване на края на междуинституционалните преговори. Главният прокурор на ЕС разполага само с един мандат от седем години. Първоначално Европейската прокуратура ще разследва престъпления с бюджета на ЕС.", "date": "2019.09.19", "title": "Лаура Кьовеши одобрена за главен прокурор на ЕС"}
{"url": "https://www.monitor.bg:443/bg/a/view/evroparlamentyt-otkaza-da-iztegli-paket-mobilnost-175782", "text": "Транспортната комисия в Европейския парламент отхвърли предложението пакет \"Мобилност\" да бъде изтеглен от Европейската комисия, съобщи БНР. Последното си заседание в четвъртък комисията продължи едва десет минути. В началото председателката Карима Дели обяви, че евродепутатът Исмаил Ертуг - вносител на предложението камионите да се връщат в страната - отправна точка на всеки четири седмици, става зам.-председател на парламентарната група на ПАСЕ и вече няма да е докладчик по пакета. Новият координатор ще бъде шведът от същата партия Юхан Даниелсон. Евродепутатът от ЕНП Андрей Новаков, който внесе искането за изтеглянето на пакета, призна, че резултатът от заседанието е разочароващ. Ясно е, че мнозинството е категорично срещу нашата позиция, сподели той. Българският евродепутат посочи, че на 24 септември в комисията по транспорт ще се гласува дали да започнат преговорите по пакета. В случай на положителен вот преговорите със Съвета и Комисията ще започнат, когато новият комисар по транспорта Рована Пунг встъпи в длъжност. На 4 април 2019 г. в Европарламента бяха одобрени и трите промени в пакета \"Мобилност\", на които се противопоставят българските евродепутати и превозвачи. Пакетът \"Мобилност\" влезе в дневния ред на пленарната сесия на ЕП на 27 март 2019 г. по предложение на председателя на Алианса на либерали и демократи за Европа (АЛДЕ) Ги Верхофстат. На гласуването на 25 март за дневния ред за редовната сесия трима български евродепутати не присъстваха. Оказа се, че точно толкова трябваха, за да падне предложението, което в крайна сметка беше прието с 156 гласа \"за\" срещу 154 - \"против\". На 27 март текстовете бяха върнати в транспортната комисия. Въпреки това български превозвачи организираха 2 протеста - в Страсбург и в София. На заседанието на транспортна комисия бяха гласувани 1224 предложения за изменения, от които 1126 продължават за гласуване в пленарна зала. Между тях са и внесените от българските евродепутати предложения. На 3 април стана ясно, че евродепутатите са отхвърлили и предложението на българските си колеги пакетът \"Мобилност\" да бъде свален от дневния ред за днешното заседание. На 4 април европарламентът одобри и трите промени в пакета \"Мобилност\", на които се противопоставят българските евродепутати и превозвачи. След това транспортният министър изрази притеснението си от прилагането на текстовете от пакета.", "date": "2019.09.19", "title": "Европарламентът отказа да изтегли пакет \"Мобилност\""}
{"url": "https://www.monitor.bg:443/bg/a/view/djulija-i-kristian-oficialno-sme-semejstvo-175785", "text": "Поп-фолк певицата Джулия и риалити звездата Кристиан Кирилов, по-познат като Митака от „София – Ден и нощ“, са вдигнали тайна сватба. Двамата са се врекли във вечна вярност още през месец юли. Това признаха самите те с публикация в социалните мрежи. \"Да! Както казах - Ти си! А на 29. 09. 2019 ще си кажем “да” и пред най-близките ни роднини и приятели“, уточняват младоженците. Церемонията ще се състои в историческия храм “Света София“. Джулия и Кристиан издадоха пред Планета тв че на тържеството ще присъстват гости както от България, така и от чужбина. Датата не е избрана случайно. На 29 май Кирилов падна на едно коляно с пръстен и се сгоди за красивата брюнетка. Двамата са много заети с подготовката на сватбата, но много скоро ще изненадат своите фенове с втори дует. Припомняме, че през май те представиха първата си съвместна песен “Ти си”. За Кристиан това беше дебют като певец. Засега подробностите около новия проект се пазят в тайна.", "date": "2019.09.19", "title": "Джулия и Кристиан: Официално сме семейство"}
{"url": "https://www.monitor.bg:443/bg/a/view/bylgarija-se-gotvi-za-slovenija-na-horizonta-e-rusija-175788", "text": "Националният ни отбор по волейбол за мъже ще се изправя срещу Словения в Любляна на осминафиналите на европейското първенство. Двубоят е на 21 септември от 21.30 часа. Словенците завършиха на второ място в своята група \"С\" с три победи и две загуби, а така се изправиха на пътя на България. Пораженията за Словения бяха от Северна Македония и Русия, нашите пък паднаха от Франция и Италия. При успех над слоненците волейболистите ни ще срещнат на четвъртфиналите победителя от мача между Русия и Гърция на 23 септември отново в Любляна. Членът на Управителния съвет на българската федерация Борислав Кьосев бе доста критичен за представянето на националите. \"Във важните моменти допускаме елементарни грешки. Не успяваме на контраатака, няма защита, а показваме и редица и други слабости. Има много работа да се върши. Някои хора маркират действия в защита\", заяви Кьосев пред bgvolleyball.com и добави: \"Цецо Соколов показва мъжество, но трябва да му се помага, един играч не може да се нагърби с всичко. Всичко ще се види в 1/8-финалния двубой. Той ще покаже на какво ниво сме и къде ни е мястото. Надявам се момчетата да излязат с нужната нагласа и мотивация, и да успеят да победят.\"", "date": "2019.09.19", "title": "България се готви за Словения, на хоризонта е Русия"}
{"url": "https://www.monitor.bg:443/bg/a/view/grycka-zvezda-izbra-eva-veselinova-za-svoj-klip-video-175789", "text": "Гръцкият певец Макис Димакис снима най-новото си видео у нас, а компания му прави чаровната блондинка от „На кафе“ Ева Веселинова. Изпълнителят се довери изцяло на български екип за проекта си, като начело застана режисьорът Александър Моллов. явно съм усетил връзката й с Гърция и химията между нас се получи още преди да се видим на живо“, коментира Димакис. Ева е живяла дълги години на о. Санторини и говори перфектно гръцки език. Двамата си допаднали веднаг. „Поканата да участвам в клипа ме изненада приятно. мисля, че това ще е хитът в Гърция тази есен“, разказа Веселинова. Парчето, което Макис и Ева заснеха в покрайнините на София, носи името Gia Sena (в превод - „За теб“) .", "date": "2019.09.19", "title": "Гръцка звезда избра Ева Веселинова за свой клип (ВИДЕО)"}
{"url": "https://www.monitor.bg:443/bg/a/view/marija-zashto-chak-sega-zapja-na-ispanski-175793", "text": "Чух Fuego буквално минута след като Мария Илиева се похвали с клипа му в личния си Фейсбук профил. Щракнах от нездраво любопитство, защото знам, че Кадифения глас не е пяла до сега на испански. Изслушах песента един, два, три, много пъти и в главата ми кънти само едно - „Добре бе, Мария, защо чак сега запя на испански?“ Гласът й като че ли е създаден за този топъл и темпераментен език. Стои много удобно в устата й. Да, парчето е в онзи много, много модерен в момента стил с много компютърна обработка, бийтове, латино захарност и прочее, но тук, във Fuego някак естествено прелива с класическата сериозност на гласовите възможности на Мария и се облагородява. Не съм и очаквала да се захласна по такова радиофонично парче, издържано изцяло в новите изисквания за хит, но ето – Fuego ми харесва и си го тананикам (и да не искам пак го правя, защото ми се залепи в главата!) Освен че за пръв път пее на испански, Мария за пръв път пусна и лирик видео към своя песен. Клипът е не по-малко шарен и топъл от песента. Изцяло анимиран, той е дело на Иван Краев. „Казах на Иван точно две думи за насока и той веднага ми предложи идейна реализация, улавяйки точно това, което търсех,” разказва певицата. „Такова е усещането ми за цялата работа по песента. Всичко се случва спонтанно и с лекота”, допълва изпълнителката на „Нищо“, пред която предстои да сложи финалната точка на националното си турне тази есен в зала 1 на НДК на 22 октомври. Историята на Fuego е съвсем кратка - румънският екип автори от Global Records се свързват с Мария, за да й предложат песента, продуцирана от Viky Red. Певицата се влюбва в нея от първо слушане и я изпява на един дъх, въпреки че хитът не е в обичайния й стил. „Не се страхувам да експериментирам и това е нещо, което публиката ми цени много”, хвали се Мария и този път й се е получило.", "date": "2019.09.19", "title": "Мария, защо чак сега запя на испански?"}
{"url": "https://www.monitor.bg:443/bg/a/view/zatvoriha-nebeto-nad-zona-51-zaradi-tyrsachi-na-izvynzemni-175787", "text": "Американските власти затвориха небето над едно от най-мистериозните места на планетата – т.нар. „Зона 51“ (както е известно това е свръхсекретен военен тренировъчен полигон) в пустинята в щата Невада. Решението е взето от специални съображения за сигурност и важи не само за самолети и вертолети, но и за всевъзможни дронове. То ще бъде в сила между 18 и 23 септември и колкото и странно да звучи е свързано с организирано през юли във Facebook събитие с призив да се щурмува Зона 51, за да се видят извънземните, които според конспиративните теории се крият там от властите. Планът беше на 20 септември 2019 г. всички участници в събитието да се съберат пред военната база и да „я щурмуват, тичайки като Наруто“, с предположението, че няма да бъдат спрени. Въпросната шега обаче прекрачи границите на забавлението. В страницата в социалната мрежа се публикуваха мемове, които привличаха вниманието на всички към събитието. След това организаторът обяви: „Това е шега, моля, не отивайте, защото ще бъдете застреляни от военните“. Въпреки това до 18 септември над 2 милиона души обявиха, че ще се включат в щурма, а още 1,5 милиона се интересуват от него. Дни преди датата на събитието и въпреки че се знае, че е шега, все пак имаше опасения, че доста хора ще се съберат пред военната база в пустинята. Особено, след като няколко души успяха да влязат и бяха арестувани на 5 километра вътре в базата на военновъздушните сили. Службата на шерифа на окръг Найе потвърди във видео изявление, че са арестували първата вълна от мераклии - двама младежи от Холандия. Полицаите са намерили кола, паркирана близо до портата на съоръжението. Двамата задържани младежи признали, че говорят английски и са видели табелите „Влизането забрането“, но „искали да разгледат съоръжението“. Потвърдено беше, че задържаните са 21-годишният Говерт Свееп и 20-годишният Тиез Гранзиер. Те са влогъри в YouTube със стотици хиляди абонати. У тях били намерени няколко камери, телефон, лаптоп и дрон. Полицаите установили, че на камерите им има кадри, направени в секретната база. Младежите са обвинени в проникване в стратегически важен за националната сигурност на САЩ обект. Двамата са били освободени под гаранция от 500 долара. Влизането във военна база в САЩ може да доведе до глоба от 500 долара или до шест месеца затвор. След като оцени популярността на идеята, инициаторът на събитието Мати Робъртс реши да замени идеята на щурм на „Зона 51“ с два фестивала - Alienstock и Storm Area 51 Basecamp. Но заради невъзможността да се организират всички мерки за сигурност за подобни прояви, Alienstock бе отменен. „Онова, което започна като шега, можеше да се се превърне в хуманитарна катастрофа“, заяви Робертс пред Би Би Си. И веднага се появи друга идея – доста по-малък фестивал в Лас Вегас - Area 51 Celebration. Мистериозната „Зона 51” е във фокуса на конспиративните теории от десетилетия. Дълго време самото правителство на САЩ отрича съществуването на „Зона 51”. Поради пазенето в тайна на всички дейности в базата постепенно възникват различни конспиративни теории. Много хора смятат, че там американското правителство изучава катастрофирали извънземни космически кораби и други НЛО, както и извънземни същества. Всъщност името на мястото идва от факта, че се намира в 51-ви квадрант на военновъздушната база „Нелис”. Сред основните дейности в зоната са проектиране, създаване на нови летателни апарати и пробни полети с тях, както и изучаване на чужди машини.", "date": "2019.09.19", "title": "Затвориха небето над „Зона 51“ заради търсачи на извънземни"}
{"url": "https://www.monitor.bg:443/bg/a/view/samodelka-potroshi-mercedes-karan-ot-pomoshtnik-ch-si-v-stara-zagora-175786", "text": "Взрив от мощно самоделно устройство потроши лек автомобил Мерцедес, семейна собственост на служител в старозагорската окръжна прокуратура и помощник частен съдия изпълнител. Сигналът за взрива, проехтял в междублоковото пространство на улица „Цар Иван АсенІІ“ 185 е получен към 02,15 часа в четвъртък, вълната е изкъртила дървената врата на гаража, където било паркирано пострадалото возило. Потрошени са прозорците на няколко апартамента от 4-етажната сграда, издънена е вратата на магазин за хранителни стоки на близо 50 метра встрани,само по случайност не е гръмнала разпределителната кутия за захранването с природен газ на кооперацията. Автомобилът по документи се води на компютърния специалист Валентин Колаксъзов, работещ като системен администратор към старозагорската окръжна прокуратура, но е бил каран основно от съпругата му Теодора. Дамата е била държавен съдия изпълнител , но от доста време е преминала в кантората на частния съдия изпълнител Кръстьо Ангелов като негов помощник.Тепърва ще се изяснява мощността на самоделката и къде точно е била поставена, това ще се установи от служителите на ДОТИ- София, на този етап няма данни взривът да е бил заради местоработата на съпруга, лаконично обясни директорът на ОД на МВР – Стара Загора Стоян Стоянов. От кантората на ЧСИ Кръстьо Ангелов отказаха какъвто и да е коментар, мобилният телефон на Ангелов беше изключен. Името на Кръстьо Ангелов неведнъж през годините е било свързвано с различни обвинения от уж пострадали от действията му граждани, но поне до сега нищо не е било доказано. Самият Ангелов е бил обект на посегателства, нападали са го дори в коридорите на съдебната зала, пален е него имот, бегла справка в сайта на кантората показва, че и в момента той е извадил за продан множество имоти: къщи, парцели, апартаменти, складови бази, бензиностанции и заведение в Чирпан с начална тръжна цена от над 500 000 лв. Образувано е досъдебно производство под надзора на окръжна прокуратура – Стара Загора. Работещи по разследването изказаха мнение, че за взрива е използван ацетиленов газ, който не оставя следи, но прави огромни поражения. Подобна технология бе използвана от групата на молдовските граждани, които взривиха два АТМ-автомата в Казанлък и Стара Загора м.г. , а след осъждането им двама от тях / Александър Хаджи и 24 – годишният Василе Морару / успяха да избягат от затвора в Града на липите и до момента не са открити.  ", "date": "2019.09.19", "title": "Самоделка потроши Мерцедес на помощник ЧСИ"}
{"url": "https://www.monitor.bg:443/bg/a/view/radoslav-pantaleev-iskam-da-stigna-do-mach-za-titlata-175798", "text": "Радослав Панталеев беше емоционален след победата над Ерисланди Савон от Куба, която му осигури медал в категория до 91 килограма на световното първенство по бокс в Екатеринбург (Рус). Кубинецът е бронзов медалист от олимпийските игри в Рио де Жанейро 2016, световен шампион от Хамбург 2017 и племенник на легендата Феликс Савон. „Изключително съм щастлив. Тази победа ми дава сили и надежда за олимпийските игри в Токио догодина. Мога смело да заявя, че ще тренирам още по-здраво. Радвам се, защото дълго време чаках този успех. На всички големи първенства, на които съм участва до момента, оставам в подножието на медалите и беше крайно време да ми се случи и това“, започна 26-годишният здравеняк от Долна Митрополия. Той призна, че случилото се с Даниел Асенов, който бе жестоко порязан от съдиите на 1/4-финала в категория до 52 килограма, му е повлияло негативно. „Това няма как да не ти се отрази. Качих се на ринга малко притеснен от съдиите. Мачът обаче започна много добре за мен и всичко се получи. Доволен съм, че успях да победя категорично толкова именит съперник. Дори накрая, когато чух, че победата е с единодушно решение, помислих, че ще му я дадат на него“, каза с усмивка Панталеев. На полуфиналите Радо ще се изправи срещу 22-годишния руснак Муслим Гаджимагумедов. „Имам време да го разуча и се надявам да го победя. Целта ми е да стигна до края на това първенство“, отсече Панталеев.", "date": "2019.09.19", "title": "Радослав Панталеев: Искам да стигна до мач за титлата"}
{"url": "https://www.monitor.bg:443/bg/a/view/grisho-iska-da-igrae-za-bylgarija-175800", "text": "Григор Димитров е заявил желанието си да играе за България в новия отборен турнир в мъжкия тенис - АТР Cup. Официално обаче са обявени само тенисистите от 19-те държави, които вече си осигуриха място в състезанието на база класирането на първата ракета на всяка една от тях. Пет места все още са свободни, като България е в позиция за участие именно заради 25-ото място на Гришо в света. Това увеличава сериозно шансовете на страната ни за турнира, който ще се проведе в Австралия в началото на 2020 г. Участието ни зависи изцяло от желанието на Григор Димитров да играе, тъй като без него това не може да се осъществи. \"Надявам се, че сега тенисът в родината ми да е на по-високо ниво. Дълго време имахме сестрите Малееви, Пиронкова, така че в това отношение имаме известно наследство. Надявам се, че мога да вдъхновя хората, децата да започнат да играят тенис, като модел на подражание, като пример, защото за мен това значи много\", коментира Гришо пред АТР, цитиран от dsport.bg.", "date": "2019.09.19", "title": "Гришо иска пак да играе за България"}
{"url": "https://www.monitor.bg:443/bg/a/view/kontejneri-za-stari-drehi-shte-ima-i-v-ruse-175778", "text": "Контейнери за стари дрехи ще се появят скоро и в Русе. Общинските съветници одобриха на днешното заседание договор за сътрудничество между общината и дружеството „Хюманита“ за събиране и употребяване на текстил. Контейнерите ще са с височина 233 см и ширина 115 см. Предстои да се определят местата, където ще се поставят новите съдове. Направеният анализ на състава и количеството на битовите отпадъци на територията на община Русе е показал, че текстилът съставлява 2,42 на сто от общото им количество или 1751 тона годишно. Контейнери за стари дрехи и обувки вече има в много от по-големите градове на страната. Практиката за събиране на текстил в специални съдове е позната в Западна Европа от над 25 години. Дрехите, които не са годни за повторна употреба, ще се рециклират.", "date": "2019.09.19", "title": "Контейнери за стари дрехи ще има и в Русе"}
{"url": "https://www.monitor.bg:443/bg/a/view/treti-sluchaj-na-afrikanska-chuma-v-pirinsko-175776", "text": "Трети случай на заболяването африканска чума по свинете е установен на територията на област Благоевград, съобщи пред журналисти инж. Дамян Дамянов, директор на Югозападно държавно предприятие.     В неделя на границата на Национален парк „Пирин“ е открит труп на умряла дива свиня, който е дал положителен резултат за заболяването африканска чума по свинете. По-късно днес очакваме заповед на Агенцията по безопасност на храните и на Агенцията по горите, за да видим какъв периметър и кои райони ще обхваща той. Това е съвсем нова инфектирана зона. На практика това е втори регистриран случай на заболяла дива свиня и трети за територията на област Благоевград“, каза още инж. Дамянов. Той допълни, че във връзка с втория регистриран случай, установен в района на Държавно горско стопанство „Сандански и че има обособена инфектирана зона, която обхваща територията на 4 ловни стопанства.    Според инж. Дамянов там са преустановени всички дейности, с изключение на неотложените, които биват осъществявани след разрешение на Областната епизоотична комисия. ", "date": "2019.09.19", "title": "Трети случай на африканска чума в Пиринско"}
{"url": "https://www.monitor.bg:443/bg/a/view/koprinkite-mytjat-chujdi-pileta-175423", "text": "Копринката е порода кокошка, която носи това име заради нетипично пухкавото си оперение, което наподобява коприна. Породата има няколко други необичайни качества, като тъмносиньо месо и кости, сини гребени и пет пръста на всеки крак, докато повечето пилета имат само четири. Те често са изложени в птицевъдните изложби. Съществуват в няколко цвята: червен, жълт, син, сив, черен, бял и много варианти на петна. Копринките имат спокоен и приятелски темперамент. На големина биват класически и в умален размер, който е и по-често срещаният. Една кокошка снася средно 3 яйца седмично. В много чести случаи се използват като мътачки на други породи. Не е известно точно кога и къде птици с уникалната си комбинация от атрибути са се появили за първи път, но най-добре документираната точка на произход е Древен Китай. Други места в Югоизточна Азия, наименовани като възможности, са Индия и о. Ява. Най-ранният оцелял писмен документ за копринките идва от Марко Поло, който пише за космато пиле през 13-и век по време на пътуванията си в Азия.  Копринките най-вероятно си проправили път към Запада чрез Пътя на коприната и морска търговия.  Холандски животновъди твърдят, че копринките са потомци на пилета и зайци. Някои твърдят, че действително притежават кожа на бозайник. В 21-ви век копринките са един от най-популярните и разпространени повсеместно декоративни породи пилета. Те често се държат като декоративни птици или домашни пилета от животновъдите и също често се използват за люпене и повишаване на потомството на други пилета и водолюбиви птици, като патици и гъски и диви птици, като например пъдпъдъци и фазани. Копринката е в две различни разновидности: брадати и без брада. Брадатите имат допълнителен маншон от пера под клюнната площ, която покрива ушите. Всички копринки имат малък тъмен гребен - тип орех или на ресни гребен и тюркоазено сини уши. В допълнение към тези определящи характеристики копринките имат пет пръста на всеки крак. Всички копринки имат черна кожа, кости и сиво-черно месо.  Копринките имат средно добра носливост, но в чести случаи тя се нарушава от склонността им да мътят. Те са много добри майки и птицевъдите често се възползват от това, за да люпят други породи с тях. Адаптират се в затворени пространства и съжителстват добре с малки пилета. Притежават изключително покорен нрав, което може да бъде причина те да бъдат тормозени от по-активни или агресивни птици, когато се гледат в смесени ята.", "date": "2019.09.19", "title": "Копринките мътят чужди пилета"}
{"url": "https://www.monitor.bg:443/bg/a/view/104-ot-kamerite-na-tola-sa-na-magistrali-i-pyrvoklasni-pytishta-175779", "text": "104 от монтираните и предадени на Агенция „Пътна инфраструктура“ (АПИ) 200 нови и дооборудвани стационарни контролни точки - част от Електронната система за събиране на пътни такси на база време (винетка) и на база изминато разстояние (тол), са на автомагистрали и първокласни пътища. Новите съоръжения, които ще контролират за платена пътна такса на магистралите, са 19. По пътищата първи клас са монтирани 85 стационарни контролни точки, от които 23 са нови и 62 дооборудвани. По второкласните пътища са разположени 64 рамки (36 нови), а по третокласните - 32 контролни точки (22 нови). Това посочва министърът на регионалното развитие и благоустройството Петя Аврамова в писмен отговор на депутатски въпрос. Изпълнителят по договора за проектиране, изграждане и въвеждане на електронната система за събиране на пътни такси - „Капш Трафик Солюшънс“ ДЗЗД, предаде на 16 август 2019 г. на АПИ 200 стационарни контролни точки. Съгласно договора, до 9 февруари 2020 г. изпълнителят следва да дооборудва с камери още 95 съществуващи трафик рамки, от които около 50 са на автомагистрали. Контролът и правоприлагането за платена пътна такса се осъществяват и от 105 мобилни екипа на Националното тол управление, които от началото на 2019 г. следят за платени електронни винетки. Функцията на т.нар. портални рамки е единствено контролна и информацията от тях се използва за установяване на нарушителите. На рамките няма да се плаща тол такса и няма да се продават маршрутни карти. След въвеждането на тол системата АПИ ще предлага маршрутни карти по познатите канали за продажба на електронни винетки – на сайта www.bgtoll.bg, от мобилното приложение, на терминали за самотаксуване и на около 50 гишета (в областните пътни управления и на ГКПП „Кулата“, „Калотина“, в близост до „Капитан Андреево“ и „Дунав мост“ при Русе и при Видин), на които ще се плаща в брой. Маршрутни карти ще се предлагат и в пунктовете за продажба на националните и европейски доставчици на услуга с отчитане на изминато разстояние, с които АПИ има договори. Проект на дигитална карта с тестовото покритие на пътища с тол такси е предадена на членовете на Обществения консултативен съвет по въвеждане в експлоатация на електронната система за таксуване на база време и изминато разстояние към министъра на регионалното развитие и благоустройството. След като покритието на пътищата, за които ще се дължи тол такса от тежкотоварните превозни средства, бъде одобрено с решение на Министерския съвет, дигиталната карта ще бъде предадена на националните и европейски доставчици на услуги на база изминато разстояние - тол, които имат договори с АПИ.", "date": "2019.09.19", "title": "104 от камерите на тола са на магистрали и първокласни пътища"}
{"url": "https://www.monitor.bg:443/bg/a/view/gonjat-student-ot-vuz-zaradi-rozov-telefon-175783", "text": "Резонансен скандал се разгоря в руските медии заради намерението на Уралския държавен икономически университет да изключи свой студент заради подозрения в хомосексуализъм. Като мотив срещу бъдещия висшист представители на ректората посочили факта, че младежът членува в група на ЛГБТ-движението в социалните мрежи, както и че носи розов телефон. По случая започна проверка, при която Министерството на образованието на Свредловска област ще трябва да даде оценка на действията на ръководството на университета. Чиновници от ведомството посочиха, че по конституция всеки има право на образование. Съобщава се, че в уралския университет е създадена специална служба за мониторинг на моралния облик на студентите, включително и на тяхната сексуална ориентация. Именно тази група сигнализирала ръководството на висшето учебно заведение, че техният възпитаник членува в ЛГБТ-групата в социалните мрежи. Младежът, който е на 18 години и е първи курс, бил привикан от проректора по възпитателната работа, който открито заявил, че действията на студента „опорочават доброто име на института“. Към претенциите си той добавил и факта, че момчето носи розов телефон. От своя страна младежът изтъкнал аргумента, че излиза с момиче. Този факт обаче се сторил на проректора неубедително доказателство за хетеросексуалността на бъдещия висшист. По думите на студента, той бил изпратен да събира характеристики от училището и от местоработата си, на базата на които ректоратът на университета трябвало да реши дали той е гей или не.           От ЛГБТ-движението в Екатеринбург подадоха по случая сигнал до компетентните органи да проверят администрацията на учебното заведение за нарушаване на Закона за персоналните данни и на конституцията в частта й за неприкосновеност на частния живот.", "date": "2019.09.19", "title": "Гонят студент от ВУЗ заради розов телефон "}
{"url": "https://www.monitor.bg:443/bg/a/view/ochakvat-ni-zadrystvanija-na-gkpp-tata-po-praznicite-175777", "text": "Очаква се интензивен трафик и струпване на автомобили на ГКПП-тата у нас по време на почивните и празничните дни по повод Деня на независимостта на България, съобшу Аксиния Манчева от отдел „Гранични проверки“ в Главна дирекция „Гранична полиция“. Ремонти по сградите на ГКПП-тата „Капитан Андреево“, „Златарево“, „Видин“ и „Лесово“ ще затруднят преминаването на автомобилите зад граница. Фериботната връзка Оряхово – Бекет, която по принцип функционира денонощно, от 11 септември работи само през деня поради нивото на река Дунав. Симеон Русинов от Областна дирекция на МВР-София заяви, че в предпразничния ден целият трафик ще минава двупосочно през тунел „Витиня“ и допълни, че на 23 септември на входа за София ще има засилено полицейско присъствие. Препоръките на полицаите към гражданите е да предвидят достатъчно време преди пътуване за подготовка, за да бъдат документите им изрядни.", "date": "2019.09.19", "title": "Очакват ни задръствания на границите по празниците"}
{"url": "https://www.monitor.bg:443/bg/a/view/pravjat-nova-komputyrna-gimnazija-vyv-varna-175781", "text": "Частно училище по компютърно моделиране и компютърни системи, което в момента се намира на територията на Техническия университет във Варна, може да стане държавно. Това съобщи образователният министър Красимир Вълчев, който ще обсъди възможността с представители на Техническия и Икономическия университети. Идеята е първоначално учебното заведение да бъде под шапката на Министерството на образованието в партньорство с двете висши училища. „Не е логично да има частно училище към държавно висше училище, като има търсене. Това беше сигнал към нас, че задължително трябва да създадем такова училище. Готови сме да инвестираме и средства.“, заяви просветният министър. Той припомни, че в предложените промени в Закона за висшето образование, който в момента е в Народното събрание и предстои да се разгледа, е предвидено които дават право на преподаватели от университетите да преподават на ученици“, обясни още министърът. Свободен сграден фонд имало в кампуса на варненския технически университет. Частното училище е вписано в регистъра на институциите в системата на предучилищното и училищното образование през май 2018-а, сочи справка на „Монитор“. Там се подготвят гимназисти по 14 различни направления, сред които системен програмист, техник по компютърни системи, електротехник, организатор по експлоатация на пристанищата и флота. Те са разпределени в 23 специалности. „Много е важно да имаме достатъчно специалисти в областта на компютърното програмиране и на дигиталната креативност. В Бургас беше открито такова училище, в София и Правец има училища към столичния Технически университет“, заяви просветният министър. В тази насока от миналата година беше въведен предметът компютърно моделиране в трети и четвърти клас и е разширен приемът в профили и професии, свързани с компютърните системи и информационни технологии. насочена към гимназисти, които не са в паралелки. Тя се изучава в пет центъра в страната - Русе, Бургас, Пловдив, София и в Правец и продължава три годни. В първия випуск по програмата започна през 2017 г. започнаха 900 ученици. Само 200 от тях обаче продължават своето обучение за „Приложен програмист“ в последната трета година. 700 ученици бяха във втория випуск на програмата, като от тях половината преминаха във втората година. Кандидатстването за тазгодишното обучение е до октомври. През следващите 10 до 15 години ще има повсеместен недостиг на кадри, във всички сектори. Затова според министъра трябва да се увеличи приемът в инженерни, педагогически, аграрни и природо-математически специалности във висшите училища, тъй като в тези сектори недостигът ще е най-драматичен. „Университетите трябва да са готови през следващите десетилетия да работят с по-малко студенти, но срещу по-високо финансиране“, каза още Вълчев. Паралелно с развитието на обучението в сферата на високите технологии трябва да се работи и за интеграцията на децата в училище, допълни Вълчев. По думите му основните стъпки са задължителната детска градина и мотивацията на учителите. Държавата с всичките си инструменти трябва да направи така, че децата да се върнат в училище и да го посещават редовно, каза Вълчев. И уточни, че това е причината да се предприемат законовите промени, които предвиждат спирането на всякакъв тип помощи за родители, чиито деца не посещават часовете. Като проблем министърът открои и ранните бракове. По думите му обаче те се доказват много трудно, тъй като най-често става дума само за съвместно съжителство. „Има положителни промени в ромските общности, увеличават се тези, които искат децата им да учат и то извън сегрегираните училища, вдига се средната възраст на ранните бракове, както и броят на годините, през които младежите учат“, посочи Вълчев. Те обаче не са недостатъчно и неравномерни за различните региони и общности.", "date": "2019.09.19", "title": "Правят нова компютърна гимназия във Варна"}
{"url": "https://www.monitor.bg:443/bg/a/view/martin-kejnig-obicham-vsichki-bylgarski-narodni-tanci-osobeno-dobrudjanskite-175784", "text": "Цяла наука е да се научиш да се движиш, така че мозъкът ти да е жив и здрав, казва в интервю американският етнограф - Беше много интересно. Ако мисията на университета е да ви срещне със страстта ви в живота, то моят изпълни своята. Отидох на първите си фолклорни танци в последната година от гимназията. В колежа се включих в танцов клуб просто за отдих, но преди да завърша, вече танцувах всяка вечер. Намирах изживяването за много зареждащо, а балканските танци бяха най-вълнуващи наред със скандинавските. Започнах като гимназиален учител по история, а после започнах да преподавам танци. От моя гледна точка обаче това си беше все преподаване на култура, защото дори в учителския ми опит по история моята сфера беше история на културата – какво прави един народ такъв какъвто е. Преподавах в Columbia University и Sarah Lawrence College, а след това и в танцови работилници из целите Щати. След това бях поканен да работя за културния институт „Смитсониън“. През цялото това време не преставах да преподавам танци, тъй като обичах да танцувам. Създадох собствена организация с нестопанска цел за проучване, документиране, представяне и публикуване на материали за различни етнически общности в Америка. Така че проучванията, които направих в България, са от същото естество като работата ми в Америка. И продължавам да правя това и до днес.  - Между 1961 г. и 1965 г. работих в едно уникално гимназиално училище в Ню Йорк, което приемаше ученици от всякакви общности в града. В една от групите имаше деца на служители в търговската мисия на България. Имах клуб по фолклорни танци в това училище и аз поканих българските деца (все момчета), посещаващи моите часове по история, да дойдат в клуба. Едни ден едно от момчетата в класа ми каза: „Защо просто не отидеш в България, за да научиш различни танци?“ А аз отвърнах: „Това е чудесна идея!“ Чичото на друго момче, когото аз познавах, ми написа препоръчително писмо. И така през 1966 г. пристигнах на първото си истинско посещение в България.  - Първият ми спомен е как при прекосяването на границата съзрях мъж встрани от пътя, който се грижеше за една единствена крава, докато тя пасеше. Заговорих го на развален български. Знаех малко руски, а бях понаучил и сърбо-хърватски, след като бях прекарал в този край на Балканите част от лятото. Попитах го дали мога да го снимам, а на лицето му се изписа едно озадачено изражение, сякаш не разбираше съвсем какво му говоря. Но си личеше, че му е забавно, беше страхотен. Та това беше първото ми впечатление от България и първият човек когото снимах.   - Бях зает с издаването на книга за „Смитсониън“, а Иво Хаджимишев беше куратор на българска изложба, която направих в Етнографския музей през 2006 г. Казах му: „Иво, защо да не направим още една изложба заедно?“ През 2006 г. го бях помолил да направим изложба с балкански фотографии, а той отвърна: „Не, по-добре е да направим изложба с български фотоси.“ Така и сторихме. Този път отново предложих фотоизложба на балканска тематика, на която да представим и книгата с работата ми на българска територия. Иво се съгласи и дойде в САЩ, където подбрахме от архива ми 75 снимки (които ще видите на изложбата) от седем различни държави в Югоизточна Европа – Гърция, България, Северна Македония, Сърбия, Хърватия, Румъния и Косово. Всички те ще имат текстове с описание на изображенията и контекст. Мои колеги ми помогнаха, като написаха по нещо за регионите, за които знаят повече от мен.  - Чудно е, че помня хора от тогава, а не помня такива, които съм срещнал преди час. Умът ни работи по странен начин. Но, да, помня някои, а други не, помня някои случки. Като цяло съвсем ясно си спомням хората, с които съм работил. Коментарите в книгата са моите спомени. За някои не съм написал и ред, макар и да помня много, от това, което се е случило. Трябва да призная, че посещението ми в България промени живота ми и ме насочи по пътя, който следвах. - Това вече е минало. Когато дойдох в България, интересът към тях беше забележителен. После цяло едно поколение не се интересуваше много. Това се случи и в Америка, където старата музика и танци бяха отхвърлени преди 10-20 години и сега се връщат отново. И не само на село, но и сред градските жители, сред образоването хора, сред хора, които нямат нищо общо с онази култура. В САЩ американците от български произход се включват във всички танцови общности, което за мен е много любопитно. Това не важи, например, за сърбите. Когато работех в България, всичко беше съвсем живо. Когато се стигне до подобна ситуация, значи то вече не съществува в естествената си среда. Може би затова в Америка има толкова много групи за народни танци, защото никой вече не практикува тези танци вътре в общността. Важното е, че се случва. - Напълно съм съгласен. Цяла наука е да се научиш да се движиш, така че мозъкът ти да е жив и здрав. Така се изправяш срещу старостта, научаваш се да мислиш по друг начин, което често не важи за възрастните хора. Затова и мнозина казват: „Танцувайте народни танци, те помагат.“ Освено това се движите в ритъм с други хора, което ви кара да се чувствате добре. Това е много радостно изживняване. - Да, това е нещо, което ме привлече от самото начало – правиш нещо заедно с други хора, без непременно да се налага да говориш с тях. Това е едно прекрасно изживяване. Едва ли има някой, който да се е почувствал зле, когато е танвцувал народни танци. - Всички ми харесват, особено добруджанските. Обичам всички танци и цялата традиционна музика, която се предава от поколение на поколение. Добруджанската обаче има експанзивност, която на мен особено ми допада. Обичам и соло кавала в тракийските овчарски песни. Той е прекрасен, особено когато го изпълнява майстор. Обичам и малките гъдуларски оркестри от Северозападна България, както и традиционния тъпан от Югозападна България. Всеки от тях и уникален и привлекателен. Кое беше вашето голямо откритие у нас? Може би Валя Балкански и нейната песен „Излел е Делю хайдутин“? Не бих казал. С мой колега записахме Валя да изпълнява „Излел е Делю хайдутин“. Тя е изключителен човек и съм безкрайно щастлив, че записахме тази песен и че тя беше избрана да полети в космоса, с което аз нямам нищо общо. Тя беше избрана по заслуги, защото е прекрасна. - Надявам се, че да. Вярвам, че хората имат нужда от традициите си. Натъжавам се обаче, като видя в какво състояние са селата, не само в България, но и по целия свят – хората напускат, трудно се живее на село. Опитът ми показва, че фолклорът идва от селото, че там се раждат и поддържат традициите. Но тези места умират. Не знам какво ще се случи, но вярвам, че хората ще продължават да изпитват необходимост от музика, танци и споделени културни изживявания. Те едва ли ще бъдат същите като в миналото, но мисля, че не можем да съществуваме без тях. Вярвам, че ще намерим начин да ги съхраним. Мартин Кейниг е роден е на 24 октомври 1938 г. в Ню Йорк. Завършил е City University of New York през 1959 г. За първи път идва в България през 1966 г. с идеята да научи нещо повече за българските народни танци Между 1966 и 1987 г. посещава страната ни още 6 пъти. Изучава музикалните и танцови традиции и ги увековечава върху 16-милиметрова кинолента. На Роженските поляни чува за първи път 24-годишната тогава Валя Балканска и записва нейната песен „Излел е Делю хайдутин“. Първата му фотоизложба в Националната художествена галерия е през 2006 г. През 2011 г. в Солун е отпечатан двуезичният албум с негови снимки „Гласове и образи от България“. На 18 и 19 септември Мартин Кейниг ще представи в Двореца новото, разширено и допълнено издание на албума с два компакт диска с автентичен фолклор.", "date": "2019.09.19", "title": "Мартин Кейниг: Обичам всички български народни танци, особено добруджанските"}
{"url": "https://www.monitor.bg:443/bg/a/view/policijata-izdirva-15-godishno-momiche-v-neizvestnost-ot-3-septemvri-175771", "text": "Столичното Шесто РУ издирва 15-годишната Елеонора Миленова Йорданова от София. Това съобщиха от пресцентъра на МВР.    Тя е в неизвестност от 3 септември, когато за последен път била видяна в градинка в ж.к. „Лагера“ в столицата.   Момичето е високо около 160 см, с права, дълга кестенява коса и кафяви очи. Била е облечена със сиви дънки, сива блуза и обута с черни гуменки.  Хората, които имат информация за момичето, могат да сигнализират на тел.: 112, 02/9821760, 02/9821755 или в най-близкото районно управление на МВР.", "date": "2019.09.19", "title": "Полицията издирва 15-годишно момиче, в неизвестност от 3 септември "}
{"url": "https://www.monitor.bg:443/bg/a/view/avtomivki-na-bydeshteto-pokazvat-na-esen-2019-09-19-175780", "text": "Футуристични автомивки ще бъдат представени за първи път у нас на изложбата „Ауто сити Пловдив 2019“ само няколко дни след европейската им премиера  в Амстердам. Те са сред новостите на Международния технически панаир, който ще се проведе от 23 до 28 септември, съобщиха от изложението. Водеща компания в Европа показва автомивка, за която твърди, че е най-красивата, а дизайнът е в пет варианта. Преимущество  са  иновативните компоненти, използвани за първи път в света, като платформа за контрол и маркетинг през мобилни устройства, есемес разплащане, подово измиване и други, твърдят изложителите. Вторият  модел е на производител от САЩ, който е в световния Топ 3. Съоръжението  представлява тунел от неръждаема стомана, в който са разположени системи, направени  с нови технологии и материали. Включени са много функции, което дава възможност за почистване без предварителна подготовка дори при големи обеми и висока скорост. Авангардните  експонати са част от специалното бизнес издание на „Ауто сити Пловдив“. Наред с транспортни средства, предназначени за индустрията, търговията и услугите, то демонстрира и сервизно оборудване за пълна промяна на автомобила, включително на интериора. Посетителите ще видят  голямо разнообразие от леки коли и бусове с изцяло преобразен вътрешен дизайн. Ултралуксозните дизайнерски автомобили   съчетават широко  пространство с изисканата обстановка на петзвездна лимузина и много екстри за максимален комфорт на пътниците. Трансформациите се постигат с помощта на 200 вида кожи  и други материи. Изложбата показва и нови модели леки коли. Сред премиерите е хибридната версия на Honda  CR-V. Задвижването  използва два електрически агрегата, а всеки работи и като електромотор, и като генератор, обясняват от фирмата вносител. Три са режимите:  електрически - при потегляне и при ниска скорост, хибриден -  при ускорение, и бензинов - при висока скорост. В експозицията на дилъра присъстват  и други модели на  Honda, като  обновеният Jazz, десетата генерация на Civic във версии хечбек и седан, фейслифта на HR-V, бензиновата версия на световния бестселър CR-V, както и цяла ескадрила от висококачествени  мотоциклети. От гамата на  Subaru са моделите XV и Outback, като за последния е предвидена и специална 4Аdventure версия.  Марката Škoda е представена с  хитовите варианти Scala и Kodaiq  с много екстри. Тук е и новият Ford Trucks F-MAX, който получи титлата „Международен камион на годината 2019“. Гостите на   „Ауто сити“ имат възможност да разгледат още четири изложби, представящи иновации от  строителството, електротехниката, електрониката, машиностроенето, роботиката, автоматизацията, дигиталните и информационните технологии, енергетиката,  екологията, водния сектор  и химическата промишленост. Експозициите на фирми от 34 държави са разположени в Международен панаир Пловдив.", "date": "2019.09.19", "title": "Автомивки на бъдещето показват на Есен 2019-09-19"}
{"url": "https://www.monitor.bg:443/bg/a/view/migrantite-v-es-opravjat-otnoshenijata-mejdu-italija-i-francija-175768", "text": "Премиерът на Италия Джузепе Конте и президентът на Франция Емануел Макрон си стиснаха ръцете в името на „автоматичното разхвърляне“ из страните от ЕС на пристигащите на стария континент мигранти. Единомислието по намирането на някакъв солидарен, пропорционален и контролиран отговор на наболелия проблем бе постигнато вчера в Рим по време на блиц – визитата на френския държавен глава в италианската столица. Разбира се, и Конте, и Макрон, подчертаха след разговора си пред журналисти, че въпросът ще бъде окончателно решен по време на предстоящите заседания на европейските институции и преди всичко на нарочния форума на високо равнище след броени дни в Малта. Все пак президентът на Франция посочи, че той не е съгласен със становището на някои страни-членки наред с политическите бежанци, в Европа да бъдат приемани и икономически имигранти. Макрон изтъкна още, а Конте не му възрази, че на държавите от ЕС, които отказват да приемат мигранти, трябва да бъдат налагани „тежки финансови наказания“. Другата основна тема на срещите в Рим на госта отвъд Алпите както с премиера на Италия, така и с нейния държавен глава Серджо Матарела, бе ескалиращата криза в Либия. Според участниците в двустранните разговори катастрофалнота развитие на събитията там заплашва стабилността не само в Средиземноморието и за да не се разпростре разрушителната им сила извън границите на африканската страна, трябва да бъде намерен незабавен изход от ситуация. За важността на проблема, както и за готовността на Италия и Франция да участват активно в неговото решаване, свидетелства фактът, че в Рим по време на посещението на Макрон бе и признатият от световната общност президент на Либия Файез Ал Сарадж. Според съобщенията от правителствения дворец „Киджи“, той се бил срещнал вчера сутринта само с Джузепе Конте, който бил изтъкнал пред госта си, че за да се успокои поне малко обстановката в страната, трябва незабавно да бъдат ликвидирани екстремистките ядра в нейните сили за сигурност и милициите й. След разговорите си пък Конте и Макрон повториха пред журналисти вече известната позиция на Италия и Франция, че на кризата в Либия трябва да бъде намерено политическо, а не военно решение. За целта двамата призоваха Файез Ал Сарадж да признае като партньор и събеседник в търсенето на мир командващия т.нар. Национална армия генерал Халифа Хафтар – тоест неговия основен враг, който контролира източната част на Либия. Джузепе Конте и Емануел Макрон се обединиха около становището, че някои търкания между Италия и Франция през последните месеци вече са преодолени и приятелството между двете страни остава „неразрушимо“.", "date": "2019.09.19", "title": "Конте и Макрон пожелаха „автоматично разхвърляне“ на мигрантите  в ЕС"}
{"url": "https://www.monitor.bg:443/bg/a/view/spipaha-banditi-pri-krajba-ot-zlatarsko-atelie-v-shumen-175770", "text": "Един мъж е бил задържан на местопрестъплението, а втори след няколко часа издирване след дръзка кражба от златарско ателие в Шумен, съобщи говорителят на ОДМВР Ася Йорданова. И двамата арестувани са с богато криминално минало и много присъди. Сигнал за произшествие в златарското ателие на Гарабед Гарабедян на ул. \"Цар Освободител\" постъпил в полицията малко след 15:20 на 17 септември. Това е поредното посегателство срещу обекта, а преди години Гарабедян запази хладнокръвие дори когато тийнейджъри размахали под носа му пистолет. Двамата мъже оглеждали златните накити, успели да заблудят златаря, а единият от непознатите ус пял да открадне златен синджир и изчезнал от магазина. Без да се усети вторият, продавачът успял да подаде сигнал до охранителната фирма, която охранява обекта, патрул на частните гардове реагирал незабавно и спипал втория бандит вътре в самия магазин. Гардовете извикали полиция, а при проверка се оказало, че задържаният е старият познайник на полицията, 32-годишният Коста Алексиев, съден за кражби, грабежи, измами и противозаконни отнемания на МПС.  Вторият крадец се покрил, но за няколко часа полицаите успели да го намерят и него. Това бил 31-годишният Милко Димитров. Димитров е осъждан 16 пъти, има 15 криминалистически регистрации за кражби, грабежи и телесни повреди. Случаят е докладван на РП- Шумен. Двамата са задържани за срок до 24 часа. Работата по документиране на престъплението продължава. За извършено престъпление по чл. 195 ал. 1 от НК е образувано досъдебно производство.", "date": "2019.09.19", "title": "Спипаха бандити при кражба от златарско ателие в Шумен"}
{"url": "https://www.monitor.bg:443/bg/a/view/blizo-40-ot-bylgarite-optimisti-za-uspeshen-biznes-u-nas-175772", "text": "Над една трета от българите или 39% смятат, че може да се прави успешен бизнес у нас. 34% обаче са на обратното мнение, показва социологическото проучване, проведено от работодателските организации във връзка със стартиралата инициатива „Да успеем в България!“. В нея партньори са Германо-българската търговско-индустриална камара, Асоциацията на индустриалния капитал в България, Българската стопанска камара, Адвантидж Австрия, Българо-румънската търговско-промишлена палата (БРТПП) както и Българската търговско-промишлена палата (БТПП), Конфиндустрия България, Френско-българската търговска и индустриална камара (ФБТИК) и Шведско-българската търговска камара (SweCham). В проучването младежите видимо са по-оптимистично настроени в сравнение с по-възрастните си съграждани. Доказателство за това е и виждането им, че българската икономика се развива в правилната посока, където близо една трета или 31% подкрепят твърдението. Почти половината или 49%, които са основно възрастни хора над 70 години, са на противоположното мнение. Други 20% не могат да преценят. Малко над една трета смятат, че има но 42% са на обратното мнение. Голяма част от анкетираните са отговорили, че не познават успешни в чужбина български фирмени и продуктови наименования, но искат да научават повече за тях. На въпрос какво свързват с успешното икономическо развитие на страната, 48% са отговорили, че това са заплатите. След тях е откриването на работни места (39%) и изграждането на нови предприятия (33%). Друго проучване - “Навици на плащане в Европа” 2019 г., проведено през пролетта сочи, че всяка четвърта компания у нас се притеснява от фалит или това са 24% от анкетираните. През 2018 г. стойността на показателя е била 26%. Последиците за бизнеса са много като намаляване на печалбите (58%), липса на ликвидност (48%) и по-високи разходи за лихви (47%). Освен това според анкетата, у нас При тях просрочените фактури за 2019 г. са 18% спрямо средните 16% за Източна Европа. От друга страна, родният бизнес бави или изобщо не изплаща 25% от фактурите. В региона средния процент е 21%. Дните просрочие при гражданите намаляват на 2 седмици през 2019 г., а при бизнеса се увеличават от 19 на 21 дни през текущата година. За последните години навиците на плащане се подобряват както в Европа, така и у нас. За 2019 г. на Стария континент средно 81% от фактурите са били платени, а предишна година те са били 79%. България следва тенденцията като запазва общо 4% неизплатени фактури от миналата година. 77% от издадените фактури у нас биват изплатени навреме, а 19% са със закъснение. Родните компании отчитат и най-добрите си показатели за последните 6 години по отношение на редовността на плащанията. “Въпреки подобренията, българският бизнес отново попада в групата с лоша дисциплина”, пишат още в проучването. Причина за това е, че 23% от фактурите към фирми-контрагенти се изплащат със закъснение или изобщо не се погасяват. Съответно с при средно ниво 19% за Европа. Любопитен факт е, че работодателите в Обединеното кралство също са сред нередовните - 21%. По отношение на методите на разплащане, банковият трансфер продължава да бъде предпочитан с 81% подкрепа. След него са наложеният платеж (69%) и авансовото плащане (50%).  Проучването обхваща 3 400 компании от 17 европейски страни като се провежда за 12 поредна година. ", "date": "2019.09.19", "title": "Близо 40% от българите оптимисти за успешен бизнес у нас (ОБНОВЕНА)"}
{"url": "https://www.monitor.bg:443/bg/a/view/slojiha-glava-na-pastirkata-v-ruse-175761", "text": "Една от емблематичните скулптури в Парка на младежта в Русе – „Пастирката“, скоро ще бъде напълно възстановена. Композицията, изобразяваща момиче с конче и теленце, преди повече от месец стана обект на вандали, които обезглавиха фигурата на момичето. По поръчка на общината русенският художник-реставратор Ясен Янков възстанови липсващата част. Тъй като оригиналната глава не е открита, Янков прави нова и я прикрепя към тялото. Предстои още няколко дни работа по оформянето на детайлите - клепачите, носа, устните, косата, и по цялостното почистване на композицията. „Намерих снимка на оригинала и възстановявам по нея. Подсилих връзката между главата и тялото с повече арматура за по-голяма стабилност. Материалът – полимербетон, е различен от оригиналния, но е по-здрав“, каза реставраторът. „Пастирката“ е дело на скулптора Димитър Знаменов. Намира се на централната алея в парка в близост до Английската гимназия „Гео Милев“. Композицията е над чешмичка и е поставена на това място през 1963 г., когато е оформяно парковото пространство. Вандалите, обезглавили скулптурата, не са открити. Най-вероятно посегателството е станало през нощта.", "date": "2019.09.19", "title": "Сложиха глава  на „Пастирката“ в Русе"}
{"url": "https://www.monitor.bg:443/bg/a/view/interaktivna-karta-na-bylgarija-pred-vhoda-na-regionalnija-istoricheski-muzej-v-blagoevgrad-175769", "text": "   Регионален исторически музей – Благоевград вече посреща посетителите си  с интерактивна карта, която показва България от птичи поглед. Това е поредния реализирания проект „България в мащаб“, който осъществява младото ръководство на музея..    Основната му идея е да пресъздаде България в относителна географска точност и да осигури по- сериозна нагледност в разработването на учебните уроци по география, история, „Човекът и обществото“ и „Човекът и природата“. В работата си с училищата и малките посетители, музеят винаги поставя на първо място както образователно, така и занимателно съдържание. Целта е децата да имат възможност да погледнат на България  не само като абстрактно понятие за Родината, но и да имат възможност да я видят от „птичи поглед“.", "date": "2019.09.19", "title": "Интерактивна карта  на България пред входа на Регионалния исторически музей в Благоевград"}
{"url": "https://www.monitor.bg:443/bg/a/view/uchilishte-si-osinovi-bezdomno-kuche-ot-priut-175774", "text": "Великотърновската гимназия по електроника „А. Попов” си осинови бездомно куче от приют. Школото вероятно е първото в страната с подобна инициатива, която спокойно може да бъде подета и да се разпространи и в останалите учебни заведения в България и да намали популацията на бездомните четироноги по улиците и общинските приюти. Петгодишният Рекс е избран в конкуренция с още няколко кучета от местния приют. Бил предпочетен заради улегналия си характер, умението бърз да се сприятелява и това, че при първата среща с кандидат осиновителите си не проявил агресивност. Погледнал ги, подушил ги и веднага станали приятели. Сега петгодишния пазач има своя чисто нова къщичка и отговаря за двора и градинската част на гимназията. Радва се на децата и те му отговарят със същото, като се надпреварват да му носят храна, да сменят водата и да го разхождат на каишка в двора на школото. Персонален отговорник за кучето е учителката Петя Гьозова. Тя самата признава, че допреди няколко години е имала свой домашен любимец и знае кка да се грижи за четироногото същество. Всъщност пазачът Рекс е част от проект на училището, одобрен и финансиран от МОН. Проектът може би е един от най странните в цялата образователна система в България. тоъй се отнася до изграждане и развиване на Ученическа ферма за трюфели и защитени растителни видове. Поводът за създаването на този проект е намирането в началото на лятото на няколко гъби трюфели в двора на училището. След последвалата еуфория и напливът на всякакви хора към двора на школото, ръководството му решава да вземе спешни мерки за да опази училищната собственост от посегателствата на мераклиите за бързо и лесно забогатяване. Дикеркорката информира министерството, от което и дават зелена светлина да изготви специален проект, който министерските експерти одобряват и финансират с 4000 лв. с тези пари е купена и монтирана ограда, поставени са няколко предупредителни табели, изградена е чешмичка и минибасейн, и е купена къщичката на пазачът Рекс. Учителите от гимназията по електроника споделят, че одобряват напълно начина, по който са разпределени парите от държавата. Те смятат също, че наличието на куче в двора на учебното заведение ще има положителна роля за техните ученици. „По този начин учениците се научават на любов към животните, да се грижат за тях. Преди няколко дни направихме родителска среща и нито една майка или баща не беше против това в двора на училището ни да има куче”, споделя отговорничката за пазача, Петя Гьозова. Самият Рекс също показва, че се радва на щастливата си участ, която го е спасила от клетката в приюта и го е довела сред учениците. При всяко приближаване на дете към него, той демонстрира бурна радост, върти опашка и подскача на задни крака, като истински обучен цирков актьор. Най-трудната му задача като пазач обаче, тепърва предстои в края на есента, когато се очаква да се появи новата реколта от трюфели. Които четириногият пазач ще трябва да брани от посегателство и унищожаване със зъби и нокти в най-прекия смисъл на думата.     Снимки:   7773, 76, 79 – Учителката Петя Гьозова отговаря за пазача Рекс. 7780 – Изработените и монтираните с част от министерското финансиране чешмичка и минибасейн. 7781, 82 – По оградата на училището са поставени предупредителни табели.", "date": "2019.09.19", "title": "Училище си осинови бездомно куче от приют"}
{"url": "https://www.monitor.bg:443/bg/a/view/roker-pomete-policaj-zaedno-s-patrulkata-mu-175775", "text": "Моторист ще бъде изправен пред съда заради отказа му да се подчини на полицейско разпореждане и причиняване на телесна повреда на служител на МВР при изпълнение на служебните му задължения. В сряда сутринта на кръстовище в Свищов, автопатрул спира за проверка моторист. Вместо да отбие и да слезе от мотора обаче, водачът дал газ, като при опита да се провре между полицаите, блъснал единият от тях, а след това се ударил и в задната част на патрулката. Удареният полицай е прегледан в болницата, където лекарите установяват навяхване и охлузване в областта на ръката. По служебния автомобил има леки материални щети. След задържането му е установено, че водачът е мъж на 36 години от село Копривец. По случая е образувано досъдебно производство.", "date": "2019.09.19", "title": "Рокер помете полицай  заедно с патрулката му"}
{"url": "https://www.monitor.bg:443/bg/a/view/izvestna-pornozvezda-namerena-myrtva-v-doma-j-175773", "text": "Американската порно актриса Джесика Джеймс почина на 43 години, съобщи TMZ. Еротичната актриса е била открита мъртва в дома си в Сан Фернандино от медиците на спешните служби. Причината за смъртта й все още не е известна, тече разследване. По информация на полицията близък на Джесика е я е открил в дома й, след като няколко дни не е успял да се свърже с нея. Източници на TMZ твърдят, че на мястото на трагедията са били намерени медикаменти, продавани с рецепта. Допълва се също, че актрисата е имала преди гърчове. Преди да се отдаде на филмите с еротично съдържание Джесика Джеймс е работила като начална учителка. Става популярна в еротичната индустрия, след като подписва договор с известна компания за еротични филми в началото на XXI в. Тя е първият модел, сключил договор с мъжкото списание Hustler. За известно време се оттегля от порно индустрията. Участвала е в риалити предаването \"Къщата за рехабилитация на известните\" и в сериала \"Трева\". В социалните мрежи Джесика има близо 1 милион последователи и беше доста активна там. Последната й публикация е отпреди седмица и гласи, че ще се оттегли за известно време, за да си почине.", "date": "2019.09.19", "title": "Известна порнозвезда намерена мъртва в дома й"}
{"url": "https://www.monitor.bg:443/bg/a/view/sem-objavjava-reshenieto-si-za-bnr-175762", "text": "Съветът за електронни медии се очаква да обяви днес решението си за събитията в БНР около свалянето от ефир на журналиста Силвия Великова и безпрецедентното спиране на сигнала на програма „Хоризонт“ за няколко часа на 13 септември. Преди това СЕМ ще изслуша представители на Редколегията на програмата. Срещата, насрочена за 12,30 ч., е публична и е по искане на Редколегията. В свое становище тя посочва разминавания в обясненията както за спирането на радиосигнала, така и по казуса със Силвия Великова. СЕМ вече изслуша генералния директор Светослав Костов, който заяви, че спирането на ефирното излъчване се е наложило заради възникнал голям технически проблем. След приключилата проверка по случая главният прокурор Сотир Цацаров заяви, че е имало пълна и неограничена възможност за излъчването на „Хоризонт+ и не се е налагало да се извършва техническа профилактика.", "date": "2019.09.19", "title": "СЕМ обявява решението си за БНР"}
{"url": "https://www.monitor.bg:443/bg/a/view/stefan-danailov-prodyljava-lechenieto-si-v-hisarja-175765", "text": "Възстановяването на големия български актьор Стефан Данаилов ще продължи в Болницата за продължително лечение и рехабилитация – Хисаря към Военномедицинска академия (ВМА). След инцидента през месец август 2019 г. той бе приет по спешност в болница „Бургасмед”, а операцията на тазобедрената става бе извършена от екипа на един от водещите хирурзи в България проф. Андрей Йотов, началник на Клиника по ортопедия и травматология в УМБАЛ „Софиямед”. След допълнителни изследвания в столичната болница, направени през месец септември, на Стефан Данаилов е назначена рехабилитация, която ще бъде проведена във военния санаториум в Хисаря.  Екипите на ВМА, МБАЛ „Бургасмед” и УМБАЛ „Софиямед“ са в контакт още от първоначалната хоспитализация на пациента. Именно становищата на специалисти от трите болници мотивираха лечението му до момента и предстоящата рехабилитация в Хисаря.  Военният санаториум „Калероя” е най-голямата болница за балнеология, рехабилитация и профилактика в страната. Разположен е в „сърцето” на просторен парк, а благоприятният климат, в съчетание с богатството на 22 минерални извора и съвременната апаратура за физиотерапия и рехабилитация, създават перфектни условия за пълноценно лечение.", "date": "2019.09.19", "title": "Стефан Данаилов продължава лечението си в Хисаря"}
{"url": "https://www.monitor.bg:443/bg/a/view/kaljavajte-deteto-vmesto-da-zalagate-na-imunostimulanti-175745", "text": "Родителите да каляват децата си, вместо да залагат на имуностимулантите. За целта е добре да ги извеждат по-често на разходка, а не да стоят цял ден вкъщи пред компютъра. Това препоръча д-р Гергана Николова, която е общопрактикуващ с лекар с над 30 години опит. „Всичко трябва да е внимателно дозирано. Не можем да даваме имуностимуланти, без да сме обърнали внимание на хигиената и на режима на живот. Това е първото нещо, върху което надграждаме. Ако едно дете цял ден стои в стаята пред компютъра, не излиза навън, храни се предимно със солени въглехидратни храни, какъвто и имуностимулант да му дадем, то ще се разболява“, обясни д-р Николова. Според нея масова грешка е че през цялата година трябва да поддържаме една комфортна температура в домовете си благодарение на климатици и когато децата ни излязат навън в по-студено време, се разболяват, защото не са придобили имунитет. „Закаляването се постига чрез контрастиране на температурите. А сега родителите не дават на децата си да влязат във водата дори когато са на море от страх, че ще се разболеят. Затова е препоръчително, след като си стоял известно време на слънце, да влезеш във водата и да се охладиш. Този контраст калява организма“, каза д-р Николова. От първостепенно значение е и децата да минат през задължителния годишен профилактичен преглед, който е добре да се направи преди постъпването в ясла, детска градина или училище. По този начин личният лекар ще може да реагира, ако се установи някакво заболяване. След това ще даде препоръка дали трябва да се постави противогрипна ваксина. Много е важно родителите да обърнат внимание на режима на хранене, защото днешното поколение предпочита fast food. Затова в менюто трябва да присъстват повече плодове и зеленчуци, фрешове и да се избягват газираните напитки, които са въглехидратни. Противопоказно е подрастващите да консумират чипсове и снаксове. „Друго погрешно схващане е, че дебелото дете е добре гледано и здраво дете. Много майки, когато дойдат при нас за консултация, са едва ли не горди, че детето им е наддало много. А за нас това е сигнал, защото наднорменото тегло в детска възраст е изключително голям проблем. Впоследствие може да има склонност към ранно развитие на сърдечносъдови заболявания и диабет. В момента диабетът е като епидемия - заболяването е в резултат на наднорменото тегло при децата и възрастните“, обясни д-р Николова. Тя уточни, че като цяло се храним обилно, с много въглехидрати и водим застоял начин на живот и предаваме това и на децата си. „Те стоят вкъщи пред таблетите, не се движат, дишат запрашения въздух в помещенията. Много малко са децата, които играят на воля“, коментира лекарят. Затова е добре родителите да отделят време за разходки в парка, за закалителни процедури. „Само за септември имам две деца, при които по повод наднорменото тегло установихме смутен глюкозен толеранс. И ако не се вземат мерки при такива деца, те са в риск да развият диабет. Няма как при такива проблеми децата да нямат и лоша имунна защита. Не е въпросът само да им дадем имуностимулант. Границата е много тънка, защото за едно лекарство е важна дозата. Много често мои пациенти ми казват да им изпиша някакви витамини. Но витамините не са панацея. Не може да приемаш повече, отколкото е необходимо“, коментира д-р Николова. Памучните материи са препоръчителни при облеклото на децата. Материята е дишаща и не предизвиква алергии по детската кожа, която е деликатна. Няма нужда при по-ниски температури да навличате детето. „Не може да обличате детето като космонавт. Известен факт е, че българина го е страх от две неща - да не настине и да не се мине. Няма как от това, че организмът се е охладил, детето да получи респираторна инфекция. Ако детето ви е свикнало на температурни разлики, няма да има проблем“, коментира д-р Николова. Много е важно и детето да спортува. Нека обаче да е нещо, което му харесва, а да не му натрапваме мнението си.", "date": "2019.09.19", "title": "Калявайте детето, вместо да залагате на имуностимуланти"}
{"url": "https://www.monitor.bg:443/bg/a/view/d-r-cveteslava-gylybova-direktor-na-psihiatrichnata-bolnica-sv-ivan-rilski-manijata-po-zdravosloven-jivot-dokarva-depresii-175743", "text": "- Вurnout, т.е. изпепеляването, не фигурира в класификатора на болестите. Това е по-скоро, комплекс от психологични компоненти, да ги наречем симптоми, които се развиват при упражняването на някои професии. И световните, и българските изследвания показват, че най-засегнати са хората, заети в т.нар. помагащи професии – лекари, медицински сестри, учители, пожарникари, полицаи и социални работници. Към упражняващите ги има високи обществени изисквания, защото съответните сфери са националната сигурност на една държава. Проблемът в България е, че обществените изисквания се разминават с възможностите, които дава обществото на хората с тези професии да работят качествено и както трябва. От друга страна, стои обществената оценка. Както е известно, в нашата страна тя е твърде ниска към тези професии. Към това се включва неудовлетворителното заплащане и намаленото доверие в институциите, отговорни за тези професии. В България стана норма да се бият лекари и медицински сестри – нещо недопустимо другаде. От социалните мрежи също насаждат негативно отношение към някои професии. От там се излива омраза към учители, лекари, социални работници... Това са все неща, нагнетяващи негативизъм към хората от тези професии. 90% от работещите ги са хора, които са се посветили на тази работа. Когато насреща си те получават толкова много хули, обиди и омраза, а в същото време не могат да бъдат стриктни, помагащи и съпричастни към другите, се стига до синдрома на професионалното изпепеляване. - Това е комплекс от емоционално, физическо и психическо изтощение. Хората, засегнати от него, стават по-безчувствени, дори понякога арогантни в упражняването на своята професия. Те не могат да се справят със задачите си и те стават все по-трудни за тях. Заедно с това расте непукизмът от несправянето със задачите. Стига се до нежелание да се ходи на работа. Всичко това води до проблеми в семейството и в приятелския кръг, а накрая и до депресия, ако не се вземат мерки. Важно е да се подчертае, че синдромът на професионалното изпепеляване и депресията са различни неща – при нея човек чувства. Засегнатите от burnout са емоционално опустошени, не ги интересува нищо. - Да, така е. Депресивните състояния и промяната в психиката са налице при смяната на сезоните. Затова и има пик на обострянията на всякакви психически разстройства през пролетта и през есента. - Психическите разстройства, включително и депресиите, са полифакторно обусловени заболявания. Затова и отговорът на какво се дължат те не може да бъде еднозначен, тъй като влияещите фактори са много. В комбинация те водят до повишаване на броя на депресивните състояния през есента и пролетта. Разбира се, слънцегреенето е един от тях, но не е само той, особено когато говорим за депресии с билогичен характер, т.е. тези, които не зависят от външните фактори. - Да, могат, но тези, които знаят, че са податливи. Тези състояния обаче са изненадващи, могат да връхлетят абсолютно всеки, включително и много силните и борбените също могат да бъдат повалени от депресивния епизод. От него никой не е застрахован. Могат да се направят някои неща като профилактика и превенция, но те не дават гаранция, че той няма да ни застигне, защото биологичните депресии не се повлияват от външните фактори. Превенцията е човек да мисли повече за себе си и да се щади по отношение на някои ситуации, което не означава да бъдем несъпричастни и несъчувстващи, добри и помагащи. Хубаво е понякога да поставяме себе си в центъра и да се грижим повече за себе си. Така ще сме по-полезни и на себе си, и на нашите близки. Много важно е да прецизираме кое е важно и кое е по-маловажно, да не гоним само материалното презадоволяване, включително и налагания модел за красота. Не е необходимо да водим постоянно битки със себе си, да правим невъзможното, за да постигнем това, което се „цени” в нашето твърде материално общество. Ако това не го правим, със сигурност ще бъдем по-щастливи, с по-малко депресии. - Храната трябва да бъде здравословна, но за общото състояние на организма, тя няма да ни помогне срещу тях. Ако имаме и добър двигателен режим, ще имаме здраво и добре сложено тяло, от което ще сме доволни и заради него няма да изпадаме в депресия. Със сигурност всичко трябва да бъде умерено, за да няма прекаляване и в здравословния начин на живот. - Да, прекаленото увличане по здравословни режими на хранене или твърде много занимания във фитнеса с цел красота и покриване на стандартите от тв екрана определено могат да доведат до депресии. Това се потвърждава и от практиката. Не бива да се изпада в увличане по строг здравословен хранителен режим само защото така правят другите и така е модерно. Напоследък много хора се увличат по тези неща, за да не отпаднат от мнозинството, но същевременно нито обичат фитнеса, нито са им вкусни киноата и чията. Те бленуват за кебапче с пържени картофки и бира, но модата не го позволява. Така човек не е себе си и това може наистина да го вкара в депресия.", "date": "2019.09.19", "title": "Д-р Цветеслава Гълъбова, директор на Психиатричната болница „Св. Иван Рилски”:  Манията по здравословен живот докарва депресии"}
{"url": "https://www.monitor.bg:443/bg/a/view/razsledvat-kandidat-za-evropejski-komisar-po-pravosydieto-za-korupcija-i-prane-na-pari-175763", "text": "Белгийската прокуратура потвърждава, че води предварителна проверка по твърденията, че вицепремиерът Дидие Рейндерс е замесен в корупция и пране на пари, съобщиха местни медии. Рейндерс е предложен за следващ европейски комисар по правосъдието и предстои да положи изпит пред евродепутатите в следващите дни, съобщи БТА. Медиите отбелязват, че подателят на сигнала е съобщил името си, след като първоначално държеше да остане анонимен. Изобличителят е бивш служител на контраразузнаването, където е работил от 2007 до 2018 година. Той е заявил, че повдига въпроса сега, защото ако Рейндерс бъде избран за еврокомисар, разследването ще бъде затруднено. Според подадените данни Рейндерс е заподозрян в съучастие във взимането на подкупи за обществени поръчки. Твърди се, че получените средства били \"изпирани\" през кухи фирми, регистрирани в райони с особено данъчно законодателство. Според твърденията средствата били оправдавани с печалби от продажбата на произведения на изкуството на завишени цени. От появата на тези обвинения Рейндерс и неговите адвокати отричат дори да знаят за водено следствие. Прокуратурата уточнява, че предварителната проверка може да завърши с повдигането на обвинение, но е възможно и да бъде прекратена заради липсата на достатъчно улики. Очаква се Рейндерс да бъде изслушан пред комисията по правосъдие и вътрешни работи на Европейския парламент през октомври. Ако той премине успешно изпита, ще отговаря за изготвянето на годишните доклади на ЕК за върховенството на закона в държавите от ЕС. В списъка на предложените за нови еврокомисари има и други кандидати, срещу които се водят разследвания, затова наричат бъдещата комисия \"на презумпцията за невинност\". Румънският кандидат за комисар по транспорта Рована Плумб е разследвана за съпричастие в престъпна сделка с недвижими имоти. Плумб е била обвинявана в няколко случая на корупция в Румъния, но те не са били разследвани само заради имунитета й като депутат. Полякът Януш Войчеховски, който е кандидат за еврокомисар по земеделието, е разследван от европейската служба за борба с измамите със средства от ЕС (ОЛАФ). Той е подозиран, че е злоупотребявал като евродепутат в продължение на 10 години със средства за пътни разходи. Елиза Ферейра, предложена от Португалия за следващ еврокомисар за сближаването и регионално развитие, е проверявана за конфликт на интереси, потвърди говорител на Европейската комисия. Според съобщения в португалски медии има съмнения, че Ферейра е облагодетелствала финансово съпруга си, докато е била в управата на националната банка. Евродепутатът Мари Тусен написа в Туитър, че Ферейра е регистрирала автомобила си в България, за да избегне по-високи данъци. Френският кандидат за еврокомисар за вътрешния пазар Силви Гулар е проверявана по обвинения, че като евродепутат е отклонила средства за плащането на вътрешнополитическа дейност. Преди броени дни Гулар беше разпитана от френската полиция по разследване за фиктивни работни места в Европейския парламент. Гулар беше разпитана в същия ден, в който избраната за следващ председател на Европейската комисия Урсула фон дер Лайен представи своя екип. След като Еманюел Макрон стана президент на Франция през 2017 г., Гулар беше назначена за министър на отбраната. Тя обаче заемаше поста едва месец и подаде оставка, след като беше започнато разследване за начина, по който нейната партия Демократично движение е наемала парламентарни сътрудници в Европейския парламент. Урсула фон дер Лайен пък е разследвана в Германия и се очаква през декември да бъде разпитана за сключването на договори от министерството на отбраната, което до юли ръководеше, с външни консултанти на завишени цени и без обективни основания. Обстоятелствата около Рейндерс напомнят за случая с белгийския еврокомисар (2010-2014 г.) Карел де Гухт, обвинен от анонимен източник две години преди да заеме поста си в ЕК, че е участвал в неправомерна продажба на акции. Първоначално прокуратурата отказа да повдигне обвинение, но по-късно бе предприето разследване, довело до оправдателна присъда заради технически пропуски на следствието. Едва през май тази година Де Гухт и неговата съпруга, съдия в първоинстанционен съд, бяха осъдени за укриване на данъци с използването на документи с невярно съдържание.", "date": "2019.09.19", "title": "Разследват кандидат за европейски комисар по правосъдието за корупция и пране на пари"}
{"url": "https://www.monitor.bg:443/bg/a/view/temperaturite-padat-shte-vali-i-gyrmi-175760", "text": "Студен атмосферен фронт ще преминава над страната. Ще преобладава облачно време и на много места ще превали. По-значителни ще са валежите след обяд в Рило Родопската област и на отделни места там ще има и гръмотевична дейност. Вятърът ще е предимно умерен от север-северозапад и с него ще продължи да нахлува студен въздух. Дневните температури чувствително ще се понижат; максималните в Северна България ще са между 15 и 20 градуса, в Южна - между 20 и 25 градуса, а минималните ще са между 11 и 16 градуса. Атмосферното налягане ще продължи да се повишава и вече ще е по-високо от средното за месеца. Над планините ще е облачно, в много райони и мъгливо. Ще има превалявания от дъжд, на повече места и по-значителни след обяд в Рило-Родопския масив, където е възможно и да прегърми. Ще духа до умерен, по високите и открити части - силен, предимно западсеверозападен вятър. Температурите ще се понижат и максималната на височина 1200 метра ще е около 16 градуса, на 2000 - около 9 градуса, в Стара планина ще са по-ниски. Над Черноморието ще е предимно облачно. Преди обяд на отделни места, а по-късно след обяд в много райони ще има превалявания от дъжд, като ще продължи да превалява и през нощта срещу петък. Вятърът ще е умерен от север-североизток и с него температурите ще се понижат. Максималните ще са между 20 и 23 градуса. Температурата на морската вода е около 23 градуса. Вълнението на морето ще се усили, ще е 3 бала, в крайните южни райони - до 4 бала.", "date": "2019.09.19", "title": "Температурите падат, ще вали и гърми"}
{"url": "https://www.monitor.bg:443/bg/a/view/robyrt-dauni-djuniyr-otnovo-stava-jeleznija-chovek-175710", "text": "След финалните надписи на „Отмъстителите: Краят“ феновете с тъга разбраха, че пътят на Робърт Дауни Джуниър като Железния човек приключва. Не само сюжетът го поведе натам, но и самият актьор на няколко пъти коментира, че иска да се фокусира върху други кино проекти, в които супергероите нямат непременно място. Въпреки всичко това, почитателите на вселената на „Марвел“ имат повод за наздравица – Дауни Джуниър ще сложи още веднъж костюма на Железния човек. Това ще се случи в рамките на първия самостоятелен филм за Черната вдовица. Наташа Романоф, в чийто кожен костюм влиза Скарлет Йохансон, влезе във филмовото семейство на „Марвел“ през 2010 г., като се включи в „Железния човек 2“. Въпреки че събитията в „Отмъстителите: Краят“ не бяха окуражаващи и за нея, още догодина на големия екран ще се появи и адаптираната й предистория. Събитията в новия филм ще бъдат позиционирани след тези в „Капитан Америка: Гражданска война“ и преди „Отмъстителите: Война без край“. Според източниците на Deadline присъствието на Тони Старк е почти сигурно в „Черната вдовица“. Предположенията са обаче, че става дума за камео роля.", "date": "2019.09.19", "title": "Робърт Дауни Джуниър отново става Железния човек "}
{"url": "https://www.monitor.bg:443/bg/a/view/chakame-juliet-binosh-na-cine-libri-dogodina-175726", "text": "Жулиет Бинош по всяка вероятност ще бъде голямата звезда на следващото издание на кино-литературния фестивал CineLibri през 2020 г. Организаторите на събитието от издателство „Колибри“ са влезли в преговори с голямата френска актриса, за да осигурят присъствието й още тази година за петото юбилейно издание на форума. Оказало се обаче, че в деня, когато в София ще бъде представен новият й филм „Тази, която не съм“, тя вече е имала програмирана премиера в Токио. Но онези творци, които заради натоварената си програма нямат възможност да приемат поканата в дадена година, по правило идват на следващото издание на CineLibri, разказа за „Монитор“ създателката и идеолог на фестивала Жаклин Вагенщайн. на проявата, която тази година ще продължи от 5 до 20 октомври в София, Пловдив, Варна, Бургас, Стара Загора, Габрово и Велико Търново. Откриването е в Зала 1 на НДК с новия филм на Роман Полански „Офицер и шпионин“ с бюджет $ 25 млн., над който режисьорът е работил съвместно с писателя Ричард Харис – автор на книгата за аферата Драйфус. Филмът идва топъл-топъл от кинофеста във Венеция, където бу удостоен с Голямата награда на журито и тази на критиката. 11 заглавия са в конкурсната програма на CineLibri, която ще излъчи лентата победител на 13 октомври, като след церемонията ще бъде прожектиран филмът с Бинош. Още един филм с нейно участие - „Двойствен живот“ на Оливие Асаяс, ще бъде представен в рамките на гала-вечерта на Франция на 18 октомври. Сред състезателните предложения са „Клер Дарлинг“ с Катрин Деньов и дъщеря й Киара Мастрояни, „Казанова, последна любов“ на миналогодишъсхевсния гост на CineLibri – именития френски режисьор Беноа Жако, с Венсан Линдон в главната роля, „Загадката Анри Пик“ с Фабрис Лукини, Хана Шигула и др., „Продавачът на вестници и цигари“, в който е последната роля на отишлия си този февруари голям актьор Бруно Ганция, превъплъщаващ се в Зигмунд Фройд. Претенденти в конкурсната програма са още „5 е съвършеното число“ с Валерия Голино и любимеца на Сорентино – Тони Сервило, и нашумелият „Заличено момче“ на Джоуел Еджъртън с Лукас Хеджис, Никол Кидман, Ръсел Кроу. „Заличено момче“ е екранизация на едноименната след конверсионна терапия (курс за „лечение на хомосексуализъм“) в САЩ. Авторът, извървял мъчителния път към дефиниране и разкриване на собствената сексуална идентичност, ще бъде сред гостите на събитието и ще се срещне с родната публика на 6 октомври. Единственият български кандидат в конкурса е „Снимка с Юки“ с Руши Видинлиев, японката Кики Сугино и нашия човек в Холивуд Димитър Маринов. Това е дебютният пълнометражен игрален филм на режисьора Лъчезар Аврамов по разказ от сборника „На Изток от Запада“ на писателя Мирослав Пенков. CineLibri предвижда тематични вечери, посветени на киноизкуството на различни държави: гала-вечер на Израел (с филма „Жената от Йерусалим“ на Бени Йехошуа), на Ирландия („Закуска на Плутон“ на Нийл Джордан с Килиан Мърфи, Лиъм Нийсън, Брендън Глийсън и Стивън Риа по романа „Малкия касапин“ на Патрик Маккейб), на Испания („Последствията на гнева“ в присъствието на автора на книгата Лоренцо Силва – награда „Гоя“), на Германия („Измерването на света“, биографична драма по книгата на Даниел Келман за учените Александър Хумболт и Карл Фридрих Гаус), на Франция („Терапия за мизантропи“ с неподражаемия Жерар Депардийо и др.), на Япония, Унгария, Италия, Португалия и т.н. От тази година CineLibri е официално част от културния календар на Столична община, която е подкрепила актуалното издание на фестивала с 27 000 лв.  ", "date": "2019.09.19", "title": "Чакаме Жулиет Бинош на CineLibri догодина"}
{"url": "https://www.monitor.bg:443/bg/a/view/skandalna-rasistka-snimka-klati-premiera-na-kanada-175764", "text": "Канадският премиер Джъстин Трюдо бе принуден да се извинява, а предизборната му кампания е застрашена заради противоречива снимка от купон на частно училище във Ванкувър, където е преподавал преди 18 години. Това се случи след като списание „Тайм” публикува изображението от 2001 г., на което Трюдо е облечен с роба и тюрбан на главата, а лицето, врата и ръцете му са черни. Премиерът признава, че е предрешен като Аладин. Според изданието това се случило по време на галавечер „Арабски нощи”. Снимката е влязла в годишника 2000-2001 г. на частното училище „Уест Пойнт Грей”. Изданието цитира говорител на Либералната партия, която е потвърдила, че снимката е автентична. „Трябваше да съм по-разумен, но не бях. Беше грешка. Не трябваше да го правя. Извинявам се искрено. Наистина съжалявам“, коментира Джъстин Трюдо. По думите му не е имал представа, че подобни практики се смятат за расистки и обидни. Канадецът е ревностен привърженик на мултикултурализма в страната. Новината идва седмица след началото на предизборната кампания, където Либералната партия на Трюдо води усилена битка с Консерваторите на Андрю Шийр. 47-годишният Трюдо, чиято партия спечели решителна победа през 2015 година, вече е подложен на остри критики заради нарушения на етичните норми и други проблеми.", "date": "2019.09.19", "title": "Скандална расистка снимка клати премиера на Канада"}
{"url": "https://www.monitor.bg:443/bg/a/view/v-gyrcija-gorivata-poskypvat-s-3-5-evrocenta-na-lityr-175759", "text": "Горивата в Гърция утре може да поскъпнат с 3,-5 евроцента на литър, пише днес електронното издание на в. „Катимерини”. Медията уточнява, че вчера на някои бензиностанции вече са вдигнали цените с 1 евроцент. На дискусия в сряда, проведена в гръцкото министерство на енергетиката, собствениците на големите рафинерии и бензиностанции в страната са уверили властите, че отражението на поскъпването на петрола върху цените на дребно няма да превиши 3-5 евроцента на литър. Представителите на местните производители на течни горива са прогнозирали още, че пазарният дефицит от частичното спиране на производството на петрол в Саудитска Арабия ще бъде покрито от складови запаси и възходящият тренд на нефта сорт Brent ще спре. Цените на бензина в Гърция обаче трудно ще бъдат удържани под 1,60 евро на литър.", "date": "2019.09.19", "title": "В Гърция горивата поскъпват с 3-5 евроцента на литър"}
{"url": "https://www.monitor.bg:443/bg/a/view/es-s-tvyrd-ultimatum-kym-boris-djonsyn-ako-do-kraja-na-septemvri-njama-predlojenija-ot-ostrova-tova-e-krajat-175766", "text": "Финландия, която в момента е ротационен председател на Съвета на ЕС, призова Великобритания да представи писмени предложения за сделка за Брекзит до 30 септември. „На мнение сме, че сега Борис Джонсън трябва да ни представи писмено предложенията си, ако има такива. Ако това не се случи до края на септември, всичко е свършено“, заяви премиерът на Финландия Анти Рине в Париж след среща с френския президент Еманюел Макрон, съобщи Би Би Си. Коментарът на Рине, изглежда, има за цел да засили натиска върху британския премиер Борис Джонсън, който според европейски служители все още не е представил никакви конкретни алтернативи за предпазния механизъм за ирландската граница - основният спорен елемент в преговорите за Брекзит, пише „Политико“. Датата 30 септември бе посочена и от германския канцлер Ангела Меркел и Макрон в края на август, когато Джонсън се разходи до Берлин и Париж. Тогава Макрон говори за необходимостта от един \"полезен месец\". Ден преди това Европейският парламент, чиято подкрепа за сделката за Брекзит е задължителна, предупреди, че няма да позволи одобрение за споразумение за оттегляне без предпазен механизъм.", "date": "2019.09.19", "title": "ЕС с твърд ултиматум към Борис Джонсън - ако до края на септември няма предложения от Острова, това е краят"}
{"url": "https://www.monitor.bg:443/bg/a/view/policai-se-vkluchvat-v-auto-siti-sys-syveti-za-bezopasnost-na-pytja-175767", "text": "За втора поредна година служители от сектор “Пътна полиция” при областната дирекция на МВР в Пловдив ще се включат със съвети за пътна безопасност в рамките на изложението „Ауто Сити” в Панаира, съобщиха от полицията в града. Инициативата „Отговорни на пътя” е част от активната превантивна дейност за повишаване сигурността на движение и намаляване на катастрофите в пловдивска област. В дните от 23 до 28 септември, в обособената зона между палати №  7 и № 8, желаещите могат да получат консултации за процедурите и необходимите документи за регистрация на новозакупен автомобил, както и да им бъде оказана помощ за окомплектоването на необходимите документи за покупка по време на самото изложение. Предвидена е и възможност за електронна справка на шофьорите за евентуални нарушения  на пътя. Специално внимание ще бъде обърнато на децата, към които са насочени усилията на полицията за формиране на правилно поведение на пътя. За тях са предвидени тематични беседи и практически занимания по безопасност на движението. От активистите на БЧК ще им бъдат демонстрирани начините за оказване на първа помощ при инциденти, а в състезателния бокс на клуб „Щереви Рали Тим“ ще могат да се снимат със самите шампиони и техния автомобил. ", "date": "2019.09.19", "title": "Полицаи се включват в „Ауто сити” със съвети за безопасност на пътя"}
{"url": "https://www.monitor.bg:443/bg/a/view/pechatat-2565-vida-buletini-za-mestnija-vot-175742", "text": "Точно 2565 вида бюлетини ще трябва да бъдат отпечатани за местния вот тази есен. ЦИК вече обяви обществена поръчка за изработката и доставката на бюлетините за изборите на 27 октомври, като по закон това трябва да се извърши от печатницата на БНБ, към която е изпратена и показа за участие. Няма обявена точна сума, тъй като тепърва от банката трябва да изпратят оферта към ЦИК, а след това по традиция да се пристъпи към преговори за цената. 265 вида са бюлетините за гласуване за общински съветници, също толкова са и тези за кмет на община. В по-големите градове, каквито са София, Пловдив и Варна, гражданите трябва да изберат и кмет на райони. Този вид бюлетини са 35 вида. Най-много, около 2000, са бюлетините за гласуване за кмет на кметство, показва документацията към поръчката. БНБ трябва да покаже моста на изпитаната хартия и да гарантира, че целият тираж бюлетини ще се изработят на нея. Самата хартия трябва да е бяла, непрозрачна, и да тежи 120 г/м². За доказване на това изискване кандидатът задължително представя сертификат от производителя и протокол от изпитване в акредитирана лаборатория. ЦИК има право да осъществява контрол по време на целия процес на отпечатване. Иначе за първи тур ще са нужни около 19 034 000 броя бюлетини, като конкретното число ще стане ясно допълнително, тъй като едва тази седмица кметовете по места трябва да обявят предварителните избирателни списъци. По закон броят на бюлетините винаги е с 10% отгоре като резерва, в зависимост от броя на избирателите в съответния район. Бюлетините трябва да бъдат доставени до 23 октомври до всички областни администрации за произвеждане на първия тур на изборите. За втори тур датата за доставка е 1 ноември. В понеделник изтича крайният срок за регистрация в общинските избирателни комисии (ОИК) на партиите и коалициите. До 20 септември кметовете пък трябва да проведат консултации за съставите на секциите по места. До 24-ти пък формациите могат да се откажат и от ОИК. Същият е и крайният срок за регистриране на листите с кандидатите за общински съветници. Ден по-късно пък общинските комисии трябва да изпратят на ЦИК списък със всички кандидати, които ще се борят за доверието на гражданите. До 25 септември пък трябва да се тегли и жребият за номерата в бюлетините. В общо 1222 кметства в страната няма да бъдат проведени избори за кмет тази есен. Това става ясно от мотивите на промени в закона за местното самоуправление, внесени от депутати от регионалната комисия от ГЕРБ, патриоти и ДПС. С измененията се урежда статутът на кметските наместници, като се дава възможност след изтичане на мандата, настоящите кметове ще изпълняват временно функциите на кметски наместници до освобождаването им от новоизбрания градоначалник на дадената общината. Според закона за административно-териториалното устройство, за да се проведат избори в дадено кметство, в него трябва да има минимум 350 души. Оказва се обаче, че има населени места, които имат статут на кметства, но са с население под този минимум и там няма как да се проведат избори. В тази връзка с проекта се цели да се уреди правният статут на онези кметства, в които вот е невъзможен поради свиване на населението.", "date": "2019.09.19", "title": "Печатат 2565 вида бюлетини за местния вот "}
{"url": "https://www.monitor.bg:443/bg/a/view/emil-neshev-nujna-e-otdelna-slujba-za-vyzdushnite-linejki-175736", "text": "В света съществува правилото на т.нар. златен час, според което през това време трябва да се достигне до пострадал, казва в интервю за \"Монитор\" директорът на ПСС към БЧК - Получихме сигнала за пострадалата жена в 17,20 часа на 16 септември. След като разбрахме, че жената е с големи травми, се опитахме веднага да вдигнем хеликоптер. За съжаление единствената възможност у нас за това е използването на военни хеликоптери, до които ние нямаме възможност да достигнем пряко. За целта отправяме искане към министерството на вътрешните работи или към министерството на здравеопазването, за да може да изискат вдигането на хеликоптер на българската армия. Предполагам, сами си давате сметка колко трудно се случва това. За съжаление при конкретната акция имаше само час до залеза и след това нямаше как да излети хеликоптер. Въпреки това искам да подчертая, че представителите на Министерството на вътрешните работи и на отбраната бяха изключително вежливи и разбраха ситуацията, но процедурата просто трае твърде много време. - Тук става дума за политика на държавата. Трябва да има отделна служба, трудно ми е да кажа какъв тип ще бъде тя. Държавата може да реши под коя шапка да е организацията й. Световният опит показва, че всяка държава решава сама за себе си кой е най-удобният вариант за опериране с такива въздушни линейки. В едни държави са под егидата на министерството на здравеопазването, в други - към вътрешното министерство, други са на принципа на публично-частното партньорство. Вариантите са различни и е въпрос на държавна политика да се реши как да се случат нещата. Това не може да стане без намесата на държавата като цяло. - Трябва да има такава, независимо под какъв вид ще бъде - дали ще е към Спешна помощ, към Гражданска защита или др. Въпросът е да има въздушна линейка, която да окаже адекватна помощ на трудно достъпни места. В света съществува правилото на т.нар. златен час, според което в рамките на това време трябва да се достигне до пострадал, където и да е той. Разбира се, въздушното спасяване е зависимо до голяма степен от атмосферните условия, но когато те позволяват, е незаменимо. - Като човек, познаващ отблизо нещата, смятам, че най-работещ вариант в българските условия би бил на принципа на публично-частното партньорство. Държавата може да сключи договор с частна компания по ясни правила и закони. Няма нищо лошо и да са повече компании. Така тези частни организации ще могат да оперират под пълния контрол на държавата. Според мен това е най-работещо и най-бързо може да се постигне. Иначе която и организация да тръгне да създава такава структура, това означава тепърва купуване на машини, обучаване на персонал, тренировъчни полети и др. Това изисква време. - В началото на лятото, през юни, имахме такъв случай, отново в Пирин. Тогава руски турист беше получил черепно-мозъчна травма след подхлъзване в снежна пряспа. Тогава също ни беше необходим хеликоптер, но нямаше такъв. Причината беше същата - няма как хеликоптер да излети късно. - Ще започна веднага с това, че по никакъв начин не бива да се изкачват сами в планината, особено в трудно достъпни местности, които крият своите рискове. В случая беше на връх Джангал, по един остър връх. - Няма свидетел на падането, жената е била сама. Голям късмет е, че в района е имало един горски работник, който случайно е чул падането на камъни и е отишъл да разбере какво се случва. - Така е, на мястото нямаше обхват и не можеше нищо да се направи. Така че ако нямаше човек, който да я забележи, най-вероятно нямаше да може да подаде сигнал за бедствие. - Правила е преход. Беше със сравнително добра екипировка, но понякога това не е достатъчно. Както винаги сме изтъквали, две са основните причини за инциденти в планините. От една страна, подценяването на условията там, от друга - надценяване на собствените възможности. В случая можем да добавим и загърбване на основни правила за движение във високата планина. Сам човек на такъв маршрут е изключително опасно. - Отново наблюдаваме огромно посещение в планините както на наши, така и на чужди туристи. По същия начин, както и миналата година, отчитаме, че травматизмът е голям. Може би имаме малко повече акции, но няма нещо ново. Липсата на хеликоптер е това, което затруднява работата ни. Оказването на помощ на тежко пострадали е сложно. Затова и апелираме към създаването на такава структура. - Тази година не са извършвани такива акции поради липсата на хеликоптер. Много е трудно да повикаш въздушна линейка в днешно време. През последните четири години имаме по 6 - 7 акции с помощта на хеликоптер, завършили по безупречен начин и безценни като помощ. - Да, непрекъснато се сблъскваме с това. Дори последният случай е от вторник вечерта. За щастие приключи бързо, само с намеса от наша страна по телефона. Ставаше дума за група туристи, организирани от клуб на пенсионера в един град. Възрастни хора, бих казал доста безотговорно, бяха излезли в планината, оставяйки жена да се прибира сама. След като се завърнали в хижата, видели, че я няма и започна лека паника. Слава богу, всичко приключи добре, но, общо взето, продължават да се подценяват условията и да се надценяват собствените възможности, които са основните причини за тежките инциденти в планината. Трябва да има по-отговорно отношение, повече разум и обмисляне на това, което се предприема. - Винаги да информират родителите си къде отиват, да потърсят съвети, да видят какво се препоръчва за момента като екипировка, какво е необходимо за маршрута, да знаят как да използват приложението ни в такива ситуации, как да щадят батерията на мобилното устройство. Буквално с няколко кликвания чрез приложението ни могат да изпратят координати и ние да сме максимално бързи, за да окажем помощ. Най-важното е да не са самонадеяни. Планината е по-голяма от всички нас. - Кучета използваме обикновено когато имаме нужда от търсене на изгубен в планината или при инцидент в лавина. Разбира се, във всеки случай на бедствия и когато се издирват хора под развалини. - В момента кучетата са 23, от които 12 са оперативни. - Да, бих казал, че са достатъчни. Роден е на 18 май 1964 година Над 20 години работи в Планинската спасителна служба на БЧК Началник на Учебния център на Планинската спасителна служба при БЧК", "date": "2019.09.19", "title": "Емил Нешев: Нужна е отделна служба за въздушните линейки"}
{"url": "https://www.monitor.bg:443/bg/a/view/trymp-njama-da-vouvame-s-iran-175757", "text": "Президентът на САЩ Доналд Тръмп заяви, че американската страна няма да воюва с Иран. Държавният глава каза това пред репортери в Сан Диего. Тръмп отбеляза, че в момента обмисля много варианти за развитие на ситуацията. Те обявиха, че нападението е извършено от северна посока \"Сега сме в много силна позиция\", добави Тръмп. Той обаче подчерта, че няма предвид военна намеса. По-рано беше съобщено, че Тръмп възнамерява да разшири санкциите срещу Иран.", "date": "2019.09.19", "title": "Тръмп: Няма да воюваме с Иран "}
{"url": "https://www.monitor.bg:443/bg/a/view/krah-za-real-v-parij-rezultati-ot-sh-l-175758", "text": "В Шампионската лига се изигра и втората порция мачове от първия кръг в груповата фаза.  Вниманието привлякоха най-вече срещите между Пари Сен Жермен и \"Реал\" (Мадрид), както и между \"Атлетико\" (Мадрид) и \"Ювентус\". \"Белия балет\" претърпя сериозен крах - 0:3 на \"Парк де Пренс\", докато съгражданите им от \"Атлетико\" се отърваха с късно реми 2:2 след 0:2 срещу \"Старата госпожа\". Първа група Брюж – Галатасарай 0:0 ПСЖ – Реал Мадрид 3:0 (1:0 Анхел Ди Мария 14', 2:0 Анхел Ди Мария 33', 3:0 Тома Мюние 90`) Втора група Олимпиакос – Тотнъм 2:2 (0:1 Хари Кейн 26' (д), 0:2 Лукас Моура 31', 1:2 Даниел Поденсе 44', 2:2 Матийо Валбуена 54' (д) Байерн – Цървена звезда 3:0 (1:0 Кингсли Коман 34', 2:0 Роберт Левандовски 80`, 3:0 Томас Мюлер 90`) Трета група Динамо Загреб – Аталанта 4:0 (1:0 Марин Леовац 11', 2:0 Мислав Оршич 31', 3:0 Мислав Оршич 42', 4:0 Мислав Оршич 68') Шахтьор Д – Манчестър Сити 0:3 (0:1 Рияд Марез 24', 0:2 Илкай Гюндоган 38', 0:3 Габриел Жезус 76') Четвърта група Атлетико Мадрид – Ювентус 2:2 (0:1 Хуан Куадрадо 48', 0:2 Блез Матюиди 65', 1:2 Стефан Савич 69', 2:2 Ектор Ерера 90`) Байер Л – Локомотив М 1:2 (0:1 Гжегош Криховяк 16', 1:1 Бенедикт Хьоведес 25' авт, 1:2 Дмитрий Баринов 37')", "date": "2019.09.19", "title": "Крах за \"Реал\" в Париж (РЕЗУЛТАТИ)"}
