{"url": "https://www.monitor.bg/bg/a/view/ochakva-ni-slyncheva-sybota-bez-iznenadi-141954", "text": "Атмосферното налягане ще се задържи без съществена промяна - близко до средното за месеца. Днес отново ще бъде предимно слънчево. През деня, главно в следобедните часове, ще има временни увеличения на облачността, но само на отделни места в северните и планинските райони ще превали слабо и за кратко. Ще духа слаб, в Източна България до умерен вятър от север-североизток. Максималните температури ще са предимно между 30 и 35 градуса, в София - около 29 градуса. Над Черноморието ще бъде слънчево. Ще духа до умерен вятър от север-североизток. Максималните температури ще са 29-31 градуса. Температурата на морската вода ще е 27 градуса. Вълнението на морето ще бъде 2 - 3 бала. Над планините също ще бъде предимно слънчево. В следобедните часове ще има временни увеличения на облачността, но само на отделни места ще превали краткотрайно. Ще духа умерен североизточен вятър. Максималната температура на височина 1200 метра ще е около 24 градуса, а на 2000 метра - около 16 градуса.", "date": "2018.08.17", "title": "Очаква ни слънчева събота без изненади"}
{"url": "https://www.monitor.bg:443/bg/a/view/detskijat-ni-futbol-s-budjet-kolkoto-edin-hyrvatski-klub-temata-141962", "text": "Бюджетът на всички български школи по футбол е общо колкото само на един хърватски отбор - „Динамо“ (Загреб). Това показа проверка на „Монитор“, предизвикана от въпроса „Защо Хърватия е втора футболна сила в света и всяка година произвежда играчи за десетки милиони евро, а в същото време България не е играла на световно първенство от вече далечната 1998 г.?“ Бюджетът на всички български школи по футбол е общо колкото само на един хърватски отбор - „Динамо“ (Загреб). Това показа проверка на „Монитор“, предизвикана от въпроса „Защо Хърватия е втора футболна сила в света и всяка година произвежда играчи за десетки милиони евро, а в същото време България не е играла на световно първенство от вече далечната 1998 г.?“ На първо място логично е финансовият аспект – бюджетът на „Динамо“ за детско-юношески футбол всяка година е 4,5 милиона евро. За сравнение – на българските грандове „Левски“ и ЦСКА е по 750 000 лева, „Лудогорец“ е с малко над милион, а топ 4 допълва „Славия“ с 450 000 лева. Заедно с бюджетите на останалите школи числото набъбва до около 9 милиона лева. БФС и Министерството на младежта и спорта също подпомагат финансово клубовете с целеви инвестиции, но не става въпрос само за пари. Хърватия е с население 4,1 милиона и е втора футболна сила в света. България е със 7,1 милиона (по официални данни от 2016 г.) и не се е класирала на световно първенство от 1998 година. Хърватия е с 30 футболисти в топ 5 първенствата на Европа, ние имаме 0. Хърватските клубове правят изходящи трансфери на млади играчи за десетки милиони евро всяка година в грандове от цяла Европа, а българските клубове генерират единствено загуби и разбити мечти. И тук идват логичните въпроси: Защо? Къде сбъркахме и толкова ли е трудно да си „подредим къщичката“, за да се върнем отново на футболната карта? Традиционните оправдания за липса на пари са единствено приплъзване по повърхността на проблема, но не и желание за дълбочинен разрез. Според мнозина разковничето се крие в разликите в работата на детско-юношеските школи, които често са наричани \"люпилня\" на футболисти. Дали обаче само това е проблемът?", "date": "2018.08.17", "title": "Детският ни футбол с бюджет колкото един хърватски клуб (ТЕМАТА)"}
{"url": "https://www.monitor.bg:443/bg/a/view/trjabva-ni-smjana-na-chipa-141932", "text": "В България имаме една отправна точка, когато говорим за футбол, и това е лятото на 1994 година. От тогава отлетяха цели 24 лета, а в родния футбол така и не се случи нещо значимо. Мимолетните успехи на някои от клубовете ни в Европа също не стигнаха, за да се смени моделът на работа и начинът, по който те трябва да функционират, за да изграждат нови таланти. Националният отбор пък така и не получи нужните играчи с опит, които да постигнат пробив на световни или европейски финали. И така вече почти три десетилетия - нищо за генералното развитие на футбола у нас. А причините са много. От геополитическите, до менталните обременености и балканските комплекси. През последните години десетки български играчи имаха шанс да се докоснат до големи или по-малки западно- и средноевропейски клубове, но така и не успяха да изградят солидни позиции в тях, които да работят за бъдещето на българския футбол. За разлика от нас, хърватите не останаха със спомените. Те капитализираха по най-добрия начин своето трето място от Мондиал’98 и мигновено започнаха да градят. Превърнаха вълната от триумфа в цунами и след поредица от добри решения футболът стана основен спорт за хиляди деца в цялата страна, за да се стигне до 2018 година, когато „шахматистите“ бяха на крачка от световната титла на мондиала в Русия. Нещата в Хърватия обаче не са станали за ден или два. Не са и станали, защото там се раждат много повече таланти в сравнение с България. Напротив. Основната разлика е, че те градиха и промениха. Не само организацията си, но и мисленето си. Създадоха мрежа от контакти на Запад. Ежегодно участват в стотици международни мачове срещу отбори от Централна и Западна Европа, което изцяло промени менталната настройка на децата към света и им помогна много по-рано да преодолеят своите балкански комплекси. Това даде отражение и в изграждането на треньорския подход, а разбирането за необходимостта от добро отношение, уважение и отдаденост към всички деца се превърна в основен ключ за успеха. На обратната страна на монетата стои България, където стресът в спортните интернати е съсипващ за подрастващите. В резултат на това в последните години се нагледахме на провали на талантливи български играчи, които не успяха да се наложат в западните клубове, защото не бяха готови да научат езика, да работят допълнително за развитието си и да се адаптират към начина на живот в тези страни. От казаното дотук не следва, че футболът в Хърватия е на светлинни години от родния, а че с близки социални, демографски и икономически показатели и въпреки многото сходни проблеми те произвеждат топиграчи в пъти повече от нас. А това дава положително отражение върху националните им отбори, популяризирането на играта и вкарва в част от клубовете свежи пари. Затова съумеят ли повече български клубове в обозримо бъдеще да вдигнат нивото си на работа, така че да са готови за талантите, които тренират при тях, то и изграждането на топиграчи няма да закъснее. Важно е обаче клубовете, които ще ги налагат в мъжкия футбол, да минат на по-високо организационно ниво и да са мотивирани да развиват младите си таланти. Защото ако десетина наши играчи се наложат в първенства от топ 5, вече ще имаме основание да очакваме и класиране за голямо първенство на националния отбор, а с това и по-устойчиво възраждане на българския футбол. Или, иначе казано, трябва ни смяна на чипа!", "date": "2018.08.17", "title": "Трябва ни смяна на чипа"}
{"url": "https://www.monitor.bg:443/bg/a/view/skylcano-jito-pazi-ot-visoko-kryvno-141849", "text": "Пшеницата (житото) е една от най-старите видове култури, използвана от човека за храна. В зърната й се синтезират около 10 – 14% белтък, въглехидрати под формата на нишесте – от 54 до 80% и прости захари, не повече от 0,15 на сто. В зърното са концентрирани различни макро и микроелементи и се синтезират витамини от групата В, каротиноиди и никотинамиди. Процентният състав на макро- и микроелементите зависи от различни фактори – типа почва или климатичните условия. Тъй като пшеницата е една от най-старите култури на земята, тя е напълно съвместима с потребностите на човешкия организъм и се явява естествено природно лечение за редица заболявания. Тя има способността да държи кръвното налягане в допустимите здравословни параметри. Като всяко природно средство обаче, не бива да се забравя, че постигането на ефекта изисква по-продължително прилагане на конкретното фитолечение. Прогресирането на хипертонията може да бъде спряно в ранен стадий с помощта на пшеница. За целта измийте 2 – 3 чаени чаши пшеничени зърна (жито), изсушете ги и ги скълцайте ситно в дървено хаванче. От скълцаното жито приемайте по 3 – 4 супени лъжици на денонощие. Лечението продължава два – три месеца, през което време кръвното налягане постепенно започва да се приучава да бъде в безопасни норми. Проявите на стенокардия (гръдна жаба) са едни от симптоматичните белези на зараждаща се коронарна недостатъчност. ато превантивна мярка, народната медицина препоръчва консумацията на пшеничена каша. За да си я приготвите да Ви необходими 3 -4 супени лъжици ситно смляно жито. Сложете го в горещ тиган. Бъркайте го често, за да не загори. Когато видите, че леко се е обжарило, прибавете 6 супени лъжици гореща вода и продължавайте да разбърквате, докато заври. Така приготвената „каша” трябва да се изяде в продължението на едно денонощие на равни промеждутъци. Например, първият прием може да бъде в 8.00 ч. сутринта, а следващият след четири чаша. Терапевтичният ефект започва да се чувства минимум след двуседмична консумация на пшениченото зърно, приготвено по този начин. Целият курс е два месеца.  ", "date": "2018.08.17", "title": "Скълцано жито пази от високо кръвно"}
{"url": "https://www.monitor.bg:443/bg/a/view/sedmichen-horoskop-za-18-24-avgust-141951", "text": "Съботната сутрин може да бъде делова, покрай приятните и разтоварващи моменти. Уредете си среща с потенциални спонсори. Следобед е добре всеки да си признае греховете. В неделя до обед стопете дистанциите с роднини, приятели и нужни за бъдещето ви хора. След това до понеделник на обед нищо важно да не се започва независимо, че планетата на бизнеса Меркурий тръгва в директна посока. Почти в края на работното време в понеделник ще уредите проблем или ще получите предложение, което в бъдеще ще донесе придобивки и късмет във връзките ви. На 21-и проблемите ще са повече за родените в първата декада и за тези, които по някакъв начин са зависими от минали събития, обстоятелства и близки хора. Ще си проличат личните ни комплекси, които крием или с които спекулираме. На 22-и се очертават сблъсъци на интереси на работното място. Не се съгласявайте на дейности без договор и допълнителни ангажименти без заплащане. Може да ви бъде оказван натиск. Вечерта се приберете с подарък и на 23-и се заемете с благотворителни инициативи и спонсорски проекти. Родените в третата декада ще бъдат лесно провокируеми. Марс и Луна ще ви гледат в пречупващ аспект от знака на Козирога. Не пречупвайте през емоциите случващото се на работното място. Не пренасяйте проблемите от работа у дома и обратното. На 24-и старото се руши, предстоят генерални промени. Родените в третата декада ще изживеят трудни моменти на 18-и. Привечер облаците ще се разнесат, ще видите перспективата и едно по едно нещата ви ще се подреждат. Подновете в неделя някои контакти, които прибързано сте прекратили. Дайте шанс и на връзки, в които има още хляб или чувства за вас. Вечерта се приберете навреме и до понеделник на обед нищо съществено не предприемайте. Контролирайте чувствата, бягайте от местата, където не ви оценяват и ви потискат. На 21-23-и Луната ще ви гледа в хармоничен аспект от знака на Козирога. Ще се справите с неувереността комплексите и подсъзнателните страхове. Може да заемете подходящата и отгоряща на ценза и амбициите ви позиция. На 21-и насочете всички усилия за благоустройството на дома и офиса, купете нужната ви техника, преместете се при по-добри условия. 22-и ще позволи да изкачите висок връх в кариерата. Кандидатствайте по спонсорски програми, търсете нови възможности за разгръщане на бизнеса и търговската ви инициатива. От 23-и и Слънцето ще ви гледа в брилянтен аспект от знака на Девата. Ще може да координирате действията си с партньори и да привлечете нови. И не забравяйте в този ден на сърцето да направите едно добро дело и да помогнете на някой изпаднал в нужда. На 23-и сами ще се нуждаете от съчувствие и подкрепа. В събота следобед ще срещате хора, които ще ви подкрепят в бъдеще и ще станат част от важна ваша инициатива. До неделя на обед ще се възраждат стопирани проекти. Меркурий ще тръгне директно, но с инициативите не бива да се бърза, а да се подготвят добре нещата за старта на бъдещите дейности. Ще изпаднете в неприятни положения от неделя на обед до понеделник на обед. Необходима ви е активна самозащита от агресивната чернота наоколо. Очертават се опити за влизане в личното ви пространство. Конкуренцията ще опита да разбере бъдещите ви планове и да вкара в работата и в дома ви своя Троянски кон. Тези дни са с тежка енергетика, нищо не се прави само за „хубавите ви очи”. Следете знаците на съдбата. Нещо, на което не обърнете внимание може да ви извади от строя. Ако усетите потискащо чувство в гърдите обърнете се към по-духовни занимания. На 20-и в края на работното време ще получите изгодни предложения и шансове за внедряване на по-добри позиции. Някой ще успее да намери и тайни източници на сила и ресурс. На 21-и ще удържите победа над хората с комплекси и вродена притеснителност. Ще се разбере кой командва и у дома. 22-и ви дава шанс за изгодно вложение на средства и имоти. На 23-и всеки жест е от значение. Дава се милостиня. В петък започнете с планираната реформа. Прекрасен съботен ден особено за родените в третата декада. От обед до неделя на обед имате шанс да стопите всички ледове в отношения и връзки, да сближите рода, да привлечете нови партньори, да получите одобрение на плановете си от родителите и децата и да намерите търсеното финансиране за дейността си. Този период се управлява от птицата феникс. Може да се възродят стари връзки, да се подновят зациклени отношения и за всички важно да се разберете. От обед в неделя до обед в понеделник пипайте внимателно, независимо, че планетата на бизнеса Меркурий вече върви директно. Може най-директно ще ви откажат неща, които сте смятали за сигурни и уредени. На 21-и ще се нуждаете от допълнителна защита, а и близък ще ви дотежи с проблемите си. Обърнете внимание на родителите си. Родените във втората декада ще имат повече притеснения на 22-и когато може да ви откажат една работа за сметка на друга. Пасивността е нежелателна, но важните инициативи да се оставят за следващите дни. На 23-и може да се очакват конфликти на работното място и в общуванията за родените в третата декада. Марс и Луна ви гледат в опозиция. Контролирайте чувствата, не позволявайте да ви вадят от равновесие. Направете едно добро дело. 24-и е зареден с огромна преобразуваща сила. На всички нива започват промени и реорганизации. Родените в третата декада газят в неуредени дела и проблеми в съботния ден и чак привечер се измъкват от клупа на отговорностите. Ще прекарате чудесна съботна вечер, ще стопите дистанциите, ще си простите взаимно греховете и ще направите крачка към едно по-добро и подредено бъдеще. В неделя разширявате територията си на влияние, привличате погледите и осъществявате пътувания полезни за новите ви начинания. Планетата на бизнеса Меркурий тръгва в директна посока в знака на Лъва, а това ще отпуши личната ви и делова инициатива. На 20-и изчакайте да видите кой какво ще предприеме от неговата си позиция и камбанария. В края на работното време е време и вие да направите своя избор и да се приобщите към дадена програма. 21-и ни разделя на хора с амбиции и на такива с предразсъдъци и комплекси. Вдигнете глава, не позволявайте да ви натякват за стари прегрешения. Сега е момента да загърбиш миналите грешки, да си вземеш поуки, а не вечно да плащаш данък обществено мнение. На 22-и имате шанс да постигнете максималното за периода, да уредите имотна сделка и да стартирате нова дейност на свой имот. На 23-и Слънцето напуска вашия знак. Поне една подкрепа и авторитет в живота ви си отива. Още вечерта ще почувствате някаква празнота, а в петък приятели ще ви направят мечешка услуга. Ограничете контактите. В събота имате повече свобода на изявата, но все още не бива да предприемате нищо ново или да съобщавате програмата и намеренията си на потенциални конкуренти. Навлизате в рисков период. Неделният ден може да започне с приятни моменти, но до вечерта ще назреят конфликти, ще се вкарате сами в източваща силите ви инициатива и ще се окажете донор на чужди интереси. На 19-20-и сте под власта на негативни аспекти и най-добрите ви намерения няма да се оценят. 21-и е денят на фонтана, на преливащата енергия и сила, която ще отпуши зациклените положения в работата и в живота ви и ще даде стимул за развитие. Ще се отървете поне от едно притеснение и може да надвиете тези, които друг път са ви оказвали натиск. 22-и е може би най-успешният ви ден. Може да изкачим поредния връх в кариерата, но не всеки ще успее. При вас се очертава подкрепа от неочаквано място и от човек, който в известен смисъл ви е длъжник. Приемайте помощ, не се преуморявайте. На 23-и в 03ч. 59 мин. по Гринуич Слънцето навлиза в знака на Девата. Искаме или не, но есента вече влиза във владенията си прошарва листата и косите ни. Родените в третата декада ще получат награда за положените в миналото усилия. В този ден се дава милостиня и се прави това, за което те помолят. В петък на високо ниво започват генерални реформи. Съботният ден започва с желание за признание и стопяване на дистанциите. Ще се намери кой да провокира добрите ви намерения, затова отложете разговорите за следобед, когато ще навлезете в творчески и вдъхновен период и за всичко ще се намерят точните думи и действия. Тази вечер срещите ви ще носят полза за бъдещето и ще позволяват да се отиде по-далече отколкото предполагате в дейности и интимности. От неделя Меркурий тръгва в директна посока и отприщва инициативите на бизнеса. Но все още е рано, може да се тръгне в грешната посока. Ще се намерят провокатори и хора, които ще опитат да яхнат чуждия творчески потенциал. В понеделник важното да се свърши следобед, когато много фактори ще са на ваша страна. В сряда проблемите ще са повече за родените до 1 октомври, особено ако още се страхуват от нечие мнение и авторитет. В този ден властват едиповите ни комплекси. Дано успеете да се измъкнете от черупката на зависимостите. 22-и дава шанс за напредък и постижения, но битката за кокала ще е жестока, особено за родените във втората декада. И така на 23-и ще се поизпотят и останалите, ще опитат и от жилото и от меда на една неуредена връзка, за която не плащат данъци, но не може да очакват и екстри. С навлизането на Слънцето в Дева навлизате в сатурнова дупка. В петък започнете основни ремонти и преустройства. В събота започвайте само такива инициативи, които до вечерта ще приключите. Планетата на бизнеса Меркурий сякаш е спрял преди отново да тръгне в директна посока в утрешния ден. Така и ние днес сме настроени по-лежерно и статично. Трудно ще се размърдате за някаква работа, дори и да е належаща или нещо важно да зависи от нея. Но за родените в третата декада ще има заслужени от миналото екстри. В неделя всичко тръгва с успех, но от обед до понеделник на обед много неща ще се правят на тъмно, много приказки ще се пускат като фитили към някой, който с готовност ще захапе стръвта. Пазете се от приятели. На 20-и следобед идват първите бели лястовици на късмета. Внимателно проучете предлаганите оферти и контрирайте със свои искания. 21-и е денят на базовите проекти и начинания. Стъпете на здрава основа, не правете нищо как да е и без мисъл за бъдещето. На 22-и имате шанс да подпишете първите изгодни договори, да изкачите висок връх в кариерата и да вземете от живота това, което отдавна ви се полага или е готово да ви следва. Всичко предприето в този ден ще пълни потребителската ви кошница с придобивки, а сърцето с радост и взаимност. 23-и може да започне с мир, но да завърши с война. Контролирайте се. За прибързаната си реакция ще плащате в петък, когато приятел ще ви обърне гръб. Не си подреждайте бюрото и документите в съботния ден. Може да изхвърлите нещо, което още утре ще ви потрябва. Не отговаряйте на провокации. Излезте сред природата, изживейте някакво приключение. Вечерта Луната навлиза във вашия знак и носи промени, които не може да избегнете. От неделя и Меркурий тръгва в директна посока стимулирайки желанието за промени и старт на нови бизнес дела. Ако сте готови с проекти и планове представете ги в понеделник на обед на обсъждания и директорски съвети. До вечерта може да получите изгодно предложение, което да ви отвори далечна перспектива или съвсем близка, но на висока позиция. 21-и е денят, в който ясно ще се разграничат песимистите от оптимистите по отношение на един и същ въпрос или проблем. Тествайте се докъде може да стигнете, а и някой друг ще го направи без да подозирате. 22-и помага да се изкачи поредния професионален връх в кариерата, да се подпишат изгодни договори и да се организират съвместни действия в желаната посока. От 23-и Слънцето ще ви гледа в пречупващ аспект от знака на Девата. Ще се препъвате в дребните неща и в това, което сте оставяли за утре. Очертават се емоционални сблъсъци. Някой ще наложи волята си, друг ще се изплъзне от отговорност. 24-и е ден за преместване и преустройства. Старото се руши, не се вкопчвайте. В събота от сутринта ще бъдете провокирани емоционално, ще получавате вести, които трябва да проверите преди да реагирате. Желателно е да изживеете някакво приключение, но във всеки момент да контролирате нещата. До обед не рискувайте излишно. За следобед планирайте разговори и посещения при близки и родинни. В организма ни се включват фините енергии. Може да разберете това, което в миналото сте подминавали без да му отдавате значение. Сега е момента да преосмислите връзките си, а някой ще уреди и наследствен проблем. В неделя до обед стартирайте нова програма за разкрасяване и релакс. Може да си приготвите сами лекарство и да започнете нов цикъл упражнения водещи към душевна и физическа хармония. В понеделник не бързайте с инициативите. Изчаквайте, оглеждайте се и в края на работното време задвижете новите проекти. След това до петък Луната ще дефилира във вашия знак и ще изисква точна професионална реакция на всеки възникнал въпрос. На 21-и не позволявайте да ви притискат с изисквания. Ден на комплексарите, които ще се превърнат в дойна крава за нечии амбиции. На 22-и ще постигнете максималното и може да си издействате нови екстри или добре платени поръчки. На 23-и се свържете със спонсори, а на 24-и бъдете максимално инициативни и комбинативни. Тежка събота за родените в третата декада, особено ако се намесват без да ги питат в отношенията на околните. Ако счупите нещо, това е знак да се дистанцирате и да не говорите повече по въпроса, който разисквате. Следете знаците на съдбата, отложете и пътуванията си за следващите дни. В неделя важното да се свърши до обед. Пътувайте, изживейте някакво приключение и се приберете навреме. В понеделник отговорната работа да се стартира почти в края на работното време. До тогава не приемайте и не подписвайте нови договори, за да не обслужвате чужди интереси. 21-и среща хора на неравностойни позиции и от това естествено ще се възползва и облагодетелства само едната страна. Не позволявайте да ви създават комплекси хора, които имат повече материални възможности. Контрирайте ги с духовните си интереси и знания. На 22-и може да получите изгодно предложение и да подпишете перспективен договор. Проведете разговори с тези, с които смятате да вървите напред. 23-и е зареден с повече емоция, отколкото може да понесете. Вечерта Луната навлиза във вашия знак и носи промени, на които бързо трябва да се реагира. Имате възможност да спечелите много, но и да отдадете спечеленото в ръцете на близките или на децата. И дано реформите, които започвате да носят за всички късмет и просперитет. Разговорите на околните в съботната утрин ще ви носят изяснение на отношения, които до момента не сте разбирали правилно. Нечия приказливост ще ви направи услуга. Каквото си пожелаете ще се сбъдне. Късно вечерта Луната навлиза в Стрелец и в следващите дни ще ви гледа в пречупващ аспект. Едно пътуване може да се провали или някой да се наложи в избора на път и посока. Старайте се да поддържате добрия тон в семейството и рода, дори и нещо да не ви харесва. В понеделник се дистанцирайте от активните служебни мероприятия. До обед много неща ще се правят на тъмно и в ущърб на общите интереси. Предприетото почти в края на работното време ще ви осигури необходимите защити от чернотата наоколо. На 21-и вече се чувствайте свободни за стартиране на отдавна подготвените проекти. В този момент е важно да заложите здрави основи, да създадете нужните връзки и да си осигурите финансиране. На 22-и поне една работа ще потръгне, а друга ще излезе на преден план. Ще се окажете желани и търсени партньори и ще спечелите от водените преговори. На 23-и раздайте ненужни вещи и помогнете на някого. От този ден Слънцето ще ви гледа в опозиция от знака на Девата. Внимавайте да не настъпите авторитетите в живота си на болното им място. 24-и ще изисква от вас коренна реформа, преместване и старт на ремонти.", "date": "2018.08.17", "title": "Седмичен хороскоп за 18-24 август"}
{"url": "https://www.monitor.bg:443/bg/a/view/jajte-jadki-za-kachestvena-sperma-141934", "text": "Ядките, като бадеми, фъстъци, орехи, бразилски орех и бадеми, са не само отлично мезе за напитки, но и чудесно средство за подсилване на имунитета и зареждане на организма с енергия. Те имат и неповторимата способност да повишават качеството на спермата. Впрочем, към ядките спадат и кестените. Всички те са висококалорийна храна, от която човек се засища бързо, но си осигурява и редица полезни вещества за организма – минерали, белтъчини и витамини, фитохимически съединения, като полифеноли и фитостероли, полиненаситени мастни киселини, магнезий, калций и калий. Всички те влияят благотворно върху липидния профил, което от своя страна, създава здравословен баланс между добрия и лошия холестерол. 100 г ядки седмично намаляват значително риска от сърдечно-съдови заболявания с 55 на сто. Освен това, същото количество намалява с 45% вероятността от развитие на онкологични заболявания, както и с 25 процента понижават опасността от появата на диабет от тип В. Консумацията на разумно количество ядки, според специалистите по диететика и хранене, е не повече от 30 г дневно, два – три пъти седмично.", "date": "2018.08.17", "title": " Яжте ядки за качествена сперма"}
{"url": "https://www.monitor.bg:443/bg/a/view/angelkova-sys-zakon-osigurjavame-dostyp-na-plajovete-na-horata-s-uvrejdanija-141963", "text": "Поемам ангажимент в Закона за устройството на Черноморското крайбрежие (ЗУЧК) да добавим промяна, която да даде дефиниция на това какво е достъпна среда на морския плаж за хората с увреждания и осигуряването й да бъде отговорност за стопаните на плажовете. Това ще стане и чрез групирането на плажовете.  Поемам ангажимент в Закона за устройството на Черноморското крайбрежие (ЗУЧК) да добавим промяна, която да даде дефиниция на това какво е достъпна среда на морския плаж за хората с увреждания и осигуряването й да бъде отговорност за стопаните на плажовете. Това ще стане и чрез групирането на плажовете.  Това заяви министърът на туризма Николина Ангелкова, която участва в проверка за достъпност на морски плаж „Бургас-север“ заедно с Грета Аспарухова и Кристина Начева, които се борят за достъпна среда. Министърът съобщи, че от миналата година чрез анекси в договорите от концесионерите и наемателите на ивиците е поискано да осигурят благоприятни условия за хората с увреждания, за да могат да плажуват пълноценно. На някои от плажовете концесионерите вече са осигурили колички, които са изключително важни. Така веднъж стъпили на морския плаж, хората с увреждания могат да се къпят и в морето. Такива има на плаж „Слънчев бряг-юг“, стана ясно от думите на министъра. Това е една от малкото ивици, където човек с увреждания най-пълноценно може да плажува, защото са осигурени абсолютно всички допълнителни изисквания за оборудване и съоръжения. Министър Ангелкова обърна внимание, че сега няма ясен регламент, а наистина е необходима законова база, за да може туристическата администрация да задължи концесионерите и наемателите да осигурят тази достъпност. Със сигурност това ще бъде направено с промяната на ЗУЧК, чийто проект е на обществено обсъждане. В момента на плажовете, които имат сключени анекси с нас по договорите за наем и концесия и трябва да осигурят достъпност, ще издадем предписания направеното да бъде проверено, за да може наистина да обслужва хората, акцентира тя. Министър Ангелкова съобщи още, че за Централния плаж в Бургас също ще има предписание старата пътека да бъде сменена. Много е важно да осигурим нормативна уредба, която да е само за морските плажове. Знаете, че има изискване за осигуряване на достъпност и по европейските нормативи. Проверката с участието на министър Ангелкова продължи по-късно и на морски плаж „Слънчев бряг-юг“, където концесионерът е създал най-благоприятна среда за хората със затруднено предвижване. Общо на 82 морски плажа в момента са изградени подобни съоръжения, 53 от ивиците са в Бургаска област, поясни министърът.", "date": "2018.08.17", "title": "Ангелкова: Със закон осигуряваме достъп на плажовете на хората с увреждания "}
{"url": "https://www.monitor.bg:443/bg/a/view/8-leva-za-cjal-den-parking-okolo-st-vasil-levski-141958", "text": "8 лева за 9 часа паркиране и 2 лева на час при паркиране над 4 часа ще плащат шофьорите около стадион „Васил Левски“ от септември. Наполовина, или 1 лев, ще бъде таксата, ако освободят мястото за по-кратко време. Краят на безплатното паркиране около стадион „Васил Левски“ идва в понеделник. От 20 август започва разчистването от автомобили на южната половина на паркинга около стадиона, която пък от началото на септември става платена. Занапред пространството ще се стопанисва и управлява от „Пазари Запад“ и Столичната община. Така от първи септември престоят и паркирането на автомобили ще се таксува според утвърдени тарифи, като Пред „Монитор“ шефката на „Пазари Запад“ Галина Бежанска обясни, че през първите 4 часа от престоя ще се плаща по 1 лев на час. След първите 4 часа ще се плащат по 2 лева за час. От 22 до 8 часа паркингът ще е по левче. Ще се предлага и дневен пакет за хората, които искат да си остават колите, който ще е за продължителност 9 часа и на стойност 8 лева. Съботно-неделният пазар за ски, спортни стоки и колела ще се запази, но също минава под крилото на общинското дружество „Пазари Запад“. Бежанска уточни, че за деня. Още през април Столичният общински съвет реши паркингът около стадиона да стане платен, а според разчетите „Пазари Запад“ трябва да инвестира около 180 000 лева, като 18 000 лева от тях ще отидат за системата за контрол на достъпа, 15 000 лева за разплащателен терминал, а около 6000 лева за антипаркинг колчета. Бежанска обясни още, че инвестират 80 000 лева в изграждане и на тоалетна за паркинга, която ще е като тази пред НДК. През уикенда 44 от паркоместата ще се превръщат в търговски площи, където търговците да разполагат спортните си стоки. Целта на промяната е да се въведе ред около националния стадион, който да осигури спокойствие и комфорт на софиянци и гостите на столицата. Както „Монитор“ вече писа, за обновяването пък на подземния паркинг при националния стадион ще са нужни над 2,3 млн. лева, а там ще бъдат открити 193 места. За целта от Центъра за градска мобилност (ЦГМ) пуснаха обществена поръчка в началото на август. В момента функционира само първото ниво на гаража, останалите две нива са неизползваеми.", "date": "2018.08.17", "title": "8 лева за цял ден паркинг около ст. \"Васил Левски\" "}
{"url": "https://www.monitor.bg:443/bg/a/view/rod-stuart-i-boni-tajlyr-zapisvat-taen-album-141957", "text": "Рок легендата Род Стюарт и уелската певица Бони Тайлър записват таен дуетен албум, издадоха от в. The Sun. Според изданието, тавата ще излезе на пазара покрай коледните празници. Идеята хрумнала на 73-годишният музикант, който изневиделица се обадил на колежката си и я попитал какво ще каже, ако запишат заедно един дует. Изпълнителката на It's a Heartache надхвърлила офертата с предложение за цял албум, като се очаква да си партнират и в класически хитове на други певци. Сред избраните от тях парчета са Somebody to Love на Фреди Меркюри и White Christmas на Бари Уайт. Стюарт и Тайлър са известни в цял свят с дрезгавите си гласове, поради което феновете тръпнат в очакване на крайния продукт.", "date": "2018.08.17", "title": "Род Стюарт и Бони Тайлър записват таен албум"}
{"url": "https://www.monitor.bg:443/bg/a/view/ema-tompsyn-prizovava-za-poveche-roli-za-vyzrastni-aktrisi-141959", "text": "За повече роли за възрастни актриси призовава британската звезда Ема Томпсън. 59-годишната носителка на „Оскар“ се обърна към представителите на шоубизнеса за осигуряване на места на жените с голям опит в индустрията.  59-годишната носителка на „Оскар“ се обърна към представителите на шоубизнеса за осигуряване на места на жените с голям опит в индустрията. Тя се надява на повече роли за връстниците си на голям екран, тъй като работните им ангажименти включват предимно сериали. „Мъжете в нашия бранш не са поставени по същия начин. Нещата не са се променили от много дълго време. Но понякога се появяват някои добри роли и това ме изпълва с надежда“, заяви Томпсън. Актрисата направи обръщението си по време на премиерата на филма „Законът за детето“. В лентата тя слага тогата на съдийка в Семейния отдел на лондонски съд. „Когато произнесем думата съдия, по инстинкт си представяме мъж. Харесах историята за тази съдийка и веднага се включих в проекта“, намигна тя.", "date": "2018.08.17", "title": "Ема Томпсън призовава за повече роли за възрастни актриси"}
{"url": "https://www.monitor.bg:443/bg/a/view/televizii-ot-evropa-i-sa-sht-iskat-macha-kobrata-furi-141956", "text": "Телевизии от Европа и САЩ проявяват засилен интерес към боксовия мач между Кубрат Пулев и Хюи Фюри на 27 октомври. Това призна сам най-добрият ни профибоксьор, който добави, че тепърва ще се уточнява кои ще го излъчват. \"Трябва първо да се разбере коя телевизия ще поеме излъчването, в няколко държави има интерес, каза той. - От Щатите, от Англия – задължително, Ирландия, Германия. Балканските страни – също. В най-скоро време ще обявим и кога ще е пресконференцията за мача“. Боят в столичната зала \"Арена Армеец\" ще определи официалния претендент за пояса на IBF, който в момента е притежание на Антъни Джошуа, заедно с тези на WBA, WBO и IBF. Победителят ще се срещне с британеца най-вероятно догодина. Ако това е Кобрата, за него това ще бъде втори мач за световна титла след този, който загуби от Владимир Кличко през 2015 г. Интересът към боя с 23-годишния Фюри се пренесе и в Америка. Съвместната работа на Кубрат Пулев с компанията \"Епик Спорт\", в която е и българинът Ивайло Гоцев, задвижи бързо нещата и една от легендите на профибокса - Боб Арум, промоутър и на Мохамед Али, взе ТВ правата за предстоящия двубой в София. Компанията \"Топ Ранк\" , чийто основател е Арум, ще осигури излъчване по един от каналите на най-известната спортна медийна империя - ESPN. Това ще стане на нейната онлайн платформа ESPN+, до която има достъп само в Америка и то срещу месечен абонамент от 5 долара. \"Топ Ранк\" е работила освен с Мохамед Али и с други боксови величия, зад които е стоял Боб Арум. това са Джордж Форман, Шугър Рей Ленард, Мигел Кото и Оскар де ла Оя. През 2015 г. пък тя стана организатор на „най-печелившото спортно събитие за една вечер в историята“ - двубоя между Флойд Мейуедър и Мани Пакяо.", "date": "2018.08.17", "title": "Телевизии от Европа и САЩ искат мача Кобрата - Фюри"}
{"url": "https://www.monitor.bg:443/bg/a/view/blizo-10-na-sto-ryst-na-prihodite-ot-chujdi-turisti-141943", "text": "Над 1,3 млрд. евро са приходите от международен туризъм у нас за първите шест месеца на тази година. Те нарастват с 9,7% спрямо периода януари-юни година по-рано, сочат данните на БНБ. Само за месец юни постъпленията от международните туристически пътувания надхвърлят 490 млн. евро, като се увеличават с 8,1 на сто в сравнение със съответния месец на миналата година. Резултатите са изключително добри и за пореден път доказват, че туризмът в България се развива с устойчив ръст и че със съвместните усилия на държавата и туристическия бранш страната ни се позиционира като дестинация, предлагаща качествен и разнообразен туристически продукт, коментира министър Николина Ангелкова.   Данните от БНБ за ръст на  приходите бяха очаквани, тъй като в края на юли НСИ съобщи, че  3 644 791 чуждестранни туристи са избрали дестинация България за първите шест месеца на 2018 г, което е увеличение от 8,9%  спрямо същия период на 2017 г.", "date": "2018.08.17", "title": "Близо 10 на сто ръст на приходите от чужди туристи "}
{"url": "https://www.monitor.bg:443/bg/a/view/pojarna-se-preobyrna-v-dere-zatisna-ogneborci-141946", "text": "Автомобил на службата за пожарна и аварийна безопасност в Пловдив се преобърна в дере на пътя между село Брестник и град Куклен. Огнеборците са пътували по получен в 16 часа на 112 сигнал за горящи сухи треви в района на град Куклен. Половин час по-късно – около 16,30 часа, на служебните телефони в полицията бил подаден нов сигнал – за преобърнатата пожарна. Инцидентът станал преди входа на Куклен. Автомобилът със специален режим на движение пропаднал в дере до моста, който се намира преди началото на града. По данни от полицията при преобръщането на камиона огнеборците останали затиснати вътре. Имало и пострадали хора, но час след инцидента от полицията в Пловдив не можеха да уточнят колко са ранените техни колеги и с какви травми са те. Към мястото на катастрофата веднага са били изпратени други пожарникари, които се опитвали да извадят ранените и да им окажат първа помощ. Заради катастрофата с пожарникарската кола пътят към Куклен бе затворен за движение. При катастрофата е загинал един огнеборец, който работи в противопожарната служба в пловдивския квартал \"Кючук Париж\".", "date": "2018.08.17", "title": "Пожарна се преобърна в дере, има загинал огнеоборец (ОБНОВЕНА)"}
{"url": "https://www.monitor.bg:443/bg/a/view/dyrjavata-dava-675-mln-leva-za-42-novi-vlaka-141941", "text": "Държавната железница ще даде 675 млн. лв. без ДДС за закупуването на 42 нови влакове и поддръжката им, става ясно от публикувана обява на сайта на Агенцията за обществени поръчки. Търгът за нуждите на „БДЖ-Пътнически превози“ ЕООД“ обхваща и задължение на компанията победител да поддържа мотрисните влакове в период от 15 години, включително капитални ремонти, но не повече от 2 800 000 километра пробег на влак. Офертите ще се приемат до 12 октомври.", "date": "2018.08.17", "title": "Държавата дава 675 млн. лева за 42 нови влака "}
{"url": "https://www.monitor.bg:443/bg/a/view/urgen-klop-vodi-otbor-sreshtu-stilijan-petrov-141950", "text": "Мениджърът на \"Ливърпул\" Юрген Клоп ще води отбора на Джеймс Милнър в благотворителния мач срещу избраниците на Стилиян Петров на \"Паркхед\" в Глазгоу. Събитието на 8 септември е под наслов \"Среща срещу рака\", а събраните средства ще бъдат разделени между фондациите на \"Селтик\", на Стенли и тази на Милнър. Полузащитникът на мърсисайдци обяви състава си, който ще бъде воден от Клоп. В тима са още Питър Крауч и Джон Арне Рийзе. Мениджър на отбора на българина ще бъде Брендън Роджърс, а рамо до рамо на терена ще видим Шей Гивън, Хенрик Ларсон, Роби Кийн и Гарет Бейл. \"Истинска чест е да бъда замесен в този мач, в който опитваме да помогнем в борбата срещу рака. Съставът ми за мача ще бъде много специален, така че Стилиян да се готви!\", закани се Милнър, който бе съотборник на бившия капитан на България в \"Астън Вила\" между 2008 и 2010 г.", "date": "2018.08.17", "title": "Юрген Клоп води отбор срещу Стилиян Петров"}
{"url": "https://www.monitor.bg:443/bg/a/view/ispanec-e-sobstvenik-na-faliralija-olimpik-141944", "text": "Кипърският застраховател „Олимпик“, който остави хиляди шофьори без застраховка „Гражданска отговорност“ е собственост на испанския гражданин Диего Алонсо Гонсалес. Това обяви на пресконференция Ралица Агайн, зам.-председател на финансовия надзор. Кипърският застраховател „Олимпик“, който остави хиляди шофьори без застраховка „Гражданска отговорност“ е собственост на испанския гражданин Диего Алонсо Гонсалес. Това обяви на пресконференция Ралица Агайн, зам.-председател на Комисията за финансов надзор. Днес в полунощ всички застраховки на \"Олимпик\" престават да действат. От Гаранционния фонд съобщиха, че вече над 66 000 автомобила са с втора полица към друга компания. Голяма част от шофьорите обаче отказват да си направят нова Гражданска отговорност. Те подготвят протест пред Народното събрание тази вечер в полунощ, когато официално ще останат без задължителната застраховка. До края на другия месец се очаква кипърски съд да реши дали да открие производство по несъстоятелност на закъсалия застраховател. Ако решението на съда е положително, застрахованите в компанията ще имат 35 дни да предявят претенциите си и да бъдат вписани като кредитори. Все още не е ясно как ще протече процедурата.", "date": "2018.08.17", "title": "Испанец е собственик на фалиралия „Олимпик“"}
{"url": "https://www.monitor.bg:443/bg/a/view/vlychkov-i-marshavelov-v-bitkata-na-slovakija-ring-141945", "text": "Иван Влачков и Константин Маршавелов се пускат в битката за отличията в автомобилните серии GT4 за купата на Централна Европа този уикенд на пистата \"Словакия Ринг\". Това ще стане с българския болид на конструктора Росен Даскалов, който е шеф и на отбора \"София Кар Моторспорт\", стоящ зад тяхната изява. За Маршавелов, шампион на България на писта в серия \"Макси\", това ще е първо участие в надпревара на такова равнище. Той обаче показа обещаващи умения и адатация към колата и днес ще кара в първата квалификация. Във втората пък ще се пусне Иван Влъчков, който е втори в генералното класиране при аматьорите, след като записа трето място и победа на \"Нюрбургринг\" при последното си участие. Шампионът ни на затворен маршрут в клас \"Туринг\" има и първо място на \"Словакия Ринг\" през миналия сезон. В четвъртък двамата направиха 30-минутни тестове \"Времето е доста горещо и в първото състезание утре ще има опасност от прегряване на гумите. Затова ще трябва да сме внимателни\", коментира Влъчков след теста.", "date": "2018.08.17", "title": "Влъчков и Маршавелов в битката на \"Словакия Ринг\""}
{"url": "https://www.monitor.bg:443/bg/a/view/gylybinov-otide-v-specija-mihajlov-pregovarja-v-turcija-141949", "text": "Българският национал Андрей Гълъбинов напуска Серия А. Родният таран подписа договор за три години със “Специя”, като се завръща в Серия Б. 29-годишният футболист изигра общо 18 мача и вкара 3 гола през миналата година в Генуа, като 17 от срещите бяха в калчото, където се разписа във вратата на “Ювентус”, “Каляри” и “Сасуоло”.  След множество преговори и предложения от различни тимове във втори ешелон на Италия Гълъбинов избра офертата на “Специя”. Той има вече четири пълни сезона зад гърба си в Серия Б, където е отбелязал и близо 50 гола. Нападателят стори това с екипите на “Ливорно”, “Авелино” и “Новара” между 2013 г. и 2017 година. През миналата година “Специя” завърши на десета позиция в крайното класиране. В същото време вратарят Николай Михайлов е пред трансфер в Турция. Очаква се в следващите 2-3 дни 30-годишният страж да замине на преговори в югоизточната ни съседка. Според информация на Блиц Михайлов още не е сигурен, че ще приеме предложението от Турция. Името на клуба за момента се пази в тайна. Интерес към него имат и други чуждестранни отбори, включително и от северноамериканската МЛС. Както е известно, Николай Михайлов е свободен агент, след като в края на юни напусна кипърския “Омония” (Никозия). Ако той си намери отбор и започне да играе редовно, това ще бъде добре и за националния селекционер Петър Хубчев.", "date": "2018.08.17", "title": "Гълъбинов отиде в „Специя“, Михайлов преговаря в Турция"}
{"url": "https://www.monitor.bg:443/bg/a/view/putin-cherpi-avstrijskata-vynshna-ministyrka-s-kazashki-hor-141942", "text": "Министърката на външните работи на Австрия Карин Кнайсл и гостите на нейното сватбено тържество утре ще слушат традиционна руска музика благодарение на Владимир Путин, предаде ДПА. Путин е поканен на сватбата заедно с още стотина гости, сред които са австрийският канцлер консерватор Себастиан Курц и крайнодесният вицеканцлер Хайнц-Кристиан Щрахе. Австрийската партия на свободата на Щрахе е в близки отношения с руската пропрезидентска партия \"Единна Русия\", отбелязва ДПА. Изненадващата поява на Путин на сватбата на Кнайсл и бъдещия й съпруг Волфганг Майлингер възмути опозиционните партии в Австрия, които споменаха руската намеса в украинския конфликт. \"Как е възможно Австрия да бъде строител на мостове и почтен брокер по време на своето председателство на ЕС, след като външният министър и канцлерът така безсрамно взимат страна?\", попита водещият социадемократически депутат Андреас Шийдер. След сватбената церемония в градче на австрийско-словенската граница руският президент ще замине за Германия, където утре вечерта ще се срещне с канцлера Ангела Меркел, отбелязва ДПА. В сряда говорителят на Кремъл Дмитрий Песков потвърди, че Путин ще бъде гост на сватбата на Кнайсл. Руският президент ще направи подарък на младоженците, каза Песков, но не уточни какъв. В Русия едва ли биха обърнали внимание на сватбата на 53-годишната министърка на външните работи на Австрия Карин Кнайсл, ако не беше едно обстоятелство - сред гостите на тържеството ще бъде Владимир Путин. Би Би Си разказва какво е известно за Кнайсл, която руският президент лично ще иде да поздрави. Предстоящата визита на Владимир Путин в Австрия, вече втора за това лято, стана изненада. Медиите никога на са писали за това, че руският президент е близък приятел с Кнайсл или нейния избраник, 65-годишния бизнесмен Волфганг Майлингер. Подобни покани Путин не приема често, например през 2015 г. той не дойде на сватбата на своя говорител Дмитрий Песков, въпреки че неговата съпруга Татяна Навка разказваше, че държавният глава бил поканен на празника. На сватбата, която ще се състои в южната част на федералната провинция Щирия на 18 август, Путин ще се отбие на път за Берлин, където го чакат преговори с германския канцлер Ангела Меркел. Карин Кнайсл оглавява външното министерство на Австрия от зимата на миналата година. Тя живее в неголяма ферма на юг от Виена. Министърката знае повече от седем езика, познава отлично Близкия изток и нееднократно е призовавала за диалог с Русия на фона на противопоставянето между Москва и Запада. Кнайсл е родена във Виена, но на четиригодишна възраст се премества в Аман, столицата на Йордания. Баща й е бил личен пилот на крал Хюсеин и му помогнал за създаването на националната авиокомпания Кралски йордански авиолинии. Майката на Кнайсл е работила като стюардеса. През 1970 г., заради започналата в страната гражданска война семейството на бъдещата министърка на външните работи на Австрия било принудено да напусне Йордания, но интересът на Кнайсл към Близкия изток се запазил. В гимназията, например, тя активно следяла войната в Ливан и дори посветила на тази тема дипломната си работа. В средата на 80-те години на миналия век Кнайсл учила право и източни езици във Виенския университет. Тя продължила своето образование в Еврейския университет в Ерусалим и в Университета на Йордания. В продължение на още една година Кнайсл се занимавала с арабистика в Джорджтаунския университет в САЩ. През 1992 г. тя защитила в Националното висше училище по администрация във Франция дисертация, посветена на границите в Близкия изток. Родният език на Кнайсл е немският, което ще й позволи на сватбата да общува пряко с Владимир Путин, който владее този език. Външната министърка на Австрия също така владее прекрасно арабски. Освен това тя говори английски, френски, италиански и испански, а също така знае иврит и унгарски. Неотдавна Кнайсл започна да учи китайски. \"Понякога сънувам сънища на италиански, а друг път - на френски. Водя си дневник именно на френски, защото някои лични неща понякога ми е по-просто да отразя именно на (този език)\", разказа тя пред в. \"Файненшъл таймс\". Кнайсл започнала своята дипломатическа кариера в края на 80-те години на миналия век, когато постъпила на работа в министерството на външните работи на Австрия. За няколко години тя успяла да поработи в Париж и Мадрид. По време на стажа си във външното министерство Кнайсл основно се специализирала по проблемите на Близкия изток. По-късно тя се съсредоточила върху кариерата на преподавател. За 10 години Кнайсл успяла да поработи в няколко университета във Виена, няколко европейски училища, а също в учебни заведения в Ливан. Студентите й изучавали международно право, историята на Близкия изток и енергийните пазари. Кнайсл е автор на няколко научни труда и нехудожествена литература, включително автобиографията \"Моят Близък изток\". От 1998 г. Кнайсл също е работила като журналист на свободна практика, например в Словения, за в. \"Пресе\". Нейни статии са излизали и във в. \"Нойе цюрхер цайтунг\". По същото време Кнайсл започна да се изявява като експерт по Близкия изток. Тя често можеше да бъде видяна в ефира на австрийската национална телевизия. Австрийските власти през последните години се придържаха към умерена в сравнение с други страни от ЕС позиция по повод действията на Русия. След идването на власт на новия кабинет, в който влиза и Кнайсл, от Виена по-често започнаха да се чуват предложения за подобряване на отношенията с Русия. Австрия е единствената голяма страна от ЕС, която не изгони руски дипломати след отравянето в Солсбъри на бившия полковник от ГРУ Сергей Скрипал и дъщеря му. \"В трудни времена е необходимо да се поддържа диалог\", каза тогава Кнайсл. През март тази година министърката заяви, че Австрия е готова да стане посредник между Москва и Лондон. Кнайсл е призовавала и за сътрудничество с Русия в Близкия изток. \"Трябва да си сътрудничим с Русия в Сирия, Йемен, Иран, в частност по въпроси, засягащи ядреното споразумение с Иран. Надяваме се, че Русия ще може да повлияе на Иран, особено що се отнася до иранското присъствие край границите на Израел в Сирия\", каза тя в интервю за австрийската телевизия. Медиите освен това споменаваха Виена като едно от възможните места за срещата на върха между Владимир Путин и Доналд Тръмп, но в крайна сметка, президентите на Русия и САЩ се срещнаха в Хелзинки. Именно визитата в Австрия стана първото задгранично пътуване на Путин по време на новия му президентски мандат. Там той проведе преговори с президента на Австрия Александър ван дер Белен и с федералния канцлер Себастиан Курц. При посещението си президентът на Русия положи венец пред паметника на воините от Съветската армия, загинали за освобождението на Австрия от фашизма, като тогава той бе съпровождан от Кнайсл. По същото време тя е поканила Путин на сватбата си. Кнайсл е член на коалиционното правителство на Австрийската народна партия (АНП) и дясната Австрийска партия на свободата (АПС). АПС спечели победа на изборите, след като обеща да засили сериозно контрола над мигрантите. В разгара на миграционната криза през 2015 г. Кнайсл заяви, че бежанците се стремят към ЕС по икономически причини, а не заради войни. Мнозинството мигранти са \"млади хора, пълни с тестостерон\", които не могат да си намерят жена, защото нямат работа и дом, а това означава, че не могат и да получат необходимия \"статут на човека в традиционното общество\", каза тя. Кнайсл нарече \"безсмислица\" споразумението между Турция и ЕС за нелегалните мигранти. Тя разкритикува канцлера на Германия Ангела Меркел за \"извънредна безгрижност\" заради селфи с бежанци.", "date": "2018.08.17", "title": "Путин черпи австрийската външна министърка с казашки хор"}
{"url": "https://www.monitor.bg:443/bg/a/view/dyjd-sprja-dvuboja-dimitrov-djokovich-141948", "text": "Един от най очакваните мачове от тенис турнира \"Мастърс 1000\" в Синсинати (САЩ) - Григор Димитров - Новак Джокович, беше прекъснат заради проливен дъжд. Двамата се изправиха един срещу друг за 9-и път и най-добрият ни тенисист спечели първия сет с 6:2 след перфектна игра, която въодушеви дири един от коментаторите, реагирал на едно от изпълненията му с \"О, летящият българин!\". Във втория носителят на 13 титли от Големия шлем Джокович обаче показа, че не случайно е бил №1 в света. Той стигна до 6:3 и върна мача в началото. Прекъсването между втория и третия сет беше цели 96 минути. При 2:1 за сърбина в третата част, когато той направи пробив, заваля за пореден път над Синсинати. Съперниците изкачаха десетина минути на корта с надеждата пороят да спре, но после се прибраха в съблекалните. Организаторите обявиха, че всички мачове се отменят за петък. Прогнозите на синоптиците за тази част на Щатите обаче бяха за проливни дъждове и гръмотевици не само за този ден, но и за събота.", "date": "2018.08.17", "title": "Дъжд спря двубоя Димитров - Джокович"}
{"url": "https://www.monitor.bg:443/bg/a/view/cska-otkaza-da-se-opravdava-sys-sydijata-141953", "text": "Не само скандалното съдийство в двата мача с „Копенхаген“ е причина за отпадането на ЦСКА. Това заяви треньорът на „червените“ Нестор Ел Маестро след реванша с датския гранд, загубен с 1:2. В първата среща „армейците“ паднаха със същия резултат и отново бяха порязани сериозни от рефера.  Така след отпадането от Европа ЦСКА ще се съсредоточи в битката за титлата в Първа лига, като в неделя следва най-трудната задача – гостуване на „Лудогорец“. “Случи се най-нормалното, фаворитът продължи - заяви Ел Маестро. - Съдията ни ощети повече в първата среща, отколкото в реванша, Но това няма значение - „Копенхаген“ ще играе в плейофите, а ние - във вътрешния шампионат. Трябва да вдигнем глави и да преследваме целите си. Няма да е лесно да вдигнем играчите. Трябва да вдигнем глави и да продължим напред. От нас зависи как ще реагираме на това отпадане”, сподели спецът. Това накара един от капитаните на тима – Рубен Пинто, да обвини директно УЕФА. „Всички видяхте какво се случи и в двата мача, това не е нормално - изригна португалецът. - Мисля, че хората от УЕФА трябва да поемат отговорност и да изгледат двете срещи, за да започнат да слагат точните съдии на точните места, които да свирят. Те може би си мислят, че ЦСКА е малък отбор, но всички заслужават правилата да се спазват“, заяви Пинто. Ситуацията със засадата вбеси и треньорът на „Копенхаген“ Столе Солбакен. Той не отрече, че отборът му е отбелязал нередовен гол, но протестира срещу това, че спорната ситуация е била излъчена на големия екран на стадиона. \"Беше много глупаво да се показва повторението на първия ни гол. Това поне не трябваше да става, преди играта да бъде подновена. Футболистите на съперника също видяха повторенията и това повлия на поведението им на терена до края на първото полувреме. Имаше две-три неконтролирани остри влизания от тяхна страна, които можеха да бъдат опасни за нашите играчи.", "date": "2018.08.17", "title": "ЦСКА отказа да се оправдава със съдията"}
{"url": "https://www.monitor.bg:443/bg/a/view/sedmichen-monitoring-13-17-avgust-141930", "text": "Как шепа байганьовци наджапаха безразсъдно в защитени води, подведени от „емоцията”. И как дебатът за криво разбрания патриотизъм се трансформира за пореден път в яростно отричане на българщината. Най-яростните критици на патриотизма мразят всичко българско и родно. И дори не го крият. Те са джендър демократи. Нагли, парадиращи с „различност“. Дори подстрижката им е полово неидентифицирана. Обличат се по модерному (да не личи много какво са). И никога не биха осквернили гардероба си с шевици, да не би някой да ги заподозре, че са българи. Тези VIP граждани презират селяците. Даже ако произходът им е точно такъв, а селянията лъха от тях на талази. Няма спор – нагазването в едно от Седемте рилски езера в опит за поставяне на рекорд на Гинес е недомислица. Празноглавие. Позьорщина. Балкански бабаитлък. Криворазбран патриотизъм. „Динковизъм“. Всички знаем приказката за лъжицата катран в кацата с мед. 14 юнаци с навирени калпаци се превърнаха зорлем в символ на байганьовщината. Нека сега инициаторите си платят глобата и да обясняват до второ пришествие, че се разграничават от тази волна проява. От 300 души, участвали в съгласуваното и разрешено мероприятие, свързано със заснемане на филм, как не се намери някой да вразуми смелчаците, които наджапаха гордо във водата. Да им каже, че целта не оправдава средствата. Да им покаже, че има и друг начин да се покажат като родолюбци, патриоти или каквото там си мислят, че са. Въпросната инициатива, от която социалните мрежи „прегряха” до степен на изпаряване, не е много по-различна от леденото хоро в Калофер. Ритуалът кандидатства за списъка с нематериалните богатства на ЮНЕСКО. И там мъже с шевици се плицикат патриотично и това се приема за много мъжкарска проява. Разликата е, че едните позьори газят в защитени води. Разликата е също, че ако всичките 300 юнаци се бяха поддали на „емоцията”, щяха да изплискат езерото. Буквално. Добре е, че в този случай стадният инстинкт не се е задействал. Но пък такава овча насока получиха коментарите за снимката, която бързо беше свалена от Фейсбук, за да стане още по-търсена и популярна. Изплискване – точно този ефект се получава и когато разни „интелектуалци” нагазят в незащитените води на българщината. Ето как вижда нещата един от тях в блога си: „Група български граждани, облечени в архаични и навярно нехигиенични дрехи, хванати за ръце, извършват в дъга ритуални подрусвания край Рилските езера, а дори и в едно от тях”. И компетентно развива теорията, че българското хоро хептен не е българско. Няма нещо, което да боде толкова очите на чуждоземните поклонници (и особено тези от тях с агентурно или кариерно-партийно минало), колкото местния патриотизъм и национализъм. Ако не вярвате, подшушнете им някоя кодова дума: „калпаци”, „потури”, „беневреци”. И ще забележите как страните им поруменяват, очите им започват да искрят като петолъчки, а на устата им се появява пяна. Кичът и посредствеността, извадени на показ, изглеждат нелепо и смешно. Точно като Мис Крокодил, наконтена в минижуп с везба. Ето я другата крайност – когато шевиците са лишени от смисъл, а се превръщат в моден аксесоар. Национализъм за ширпотреба. Кич. Чалга. Някои се гиздят на сватбата си с потури, други са готови да нахлузят прояден от молците сукман, за да блеснат на абитуриентския бал. Трети шашват чужденците с хоро по бански на плажа, защото точно там ги е застигнало желанието да се покажат. И защото по стара традиция хорото се играе точно в този вид. Само мегданът е станал мобилен. Може да е на пясъка, може край кенефа на някоя бензиностанция. Модата е нетрайно нещо, но дори и в този случай е за предпочитане да се поощряват такива тенденции, защото е много по-естествено за българина да се хване на хорото, отколкото да се тътрузи на прайд за различните. Те обаче не проявяват никакъв толеранс. Също като подивелите граждани. 14 юнаци с калпаци са най-малкия проблем за Рилските езера на фона на лифтовете и джиповете, които улесняват съприкосновението с природата. Тези, които се представят за загрижени за нея обаче са твърде ангажирани да броят мравки, синигери, лалугери и да въртят други доходни инициативи, за да обръщат внимание на този страничен проблем. Сръбският „Блиц“ описва в серия от публикации един български тарикат, за когото съседите гостоприемно са разтворили обятия. Бай Цветан Василев, известен още като Цецо Беглецо, загробил фабриката за стъкло в Паричин с производствена линия за „томовачка“ ракия. Само и само да услужи на другарчето си – бившият президент Томислав Николич. Пишете, пишете, колеги! Може и на гости на Бай Цветан да се отбиете. Той ще ви нагости и напои богато. Някои тукашни журналя си отходиха на гости при него, че и армаган си носят обратно. То и за това се иска талант. Казал го е народът - краставите магарета през девет баира се подушват. Жена от Словакия беше арестувана за това, че в продължение на 16 години всеки ден пускала силно една и съща ария от операта на Верди „Травиата“, предаде ЮПИ. Всеки ден въпросната Ева дънела до дупка грамофона с любимата си ария. Нейното обяснение било, че по този начин се опитвала да заглуши лая на съседските кучета. Сега тя ще бъде съдена за тормоз и ако бъде призната за виновна, може да лежи в затвора до шест месеца... А някои кръгове и медии у нас си въртят едни и същи опорни точки до припадък и не им дреме. Лято е, жега е. Синоптикът на „България Он Еър“ обаче му е хванал цаката. „Стените на църквите са дебели и вътре е хладно. Ето добър повод днес да влезете в църква“, съветва умник синоптик. Всяка асоциация с героя на Елин Пелин умник Гюро не е случайна. Та има ли умник синоптик капа, няма ли... Днес в „Сега“, утре в „Медиапул“, вдругиден в „Дневник“. Поради остър дефицит на автори явно, едни други умници с прегрели мозъци си разхождат подопечните из комшийски издания. Разхождат ги като панаирджийски мечки. От ония, дето играха, играха, пък накрая ги пенсионираха в резерват. Който се е запътил натам, гледа да си заслужи мястото в резервата. Четеш, четеш, пък не разбираш от какво му е докривяла капата и що не вземе да се почеше по тиквата, вместо да си чеше езика. То и в журналистиката се среща „имитация на дейност“. Наричат я пълнеж. Здравните власти в Колумбия пък препоръчаха на сънародниците си да намалят секса в горещините, предава агенция ЮПИ. Освен че вдигат градусите, докато се клецат, гражданите се обезводняват, което може да бъде фатално, затова да мируват до падане на здрач, препоръчал главният здравен инспектор на Колумбия Хулио Салас. Та ако ви е топличко, правете като в Колумбия – никакъв секс през деня. Или викайте някой да ви прави вятър, докато се горещите. Даскалите си хвърлят ваканционно капата от радост. Пак им обещаха да вземат 1300 лева заплата. Хубавото на обещанията е, че са безплатни. Един даскал получил обещаната голяма заплата и веднага отърчал в магазина да си смени пробитите обувки. Върви забол поглед надолу, радва се на чепиците, краката сами го отвели в кръчмата. Сяда, черпи всички за повишението, а очите му все в обувките. Прибира се късно вечерта, преплитайки крака, а жена му го посреща от вратата с тирада: - Трябваше навремето да се взема с някой счетоводител, аз сглупих да се залюбя с даскал с празни джобове. Поне ученическия час да спазваше, а то какво... Виж се само как и кога се прибираш. Пияница неден, хаймана! Влиза даскалът в спалнята с увесен нос. Решава да спре потока от другата стая и да покаже на жена си, че не е за изхвърляне. Ето, нови обувки си е купил с новата заплата. Съблича се чисто гол, само по обувки. И се изтипосва пред нея. Тя обаче продължава, откъдето я е оставил: - Пера те, гладя те, ти гол ми се разхождаш. И виж какво ти виси между краката, поне да си струваше... На мъжа му светват очите: - Виси надолу, за да ти покаже новите ми обувки. - Ми да си беше купил нова капа поне, като за друго не ставаш... Новото начало понякога тръгва от една миризлива дупка. Потребителка с прякор Shelbikadoo се оплакала в платформата Reddit, че любимият й водопроводчик, след като решила да скъса с него, решил да й отмъсти. И го направил, като демонтирал и откраднал клозетния моноблок, защото го бил поставил собственоръчно. Потърпевшата е илюстрирала житейската си драма със снимка на дупката, която останала в тоалетната й след раздялата. Това, от една страна, показва, че не е добре човек да си има вземане-даване с водопроводчици. От друга страна, човек може да си извади поука от тази история и да впише клозета в предбрачния договор, за да не му се наложи след развода да премине на нощно гърне. С това пък правим преход към петъка, от който вони, та се не трае. Който не вярва, че изкуството може да е миризливо, да се разходи до Лондонския музей, където е изложено парче от 250-метров лоен айсберг, образувал се от калцирани нечистотии, като екскременти, мазнини, пелени и превръзки в канализацията. Експонатът, който води собствен живот, можел да бъде следен на живо с камера в интернет, предават Асошиейтед прес и ДПА. Не се знае какво ще произтече от това изкуство, но е обнадеждаващо, че всеки може да се почувства творец, докле клечи над дупката. Миризливо, още по-миризливо... Случаят с битата камериерка в Слънчев бряг вече си има рецидив. Пиян австрийски турист джасна камериерка в хотел на Златните, а съдът го глоби с триста лева и го пусна да си ходи по живо, по здраво. Както е тръгнало, това ще се превърне в туристическа атракция. Някои предлагат сафари, други сауна, трети масажи. А ние ще предлагаме атракцията „бой по камериерка“ на чужденци, които искат да се правят на „големите мъже“. За целта всеки хотел ще организира тур до Пернишко, където мераклиите да се покажат като бабаити, ще могат да избират между наличния асортимент – бухалка, винкел, боксови ръкавици. Пияните туристи обаче първо нека потренират върху съдиите, които им правят евалата с такива глоби. Какво е романтична вечеря по пернишки? - Бой на свещи.", "date": "2018.08.17", "title": "Седмичен мониtоринг  (13 - 17 август)"}
{"url": "https://www.monitor.bg:443/bg/a/view/sobstvenik-na-kamion-padna-ot-pokriva-mu-i-zagina-na-mjasto-141926", "text": "Собственик на транспортна фирма загина при злополука на бул. „Кукленско шосе” в Пловдив по обяд в петък. Мъжът, който е на около 40 години, се е качил върху камиона си, подхлъзнал се е и е паднал отвисоко, съобщиха от полицията в Пловдив за Агенция \"Монитор\". Оттам уточниха, че пострадалият не е бил прегазен от мотокар. Сигналът в полицията за трагичния инцидент бил получен към 12,50 часа на 17 август. „Става дума за нещастен инцидент, при който собственикът на фирмата е укрепвал товар върху собствения си камион, подхлъзнал се е и е паднал”, обясни ст. ком. Атанас Илков. Падането на бизнесмена е било от не повече от около 3 метра височина, но и те били фатални за него. При удара в земята си е наранил лошо главата. Негови колеги, които са станали свидетели на инцидента, веднага са се обадили на 112 и са повикали линейка. При пристигането на медиците на мястото пострадалият все още е имал жизнени функции и лекарите започнали да го реанимират. Опитите им да го върнат към живота са продължили около 30 минути. Въпреки положените от тях усилия, мъжът не издържал и починал. Трагедията е станала на територията на транспортен терминал, който се намира в близост с Митница - Пловдив. На този терминал престояват за изчакване камиони, които трябва да бъдат разтоварени. По случая Инспекцията по труда е започнала проверка, информира шефът й в Пловдив инж. Атанас Чернаев. Резултатите от проверката ще станат ясни следващата седмица.", "date": "2018.08.17", "title": "Собственик на камион падна от покрива му и загина на място"}
{"url": "https://www.monitor.bg:443/bg/a/view/svetyt-skyrbi-za-areta-franklin-141927", "text": "Хиляди, дори милиони хора по цял свят отдадоха последна почит на един от най-ярките музиканти в новата история – Кралицата на соул музиката Арета Франклин, която почина вчера сутринта в дома си в Детройт на 76-годишна възраст обградена от семейството и най-близките си. Иконата постави нови стандарти в музиката и беше диктатор на не един стил, но след дълго боледуване от рак на панкреаса, с който беше диагностицирана през 2010 г, изгуби битката и остави два недовършени музикални проекта – със Стиви Уондър и с Лайнъл Ричи. Часове след като новината за смъртта й беше разгласена от говорителя на семейстовот, нейната звезда на Алеята на славата беше обсипана със стотици цветя и запалени свещи. Тази сутрин, пред църквата на баща й в Детройт се събраха почитатели, които пяха и танцуваха в чест на голямата певица, а зала „Аполо Тиътър“ сложи надпис над входа си, на мястото, къде обявява представленията: „Арета Франклин – 1942-2018. Почивай в мир!“ Трима президенти, десетки политици и стотици знаменитости споделиха почитта си към един от най-брилянтните гласове на нашето време и същевременно един от най-ярките борци за граждански права в Америка. Ето какво написаха в социалните мрежи те.  „Велика жена с прекрасен дар от Бога – нейният глас. Ще липсва!“ По време на срещата на кабинета, няколко часа след като беше обявена смъртта на певицата той е изразил съболезнованията си „на семейството, което познавам добре“.  „Тя помогна за определяне на американския опит. Нека Кралицата на соула почива във вечен мир“.  „Да гледаш Арета да пее в Белия дом и в толкова много други случаи, кара времето да спре. Винаги ще бъде нашата Кралица на соула“  „Повече от 50 години тя „бъркаше“ в душите ни. Елегантна, грациозна и безкомпромисна в артистизма си.“  „Тя заслужава не само нашата ПОЧИТ (б.а. Respect, каквото е името на нейната песен, станала химн на борбата за граждански права) но и вечна благодарност, че ни отвори очите, ушите и сърцата\" , бившият главен секретар на Щатите, също отдаде почит на артиста, който „има честта да познава лично“: „Арета Франклин беше Кралицата на соула, но и невероятен посланик на американските ценности и култура. Във всяко кътче на света, гласът й носеше на хората радост и ПОЧИТ към нашата страна“  „Арета Франклин беше уникална нишка в историята на нашата нация. Кралицата на соула изигра важна роля в обединението на тази страна по време на най-трудните ни времена. Ще ни липсва“ : \"Много е тъжно да чуем тази новина за Арета. Беше толкова вдъхновяваща и където и по света да си, тя винаги те водеше в църквата“ : „Отделете миг за да отдадете почит на красивия живот на Арета Франклин, Кралица на соула, която вдъхнови всички нас през тези толкова много години. Тя ще липсва, но споменът за величието й като артист и фин човек ще бъде жив с нас за винаги“ : Бог да благослови Арета Франклин, Кралицата на соула. Мир и любов на семейството й.“  публикува клип със съвместно тяхно участие и написа: „Пътеводна светлина на моя живот. Винаги ще те обичам, винаги ще съм с теб. Не само Кралица на соула, но и кралица на нашите сърца“.  „Загубата на Арета Франклин е загуба за всеки, който обича истинската музика. Музика от сърцето, душата и църквата\"  сподели снимка с Арета от 2012 г с думите: „Трудно е да си представя свят без нея. Тя не беше само уникален и брилянтен музикант, но ангажираността й в борбата за граждански права въздейства неимоверно върху целия свят“ : „Велик дар и глас на едно цяло поколение. Можеше да превърне всяка песен в химн. Ще липсва много тук на земята, но небесния хор има вече още един ангел“  „Никой не можеше да се справи по-добре от нея. Гласът й, присъствието й, стилът й....Истинската Кралица на соула, ще ми липсваш!“  на 92 г., сподели снимка от 85-тия си рожден ден, на която двамата пеят и добави: „Ще липсваш на целия свят“.  отдаде почит на „най-стария си приятел на света“ с думите: „Толкова много ще ми липсва, но знам, че вече е в мир“ : „Докато ме учеше за твоя живот, ти ме научи толкова много за живота като цяло и за моя личен. Никога няма да забравя тези съвети“. : „Невероятен златен дух“.  „Ти си легенда и душата ти никога няма да бъде забравена. Почивай в мир, ангеле на музиката“, като придружи поста си със снимка на Арета с Мартин Лутър Кинг : \"Абсолютен зенит, пътеводна светлина, учител за всяко момиче, което иска да пее. Благословена бях да пея с нея в повече от един път и всеки път се чувствах сякаш стоя до музикален благородник, който винаги е вдигал летвата и поставял стандарта. Вечен живот за Кралицата на соула, необикновения, единствен глас и невероятната й музика\".  „Най-одухотвореният и вдъхновяващ изпълнител на нашето време“. : \"Арета Франклин въплъщава тази изранена душа на черна жена с толкова много следи от болка само в нейното вибрато, за да накара всеки човек да се поклони на безценните й вокали, които само тя може да изпълни. Нека небесата горе се провикнат с вечна гордост П-О-Ч-И-Т!\"  „Тя проправи пътя на толкова много от нас в музиката. Гласът и заветът й никога няма да бъдат забравени“.  “Почит за Кралицата!!!”  \"Ще ни липсваш, кралице!“  „Никога няма да бъдеш забравена“.  „Силата на гласа ти в музиката и в борбата за граждански права отвори врати за мен и толкова много други. Ти беше моето вдъхновение, моят ментор и мой приятел!“  публикува стара снимка, на която двамата пеят на една сцена и написа: „Това е лицето на млад човек, който не може да повярва, че пее с Най-великата на всички времена. Благодаря ви, г-жо Франклин, че ме благословихте с вашия дар. За мен беше чест да споделя сцена с вас дори само за миг. Винаги ще ви се покланям“. : „Твоят завет и музика винаги ще вдъхновяват нас и бъдещите поколения“.  \"Никой не може да я замести\". : \"Представям си те в рая да пееш и да продължаваш да караш душите на хората да трептят“  „Легендарният й глас идва право от Господ. Сега нейната душа е с Него“.  „Кралицата на соула напусна тази земя, за да седне на трона си в рая. Колко благословени бяхме да слушаме най-доброто, което Господ може да направи. Тя означава толкова много за мен и толкова много е повлияла на музиката ми. Научила ме е на толкова много и станахме приятели през последните години (б. а. сприятеляват се след съвместно изпълнение през 2009-та)\"  \"Артист със страст, изтънченост и сила, чийто записи остават химни, положили основите на соула“", "date": "2018.08.17", "title": "Светът скърби за Арета Франклин"}
{"url": "https://www.monitor.bg:443/bg/a/view/shefkata-na-agencijata-po-vpisvanijata-podade-ostavka-obzor-141938", "text": "Изпълнителният директор на Агенцията по вписванията Зорница Даскалова е подала молба за освобождаване от заеманата от нея длъжност. Това съобщиха от пресцентъра на Министерство на правосъдието. На свой ред правосъдният министър Цецка Цачева е приела оставката й. До приключването на процедурата по освобождаването й и избора на нов шеф на АВ, Даскалова остава начело на агенцията и ще участва активно в дейностите по възстановяването на нормалната работа на регистъра, уточниха от Министерството на правосъдието.  Решението на Даскалова идва седмица след като Търговския регистър на държавата бе блокиран заради 4 изгорели диска. По-рано през деня самата Цачева бе извикана от премиера Бойко Борисов за спешна среща с МС по темата. Само преди ден пък Борисов даде да се разбере, че ще има промени в Агенцията по вписванията, но не уточни дали ще смени Даскалова. когато България за няколко дни остане без Търговски регистър“, коментира по-рано през деня правосъдният министър Цецка Цачева пред bTV. По думите й само за 2017 г. държавата е осигурила над 4 млн. лв. за сигурността на системата, като \"специализирана фирма\" е предписала конкретни мерки за надграждане на регистъра, които са били подкрепени от Министерството на правосъдието – включително и финансово. Цачева не коментира дали става дума за саботаж, или говорим за техническа грешка. Тя призова да се изчака заключението на службите, които са ангажирани с разследването. Цачева обясни, че още на 10 август, когато е получила доклада и е станало ясно, че регистърът не може да бъде възстановен, е изпратила писама до ДАНС, главния прокурор, МВР и ГДБОП. Цачева уточни, че през септември 2017 г. е получила доклад от изпълнителния директор на Агенцията по вписванията, в който са били посочени 6 мерки, които да гарантират безпроблемната работа на регистъра. тя на свой ред разпоредила всички те да се изпълнят, като са осигурили и финансовото надграждане на регистъра. Правосъдният министър обаче не знае дали фирма \"Лирекс БГ\" ООД, която отговаря за поддръжката на Търговския регистър, е печелила обществена поръчка за тази дейност и преди настоящия договор от май 2018 г. Малко преди Даскалова и сайтът на Министерството на правосъдието поради технически причини. Пред „монитор“ от министерството и увериха, че проблемът не е значителен, а малко преди 14.30 сайтът на ведомството възобнови дейността си и функциите му заработиха нормално. От МП отрекоха блокираният сайт да има нещо общо със сринатия Търговски регистър. Заради проблемите с регистъра от БПС пък поискаха извънредно заседание на парламента, на което ба бъде изслушан премиера Бойко Борисов. Това стана ясно от думите на лидера на социалистите Корнелия Нинова, която уточни, че за целта внасят подписи в НС, а Борисов да бъде препитан за „кризата в електронните системи“. Нинова уточни и, че става въпрос за Търговския регистър, както и проблема със сайта на правосъдното министерство. „Това, както знаете засяга хиляди хора, фирми, капитал, акции, данни, собственост, задължения на фирми“, заяви Нинова. Наред с Борисов, от БСП предлагат в извънредното заседание да се изслуша министъра на финансите Владислав Горанов.", "date": "2018.08.17", "title": " Шефката на Агенцията по вписванията подаде оставка (ОБЗОР)"}
{"url": "https://www.monitor.bg:443/bg/a/view/zadyrjaha-v-uar-edin-ot-ubijcite-na-studenta-stojan-baltov-141933", "text": "Днес в Република Южна Африка е задържан Вили Георгиев, който е един от осъдените за умишленото убийство на студента Стоян Балтов през 2008 г. в дискотека „Амнезия“ в Студентски град, съобщиха от прокуратурата. Георгиев бе осъден на 18 г. затвор при първоначален „строг“ режим от Софийски апелативен съд. Присъдата бе потвърдена от ВКС. Наказанието не е приведено в изпълнение, тъй като Георгиев избяга от страната. В хода на издирвателните действия е установено, че се намира в ЮАР. През 2017 г. главният прокурор Сотир Цацаров е изпратил молба за екстрадиция до министъра на правосъдието на ЮАР. На основание на молбата, българският гражданин Вили Георгиев е задържан. Предстои разглеждане на делото на 20 август 2018 г. от съда в гр. Порт Елизабет, ЮАР. След приключване на производството, министърът на правосъдието на ЮАР следва да издаде заповед за екстрадиция и връщането на Георгиев у нас.  ", "date": "2018.08.17", "title": "Задържаха в ЮАР един от убийците на студента Стоян Балтов"}
{"url": "https://www.monitor.bg:443/bg/a/view/jivotyt-na-jenata-spasena-v-rila-e-izvyn-opasnost-141929", "text": "Животът на 61-годишната Нели К., спасена с хеликоптер край Рилските езера вчера, е извън опасност. Жената е била изведена от реанимация. Състоянието й се подобрява и дори се очаква в близките дни да бъде изписана от болница Св. Анна“, където бе приета по спешност в четвъртък, съобщиха от лечебното заведение. „Спасихте живота на моята приятелка. Беше много страшно преди да дойдете. Тя посиняваше, имаше много високо кръвно, трепереше, стягаха я гърдите, трудно дишаше. Ако не бяхте вие, сигурно щеше да се случи най-лошото. За щастие тя вече е добре“, разказа Лилия Попова, приятелка на Нели. Както вече ви информирахме, инфарктна ситуация край езерото „Бъбрека“ в Рила приключи щастливо, благодарение на бързите действия на екипите на Планинска спасителна служба и пилотите от спасителния хеликоптер. 61-годишната жена бе транспортирана с въздушната линейка от Рилските езера в Окръжна болница в София.", "date": "2018.08.17", "title": "Животът на жената, спасена в Рила е извън опасност"}
{"url": "https://www.monitor.bg:443/bg/a/view/syvmestna-bylgaro-amerikanska-shtabna-trenirovka-141928", "text": "Съвместна щабна тренировка между военнослужещите от Бригадното командване - Благоевград и представители на Националната гвардейска част на щата Тенеси се проведе от 14 до 16 август в щаба на сухопътното формирование, съобщиха от МО.  Тренировката се проведе под ръководството на командира на Бригадното командване полковник Красимир Кръстев.Основната цел на щабната тренировка беше да се повишат знанията и уменията на офицерите от Бригадното командване за работа в многонационална среда и да се разработят стандартни оперативни процедури, които да подобрят и оптимизират процеса на оперативно планиране. По време на щабната тренировка военнослужещите усвоиха нови знания и на практика приложиха процеса на оперативно планиране.", "date": "2018.08.17", "title": "Съвместна българо-американска щабна тренировка"}
{"url": "https://www.monitor.bg:443/bg/a/view/s-a-r-s-za-pyrvi-pyt-v-plovdiv-141940", "text": "Спечелили сериозна популярност с редовните си гостувания у нас, сръбската банда S.A.R.S определено е със славата на любимци на публиката. Те са сред най-актуалните групи на Балканите и не само, които събират и радват хиляди фенове на концертите си на живо. Сега почитателите им в Пловдив имат повод за радост, защото бандата обяви първия си концерт под тепетата на 29 август на сцената на Летния театър. Ден преди визитата им в Пловидв, ще купонясват в столичния клуб “Маймунарника”. Участвали са и в Каваци Бийч Фестивал през 2016 г. Всичките им концерти у нас се радват на голям интерес, а залите са напълно разпродадени. Настоящи членове на S.A.R.S. са: Александър Лукович, Борис Тасев, Ненад Джордевич, Петър Миланович, Саня Лалич, Тихомир Хинич, Зарко Ковачевич. Стилово музиката им се определя като алтернативен рок, реге, блус, джаз, хип-хоп и етно. Групата има издадени 6 студийни албума, а клиповете и концертните им изпълнения в YouTube се радват на десетки милиони гледания. Билетите за събитието вече са в продажба на цена 20 лв., а на място ще струват 25 лв.", "date": "2018.08.17", "title": "S.A.R.S. за първи път в Пловдив"}
{"url": "https://www.monitor.bg:443/bg/a/view/irena-miljankova-mina-pod-venchilo-mesec-sled-kato-rodi-141939", "text": "Ирена Милянкова, вече е Чолакова. Това обяви самата тя на личния си фейсбук профил, като показно смени фамилията си в социалната мрежа. Красавицата, която отглежда шест биологични и две доведени деца се похвали, че е минала под венчило с бизнесмена Никола Чолаков, с когото са заедно от 3 години. Едва преди малко повече от месец Милянкова даде живот на втората им обща дъщеря – Лилия. Двамата имат и по-голямо момиченце – Виктория, която е на две годинки. Манекенката, която се изявяваше и като актриса в сериала „Под прикритие“, има и четирима наследници от предишния си брак с Росен Чолов – Чолата. Младоженецът пък има две големи деца от предишната си връзка. Никола и Ирена се запознават преди 3 години, като ги събира общата им работа в бизнеса с недвижими имоти. Подробности за щастливото събитие обаче не се разкриват. Милянкова не публикува дори и снимка от сватбата. Първият мъж на красавицата стана известен преди няколко години с показния си арест. Той беше осъден и влезе в затвора през 2012 г. по обвинение в сводничество и скланяне към проституция.", "date": "2018.08.17", "title": "Ирена Милянкова се омъжи месец след като роди"}
{"url": "https://www.monitor.bg:443/bg/a/view/grigorij-leps-podari-pop-grupa-na-dyshterja-si-141937", "text": "Руската супер звезда Григорий Лепс сбъдна най-голямата мечта на второто от четирите си деца – Ева Лепс. Музикантът, който ще гостува за първи път у нас на 3 ноември в Арена Армеец, подари на 16-годишната си дъщеря собствена поп група, която вече успешно дебютира и на голяма сцена. Момичешката банда носи името Cosmos Girls, а участията й се менажират лично от Лепс и организират не без помощта на продуцентската му компания. Така например, дебютът на групата е бил не къде да е, а на престижния фестивал Live Fest в планинския курорт „Роза Хутор“. Последвалите две участия на чаровните девойки също не са случайни - на едно от най-мащабните мероприятия за руския шоу бизнес „Премии МУЗ-ТВ 2018. Трансформации“ съпровождат прочутия изпълнител, а в края на юли подгряват публиката на музикалния фестивал „ЖАРА“ в Баку. Наскоро изпълнителят на хитовете „Я Счастливый“ и „Зеркала“ изненада и всички свои почитатели, публикувайки за първи път в социалните мрежи обща снимка на семейството си. На фотоса са освен голямата му дъщеря Инга от първия брак на Лепс, която също е поела по стъпките на баща си, така и трите му деца – Ева, Никол и синът Иван, всички те плод на любовта му с настоящата съпруга на артиста Анна Шапликова", "date": "2018.08.17", "title": "Григорий Лепс подари поп група на дъщеря си"}
{"url": "https://www.monitor.bg:443/bg/a/view/katastrofa-zatvori-pytja-sofija-varna-141920", "text": "Катастрофа затвори за движение временно главния път София – Варна. Според информация от Областната дирекция на МВР във Велико Търново, инцидентът е в района между селата Кесарево и Кавлак, община Стражица, а сигналът за него е получен в 14,40 часа. По първонаална информция са се ударали два леки автомобила и са пострадали трима души, шофьори и пътуващи в тях. Пррчините все още са в процес на изясняване. До обработката на произшествието движенинето на автомобилите е пренасочено през Попово.", "date": "2018.08.17", "title": "Катастрофа затвори пътя София – Варна"}
{"url": "https://www.monitor.bg:443/bg/a/view/prokuraturata-razporedi-proverka-na-mostovete-141922", "text": "Апелативната прокуратура във Велико Търново разпореди извършване на проверка на мостовите съоръжения на територията на целия апелативен район. Той включва петте области: Велико Търново, Габрово, Русе, Плевен и Ловеч. Резултатите от проверката не са особено приятни. Констатирани са потребности и от отстраняване на нарушения ипропуски в съоръженията. Сред тях са: непочистена буйна растовидна и дървесна растителност по, под и около съоръженията, пречеща на видимостта и водеща до разрушаване конструкцията на съоръженията и затлачването на речното корито, липса на хоризонтална и вертикална пътна маркировка, дефекти и повреди по предпазните огради и мантинели. Също така има запушени отводнители и липсващи решетки. Забелязано е още: износване и слягане на асфалтовата настилка, пропуквания, корозия на арматурата и течове. За повече от 45 мостови съоръжение заключенията е за лошо експлоатационно състояние и остра нужда от извършване на основен ремонт. Един мост в община Трявна е затворен заради това, че стоманено бетоновата конструкция е силно подкопана и има сериозна опасност от срутването му. Мост в град Летница, над канал пък, все още се води в експлоатация въпреки, че е без предпазни мантинели и от двете страни, а настилката му е в трагично състояние. В лошо състояние са и мостовете над река Янтра във Велико Търново в местността Дълга лъка и между селата Шемшево и Леденик. В направо критично състояние пък е мостът над река Осъм при плевенското село Козар Белене, което е пред срутване. Подобен е и мостът на река Дъбнишка бара, отново в Плевенско, както и Сарайският мост в Русе. „За проверените мостови съоръжения, за които е налице необходимост от ремонтно – възстановителни дейности, са набелязани конкретни мерки за укрепването им и са дадени срокове за осъществяването им. Там, където това не е направено, прокуратурите са дали предложения незабавно да се предприемат необходимите мерки. Ангажирани са органите на МВР да активизарт упражняването на сигналните си функции като следят за състоянието на пътя и издават писмени предупреждения, сигнални писма или разпореждания до собствениците, или до администрацията, управляваща пътя и до фирмата поддържаща пътния участък, за отстраняване на установените неизправности по тях. направените констатации предполагат извършвне и на контролна проверка, която ще бъде осъществена след изтичане на определените срокове за отстраняване на констатирните нарушения”, се казва в съобщение от Апелативната прокуратура във Велико Търново.", "date": "2018.08.17", "title": "Прокуратурата разпореди  проверка на мостовете"}
{"url": "https://www.monitor.bg:443/bg/a/view/pijan-napadna-medicinska-sestra-s-nojica-v-speshnoto-141916", "text": "Пиян мъж нападна медицинска сестра с ножица и едва не я закла. Кошмарният екшън се разиграл тази сутрин около 5,45 часа в спешното отделение на областната болница във Велико Търново. Мъжът бил прибран от улицата и докаран в болницата късно вечерта, мъртво пиян, агресивен и буйстващ. Наложило се медиците да потърсят помощта на полицията, за да успеят да го вържат с каиши докато го преглеждат. Рано сутринта една от дежурните, медсестра Красимира Йорданова влязла в едната от стаите на спешното отделение и видяла мъжа, целия в кръв да си говори сам. При вида на жената с бяла престилка той скочил, грабнал от масата една ножица и се нахвърлил върху сестрата. Опрял ножицата в гърлото и и изхриптял, че ще я убие. Медсестрата се отскубнала и се опитала да избяга, но се оказало, че пациентът предварително е заключил всички врати на отделението. В паниката сестра Йорданова все пак се досетила и позвънила на номера на координационния център на звеното в болницата. Оттам за щастие реагирали светкавично, като разбили една от вратите. Жената успяла да избяга и да спаси живота си, а нападателят бил арестуван. Изплашента до смърт медицинска сестра твърди, че ще съди нападателя си. тя и останалите от спешното отделение обаче настояват да се помисли за поставянето на 24-часоча денонощна охрана на тяхното отделение за да не се стигне някой ден или нощ и до фатален инцидент с медицинско лице.", "date": "2018.08.17", "title": "Пиян нападна медицинска  сестра с ножица в спешното"}
{"url": "https://www.monitor.bg:443/bg/a/view/sydyt-dade-hod-na-deloto-sreshtu-chenalova-ot-4-ja-pyt-141917", "text": "Спецсъдът даде ход на делото срещу бившата съдийка от СГС Румяна Ченалова. Това стана от 4-я опит, след като три пъти преди това то беше прекратявано и връщано заради допуснати съществени нарушения. На разпоредителното заседание в петък Ченалова за пореден път заяви пред съда, че прокуратурата е написала обвинителен акт, в който тя не може да разбере в какво е обвинена. Двамата й адвокати, един от които нейният брат, изнесоха кратки пледоарии със същото твърдение, а самата тя за пореден път в рамките на около 1,5 ч. направи подробен анализ на обвинението, изброявайки допуснатите според нея неясноти. „Обвинителният акт отговаря на закона, в него подробно и ясно е описана фактическата обстановка, подробно са посочени действията и бездействията на подсъдимата и с каква цел“, заяви пред съда прокурорът по делото Александрина Костадинова. След час и половина размисъл съдът се съгласи с твърдението на прокуратурата, че възраженията на Ченалова са по съществото на процеса и трябва да бъдат обсъдени в делото по същество. Съдът заяви, че не са ограничени процесуалните права на подсъдимата, както и правото й да разбере в какво е обвинена. По повод на възраженията на Ченалова за неяснотите в обвинението, дали деянията й са длъжностно престъпление и каква е била целта й, съдът заяви, че ще се произнесе с крайния съдебен акт, т.е. с присъдата, тъй като това е по съществото на делото. Съдът заяви още, че в голямата си част прокуратурата е преодоляла предишни пропуски в обвинителния акт и сега обвиненията са ясни. Постигнати са минималните стандарти, за да бъде ясно обвинението, отсече съдът и отказа да прекрати делото и да го върне на прокуратурата. На разпоредителното заседание стана ясно още, че процесът няма да бъде разглеждан по особени правила, няма да бъде при закрити врати, няма да бъдат назначавани резервен съдия и резервен адвокат. Съдът реши още, че няма да налага на Ченалова никаква мярка за неотклонение, тъй като има изрядно процесуално поведение. Делото по същество ще започне на 28 септември с изслушване на експертизи, а на следващите заседания ще бъдат разпитани свидетелите, сред които са журналистката Маргарита Михнева и бившият шеф на ДАНС Петко Сертов. Ченалова е обвинена за длъжностно и за документно престъпление, извършени в периода 19 юли 2013 – 22 януари 2015 г. Като съдия по търговско дело, образувано по молба на \"ОЕТ - Обединени Енергийни търговци\" ООД с 14 отделни деяния е нарушила и не е изпълнила служебните си задължения с цел да набави облага за търговското дружество. Целта на Ченалова е била да набави имуществена облага за ищеца по делото в размер на 434 105,14 лв. невнесени държавни такси. От друга страна, е целяла да създаде привилегия за дружеството - да насрочи и разглежда търговското дело, въпреки нередовността на първоначалната искова молба и допълнителна такава. На 22 април 2014 г. пък съдия Ченалова извършила поправка и допълване на протокола от проведено същия ден открито съдебно заседание с недействителни факти, гласи обвинението.", "date": "2018.08.17", "title": "Съдът даде ход на делото срещу Ченалова от 4-я път"}
{"url": "https://www.monitor.bg:443/bg/a/view/shefkata-na-agencijata-po-vpisvanijata-podade-ostavka-141915", "text": "Изпълнителният директор на Агенцията по вписванията Зорница Даскалова е подала  молба за освобождаване от заеманата от нея длъжност. Това съобщиха от пресцентъра на Министерство на правосъдието. На свой ред правосъдният министър Цецка Цачева е приела оставката й. До приключването на процедурата по освобождаването й и изборт на нпов шеф на АВ, Даскалова остава начело на агенцията и ще участва активно в дейностите по възстановяването на нормалната работа на регистъра, уточниха от Министерството на правосъдието. По-рано през деня самата Цачева бе привикана от премиера Борисов за спешна среща в МС по темата. Само преди ден пък Борисов даде да се разбере, че ще има промени в Агенцията по вписванията, но не уточни дали ще смени Даскалова.  Междувременно от самата Агенция по вписвания съобщиха, че е възобновено подаването на данни от Търговския регистър и регистър на юридическите лица с нестопанска цел към средата за междурегистров обмен (RegiX). От 17 август 2018 г., петък, в изпълнение на поетия ангажимент от Агенция по вписванията, е възобновено подаването на данни от Търговския регистър и регистър на юридическите лица с нестопанска цел към средата за междурегистров обмен (RegiX), поддържана от Държавната агенция „Електронно управление“. Това улеснява значително сделките по закупуване и прехвърляне на собственост, включително и на МПС, за които нотариуси и МВР обменят информация по служебен път електронно чрез достъп до средата за междурегистров обмен (RegiX). Продължава работата по възобновяване на достъпа до останалите функционалности на регистъра. Всички специалисти от поддържащата фирма и от агенцията работят денонощно. Предприети са мерки по недопускане на сривове в инфраструктурата за възстановяване на регистъра, както и за устойчивата работа на останалите регистри. Характерът на технологичните процеси предполага регистърът да функционира пълноценно и с пълния си набор от вписани данни не по-рано от следващата седмица. Агенция по вписванията отново подчертава, че нарушаването на работата на регистъра не е свързано със злонамерена външна намеса, нито е свързано с инцидент в киберпространството. Рискове за злоупотреби с наличните данни не съществуват.", "date": "2018.08.17", "title": "Шефката на Агенцията по вписванията подаде оставка"}
{"url": "https://www.monitor.bg:443/bg/a/view/berlin-se-spazari-s-atina-za-migrantite-141919", "text": "Берлин и Атина постигнаха споразумение, което ще позволи на Германия да връща в Гърция кандидати за убежище, съобщи днес говорителка на германското министерство на външните работи. По думите й двете страни са се споразумели по принцип, като остава да бъдат приключени преговорите само по още един документ. Сделката се отнася за кандидатите за убежище, отговорност за които носи Гърция - тоест хората, които са влезли на територията на Европейския съюз първо в тази страна. Съгласно действащите правила в ЕС молбата за убежище трябва да се разглежда от властите на страната, в която първо е влязъл кандидатът.", "date": "2018.08.17", "title": "Берлин се спазари с Атина за мигрантите"}
{"url": "https://www.monitor.bg:443/bg/a/view/nap-zatvori-dve-avtoshkoli-141923", "text": "НАП затвори две автошколи, стопанисвани от една фирма в Пловдив. Причината е, че били установени много нередности, свързани с паричните преводи към фирмата. Курсистите си плащали на ръка, а квитанциите, които получавали, били от друга автошкола. След снети подробни обяснения и извършена проверка от страна на НАП е взето решение да бъде затворен въпросният учебен център до отстраняване на пропуските. При проверка на дружеството във втори обект били установени несъответствия в касовата наличност, големи разминавания в реализираните обороти и оборотите, декларирани пред НАП в месечните счетоводни декларации и годишните данъчни декларации. Констатирани са и други нередности по линия на „Автомобилна администрация“, за които предстои налагане на актове. Работата по случая продължава. В рамките на действията ще се изясняват всички обстоятелства, свързани с отчетността на проверяваните обекти. В акцията са се включили и представители на „Национална полиция“ и „Автомобилна администрация“. Инспекторите на бившата ДАИ са съставили 11 акта на пловдивските автошколи.", "date": "2018.08.17", "title": "Данъчните затвориха две автошколи "}
{"url": "https://www.monitor.bg:443/bg/a/view/na-8-mesta-v-sofija-vryshtat-pari-po-izravnitelnite-smetki-za-parnoto-141924", "text": "На 8 места в София абонатите на топлофикация, които имат надвзети сметки след изравнителните сметки за изминалия отополтилен сезон ще могат да си получат парите, съобщиха от дружеството монополист. Изравнителните сметки за парно и топла вода за изминалия отоплителен сезон вече са подадени от топлинните счетоводители към „Топлофикация София” ЕА, уточниха от дружеството. От днес те са достъпни на Интернет страницата на дружеството, в касите и в информационните системи за безкасово разплащане. Всички абонати, които имат суми за получаване, могат да изберат най-удобния вариант да ги вземат обратно - по банков път или на каса на „Топлофикация София”. Сумите могат да бъдат оставени и за покриване на следващи сметки. Потребителите, които желаят да ги получат по банков път, трябва да попълнят заявление, което е налично на адрес - www.toplo.bg. Попълненото заявление, заедно с удостоверение за банкова сметка, трябва да бъде изпратено на и-мейл адрес: inf_r@toplo.bg. Абонатите, които предпочитат да получат парите си в брой, могат да го направят във всички центрове за обслужване на клиентите. Това е в правомощията само на титуляра на партидата или на официално упълномощено лице. За удобството на потребителите към клиентските центрове са пренасочени допълнително служители, които ще гарантират бързина и качество на обслужването. Осемте офиса, където могат да се получат или заплатят дължими суми по изравнителните сметки в София са:", "date": "2018.08.17", "title": "На 8 места в София връщат пари по изравнителните сметки за парното"}
{"url": "https://www.monitor.bg:443/bg/a/view/djakpotyt-v-6-ot-49-skacha-nad-6-mln-leva-141925", "text": "Джакпотът в играта \"6 от 49\" ще скочи над 6 млн. лева за тираж №66 на БСТ. За последните 3 дни преди тегленето на специалния тираж №65 в четвъртък той порасна с нови 110 485,53 лева и стигна 5 916 141,69 лева.  До неделя се очаква към тази сума да се прибавят още към 100 000 лв., с което сумата ще стане осма по големина в историята на тотото. Общо в трите джакпота - с тези в \"6 от 42\", \"5/50 - 1/12 Зодиак\" и \"Тото Джокер\" ще се съберат пък над 9,45 млн. лева. Най-скъпата печалба в тираж №56 е от \"Втори шанс\" за \"6 от 49\" - леката кола \"Форд Мондео\" плюс 5000 лева. Ще ги получи тото любител, заложил в Лом на единичен фиш за 1,20 лв. Предишната такава печалба също беше за залог 1,20 лв., но в София. От \"Втори шанс\" 10 000 лв. за играта \"5 от 35\" пък са за късметлия, пуснал в София четворен фиш с абонамент за 5 тиража за 10,40 лева. В четвъртък най-скъпата парична печалба пък беше 22 735,50 лева от единствената петица във II теглене на \"5 от 35\". Тя падна с фиш с 2 комбинации за 1,40 лв.  Числа - (7, 11, 23, 38, 42, 43); 6 - няма, 5 - 17 по 2166,40 лв., 4 - по 49,00 лв., 3 - по 4,80 лв.; ДЖАКПОТ: 5 916 141,69 лв.  Числа - (22, 25, 27, 28, 30, 37); 6 - няма, 5 - 5 по 1947,40 лв., 4 - по 66,70 лв., 3 - по 4,50 лв.; ДЖАКПОТ: 383 023,29 лв.  I теглене - (3, 10, 21, 25, 27); 5 - няма, 4 - по 157,10 лв., 3 - по 6,30 лв.; II теглене - (10, 14, 30, 33, 34); 5 - 1 от 22 735,50 лв., 4 - по 148,50 лв., 3 - по 5,70 лв.  Числа - (3, 4, 18, 20, 31); Зодия 8 - Скорпион; 5+1 - няма, 5 - няма, 4+1 - няма, 4 - 5 по 500,00 лв., 3+1 - 24 по 100,00 лв., 3 - 199 по 10,00 лв., 2+1 - по 5,00 лв., 1+1 - по 1,60 лв., 2 - по 0,80 лв., 0+1 - по 1,00 лв.; ДЖАКПОТ: 3 000 000,00 лв.  Позиции - (2, 3, 6); Цифра – (9, 9, 9); 3 - 16 по 1421,10 лв., 2 - 1995 по 11,40 лв.; ДЖАКПОТ: 0,00 лв.\"Рожден ден\": Година 06, месец 04, дата 29, ден 7; I група - няма, II - няма, III - няма, IV - 2 по 116,50 лв., V - 1 от 232,90 лв., VI - 7 по 26,60 лв., VII - 9 по 25,90 лв., VIII - 14 по 13,30 лв., IX - 46 по 6,10 лв., X - 5,70 лв., XI - по 3,10 лв., XII - по 2,40 лв., XIII - по 2,50 лв., XIV - по 1,20 лв., XV - по 1,20 лв.; ДЖАКПОТ:9892,04 лв.", "date": "2018.08.17", "title": "Джакпотът в \"6 от 49\" скача над 6 млн. лева"}
{"url": "https://www.monitor.bg:443/bg/a/view/3589-bezdomni-kucheta-ima-v-sofija-141902", "text": "3589 бездомни кучета има в София, съобщиха от Столичната община след приключване на преброяването. Това е шестото преброяване на бездомните кучета в София. Най-много бездомни кучета има в районите “Сердика”, “Подуяне”, “Панчарево”, “Връбница” и “Люлин”, а най-малко - в “Оборище”, “Изгрев” и “Средец”. При преброяването са обходени 3589 км. Преброени са и 140 коня, показват данните. Данните от преброяването показват, че спрямо 2007 г., когато бездомните кучета са били 11 124, сега те са с 4 пъти по-малко. \"Важно е да има национална програма за овладяване на популацията на безстопанствени кучета, защото нито една община не може да се справи сама, ако не се вземат мерки на национално ниво\", каза зам.-кметът по екология Йоана Христова. Тя подчерта, че има увеличение на осиновените кучета, които от началото на годината са 308. Кастрираните безплатно от общината дворни кучета са 307. За първи път при преброяването са установени квартали, в които има само кастрирани улични кучета - основно в центъра. За първи път във “Факултета” пък броят на кастрираните кучета е повече от този на некастрираните. Забелязва се обаче увеличение на броя на бездомните котки. Поради спецификата на архитектурата на столицата броят им обаче не е ясен.", "date": "2018.08.17", "title": "3589 бездомни кучета има в София"}
{"url": "https://www.monitor.bg:443/bg/a/view/besen-komardjija-potroshi-ednoryk-bandit-v-kazino-141903", "text": "Комарджия потроши игрален автомат в казино в Свищов. На 16-ти сутринта след като загубил доста голяма сума пари, любителят на хазарта се ядосал и решил да си изкара гнева на машината. Той стоварил няколко удара върху нея и счупил екрана ѝ. Мъжът е задържан още там на място от извикания от крупието полицейски екип. Той е на 49 години, от крайдунавския град, криминално проявен и осъждан. Срещу него сега е започнато бързо производство и той за пореден път ще бъде изправен пред Темида. Мъж от Килифарево пък е арестуван за причинена телесна повреда на непълнолетно момиче. В петък малко преди полунощ в търновката полиция е получен сигнал от спешна помощ за постъпило при тях 17-годишно момиче с фрактура на ръката. От проведения разговор с пациентката станало ясно, че същат вечер тя е станала жертва на побой, извършен от 49-годишен мъж от Килифарево. Мъжът е открит и задържан. Той е известен на полицията и осъждан. Сега срещу него отново е образувуно наказателно производство.", "date": "2018.08.17", "title": "Бесен комарджия потроши  „еднорък бандит” в казино"}
{"url": "https://www.monitor.bg:443/bg/a/view/narjazani-bronzovi-krystove-ot-13-14-v-otkriha-na-perperikon-141901", "text": "Бронзови кръстове, керамика и накити от 13-14 век са открили археолози при разкопки на средновековен квартал в Перперикон. Това разкри днес по време на пресконференция проф. Николай Овчаров. Кръстовете са били нарязани в края на 14 в. по време на превземането на града. Учените работят вече трета поредна година в южния квартал на светилището-западно и северно от голямата базилика, която бе открита през 2016 година. Според Овчаров средновековният квартал е изключително интересен, въпреки че не е изящен от гледна точка на архитектурата. „Той е важна страница от историята на древния град, защото това е времето, което е най-осветено. Има и много детски гробове. Самият квартал пък се намира буквално на десетина метра от главната порта на двореца светилище, която е най-трудна за проучване“, коментира Овчаров. Само малка част е разкривана преди време от наши учени. От разкопките тогава обаче е изчезнала цялата документация. Според археолога тракийският дворец светилище е уникален само по себе си. Той е под формата на буквата Т, а цялостният ансамбъл се състои от няколко корпуса, свързани помежду си. Общата площ само на приземния етаж е близо 1000 кв/м, но археолозите предполагат, че има поне още два етажа. Долният пък се състои от около 20 помещения. Главната част в двореца пък е церемониална тронна зала, дълга около 30 метра. В двореца има и два храма. Единият най-вероятно е бил посветен на бог Митра, а другият-на мъртвите. Към вторият пък има 12 гробници с подземия, но те са били ограбени. Особено интересна според археолога е залата с олтара, която е свързана с двореца. Тя е висока 3 метра и се предполага, че е използвана за прорицания. „В нея се е правил този винено-огнен обряд, за който още преди години учените Александър Фол и Иван Маразов обясняваха, че по този начин при траките са се правили гаданията. Всичко това ни кара да смятаме, че това прорицалище е на тракийския Дионис, описан от Херодот“, обясни Овчаров. По думите му светилището е възникнало на прехода между бронзовата и желязната епоха, в края на II и в началото на I Хил. пр.н.е. Проучването на скалнияград продължава вече 19 години, като историята ще бъде описана в книга от проф. Овчаров. Разкопките този сезон приключват след около месец, като от 3-4 години в работата си учените използват задължително дронове.", "date": "2018.08.17", "title": "Нарязани бронзови кръстове от 13-14 в. откриха на Перперикон"}
{"url": "https://www.monitor.bg:443/bg/a/view/aga-triumfira-na-festivala-v-saraevo-141908", "text": "Призът за най-добър филм на фестивала в Сараево отиде при лентата „Ага“ на режисьора Милко Лазаров. Тя успя да надвие сериозна конкуренция в лицето на 265 филма от 56 държави на един от най-значимите кинофоруми в Европа. Филмфеста в столицата на Босна и Херцеговина, който се провежда от 1995 година насам, събра над 100 хиляди посетители и около 2600 акредитирани гости, които аплодираха „Ага“. Сюжетът на българо-германско-френската копродукция пренася зрителите далеч на север, за да разкаже една история за сблъсъка на цивилизациите през призмата на любовта и човешките взаимоотношения. В юрта сред снежните полета, двамата главни герои инуити - Нанук и Седна, мечтаят да съберат семейството си отново. Двамата живеят в духа на традициите на своите деди. Останали сами в пустошта, те напомнят за последните хора на Земята. Когато здравето на Седна се влошава и тя умира, Нанук решава да изпълни последното й желание – да намери отдавна заминалата им дъщеря Áга, избрала живота в града и загърбила традициите. „Ага“ се доказа като фестивален отличник. През юли Милко Лазаров беше на международния форум в Казахстан. Лентата закри 68-то издание на Берлинале и беше първата от 29 години насам, която се излъчи в рамките на престижното събитие, макар и извън конкурсната програма. Неотдавна взе и голямата награда на международния филмов фестивал в Техеран, както и отличие „Златен лебед“ в Кабур, Франция. Следващото изпитание за режисьора Милко Лазаров ще е в Йерусалим, където в програмата влизат бутиков брой ленти – десет. „Ага“ дебютира у нас на „София Филм Фест“, а „С този филм изследвам как модерният свят застрашава устоите на основни човешки ценности. Възхищавам се на хора, които живеят в непоносими за модерния човек условия и успяват да съхранят деликатните си взаимоотношения и да приемат живота смирено и състрадателно.“, обяснява замисъла на „Áга“ Лазаров. Той и Симеон Венциславов са автори на сценария. Главните роли са поверени на актьорите Михаил Апросимов, Феодосия Иванова и Галина Тихонова.", "date": "2018.08.17", "title": "„Ага“ триумфира на фестивала в Сараево"}
{"url": "https://www.monitor.bg:443/bg/a/view/desetki-blokiraha-krygovoto-pred-obshtinata-iskat-spravedlivo-nakazanie-za-18-godishnija-driftadjija-141904", "text": "Днес преди обед десетки близки и други граждани на Петрич блокираха кръговото кръстовище пред общинска администрация в южния град с категорично искане за справедливо наказание за 18-годишния Георги Попстоянов, който миналата нощ помля на тротоар с една от колите на баща си младежка компания. 17-годишният Крум оцеля, но кракът му беше ампутиран веднага, а друго момиче Валентина е с тежка травма, пострада и сестрата на Крум. Гражданското неподчинение спонтанно се организира от лелите на най-тежко пострадалите Крум и Валентина, които на среща с кметската управа на Петрич   поискаха да им бъдат предоставени записите от охранителните камери пред общината, в близост до която се е разиграла трагедията. Мотивът им е, че нямат доверие в разследването и, че може да се укрият доказателства, защото бащата на пишман дрифтаджията е бивш служител на полицията в града и, макар, че преди около 20 години да е уволнен дисциплинарно от МВР е влиятелен в града. От общината поеха ангажимент, че след като приключи следствието записите ще бъдат предоставени в цялост на близките на пострадалите за делата, които те евентуално ще заведат. Една от свидетелките на инцидента, сестра на пострадалата Валентина каза по време на гражданското неподчинение: „Момчето караше със силна скорост и се спускаше отгоре, като правеше дрифтове. Асфалтът беше мокър. Когато приближи до нас, дръпна ръчната и се блъсна в нас. Като видях, първо се отдръпнах и после видях, че сестра ми е на земята, бях в шок. Той даже не дойде да види пострадалите, а отиде по-нагоре“. Майката на двете момичета добави: „Той си е правил дрифтове, лигавил се е, искал е да направи впечатление на момичетата…“. Семейство Латурлиеви показа снимка на 15-годишната си дъщеря Валентина. Момичето е с тежки наранявания. Другата им дъщеря се спасила по чудо от удара. Според бащата на момичето децата са спасени благодарение на бързата реакция на медиците: „Всички помислиха, че колата ще намали, но тя засилваше и се заби в тях. Децата нямаше накъде да отидат. Счупиха се стъкла и всичко падна върху тях, бяха в рани. А шофьорът, вместо да излезе да помогне, тръгна да си ходи”, разказа друг очевидец. Тежко ранените Крум и Валентина са настанени в реанимация на санданската болница: „В тежко състояние са още, обилна кръвозагуба имат, с откъснат крайник е единия, момченцето, който е ампутиран, а момичето с размачкана подбедрица, в момента са стабилни, остават за наблюдение”, обясни д-р Методи Михайлов от МБАЛ „Югозападна”, която отскоро обединява болниците в Сандански и Петрич. Живеещи в района петричани разказват, че улицата често е използвана за нощни улични състезания: „По цяла нощ не ни оставят да спим. Не само леки коли, но и с мощни мотори се състезават в центъра на Петрич. Натискат газта до дупка и дърпат ръчната спирачка, свистят гуми, нямаме мира от тези дрифтаджии...“- заяви възрастен петричанин, дошъл на протеста. Районна прокуратура – Петрич приведе в качеството на обиняем 18-годишния Георги Попстоянов, мярката му за неотклонение „задържане под стража“ е удължена до 72 часа. Припомняме, че в нощта срещу четвъртък, 16 август, около 00:25 18-годишният Георги Попстоянов с едномесечен стаж зад волана помете компания от непълнолетни свои познати в центъра на Петрич. Инцидентът стана на тротоара, на ул. „Цар Борис III“ пред сградата на бившия съд в южния град.   Късно вечерта непълнолетна компания от 8 тинейджъри се връщали от събор и застанали под навеса на заведението „Катмите“, защото чули че отгоре идва кола с мръсна газ и свистене на гуми. Те знаели, че по това време на нощта там се прави дрифт. Отгоре дошъл познатият им Георги Попстоянов с една от колите на баща си „Опел Астра“. Дъждът бил току-що спрял и на мокрия асфалт колата занесла, качила се на тротоара и помела застаналите под навеса тинейджъри. Най-тежко са пострадали 17-годишният Крум от село Първомай  15-годишната Валентина. Крум е с ампутиран крак, а 15-годишната Валентина се отървала със счупена подбедреница, травма в корема и порезни рани по краката, настанени са в санданската болница. Линейка закара сестрата на Крум  в петричката болница с травма на крака. По-късно тя е освободена за домашно лечение.  Пламен Попстоянов, бащата на дрифтаджията Георги е бивш икономически полицай в Петрич. Според петричани преди около 20 години той е уволнен дисиплинарно от системата и станал управител на фабрика „Петричка праскова“. После взел дейно участие в нейната скандална ликвидация и последвала приватизация. Майката на причинилия инцидента е начална учителка в Петрич. Съдия Мая Банчева от петричкия Районен съд остави в ареста 18-годишният Попстоянов. Адвокат Иво Стефанов  не успя да разубеди съдия Банчева, и тя наложи най-тежката мярка за неотклонение \"задържане под стража\".", "date": "2018.08.17", "title": "Петрич на бунт срещу безумното шофиране на 18-годишния дрифтаджия (ОБНОВЕНА)"}
{"url": "https://www.monitor.bg:443/bg/a/view/uvlichiha-nakazanieto-na-telefonen-izmamnik-141906", "text": "Съдът във Велико Търново увеличи наказанието на телефонен измамник за назидание на останалата част на обществото. З.И. е осъден първоначално на 5 години лишаване от свобода ефективно за това, че заблудил баба да му даде 8 хил. лв. След това обаче по предложение на прокуратурата, съдът е счел за правилно и полезно да увеличи наказанието на „телефониста” с още една година. Така той ще прекара в затвора общо 6 години. Според магистратите увеличеното наказание ще подейства превъзпитаващо и поправително както за осъдения, така и за останалите граждани на обществото. Междувременно новината за увеличеното наказание З.И. ще получи в затвора в Ловеч, където се намира към настоящия момент.", "date": "2018.08.17", "title": "За назидание: Увeличиха наказанието на \"ало\" измамник"}
{"url": "https://www.monitor.bg:443/bg/a/view/16-dvojki-v-pazardjik-shte-si-kajat-da-na-18-08-2018-141912", "text": "Шестнадесет двойки от Пазарджик са решили да си кажат заветното“да“ в Ритуалната зала в града на 18.08.2018 г. От младоженците 14 от двойките са пожелали класически ритуал в залата в Младежкия дом, другите две – изнесен, в ресторанти или знакови места в Пазарджик, като в Етнографския музей, например. Всички младоженци, които ще скрепят връзката си с брачен съюз, са български граждани, няма чужденци или смесени бракове. Първият ритуал е насрочен за 13,40 ч. в събота и почти до вечерта на сакралната дата младите семейства ще се подписват в гражданското.Осмицата, погледната под ъгъл 90 градуса, е знак за безкрайността и на безграничното щастие, затова мнозина влюбени предпочитат да сключат граждански брак на запомнящата се дата. Най-нетърпеливите са подали документите си за ритуала още през 2017 година, за да не останат без запазен час за съботата с повтарящи се цифри. Местните ритуалчици още отсега знаят, че догодина на 19.9. отново ще имат кандидати да скрепят любовта си с брак заради повтарящата се деветка.", "date": "2018.08.17", "title": "16 двойки в Пазарджик ще си кажат“да“ на 18.08.2018"}
{"url": "https://www.monitor.bg:443/bg/a/view/manolova-s-goreshta-linija-za-potyrpevshite-ot-falita-na-olimpik-141905", "text": "Омбудсманът Мая Манолова изпрати препоръка до Комисията за финансов надзор /КНФ/ и Главна дирекция „Национална полиция“ /ГДНП/ към МВР да предприемат незабавни действия по казуса на близо 250 000 български граждани, чиито автомобили остават без задължителната застраховка „Гражданска отговорност“, заради фалита на кипърската застрахователна компания „Олимпик“. Омбудсманът Мая Манолова изпрати препоръка до Комисията за финансов надзор /КНФ/ и Главна дирекция „Национална полиция“ /ГДНП/ към МВР да предприемат незабавни действия по казуса на близо 250 000 български граждани, чиито автомобили остават без задължителната застраховка „Гражданска отговорност“, заради фалита на кипърската застрахователна компания „Олимпик“. Повод за това станаха жалбите на десетки шофьори до обществения защитник, в които се обръщат с молба за нейната спешна намеса. В препоръката си до КФН омбудсманът настоява за организиране на подходяща разяснителна кампания. Тя призовава за създаването на гореща телефонна линия, на която потърпевшите да получават бързи и ясни отговори по своите конкретни казуси, както и за навременна информация за развитието на производството по несъстоятелност на застрахователната компания в Република Кипър, публикувана на сайта. Манолова препоръча още да бъде предоставена възможност на гражданите да получат указания и за реда, сроковете и необходимите документи за предявяване на претенции към застрахователя, включително и да се разяснят последиците от липсата на сключена задължителна застраховка. Поради форсмажорните обстоятелства омбудсманът поиска от ГДНП удължаване на гратисния период, в който да не се глобяват шофьорите със застрахователна полица на „Олимпик“. Тя настоя за своевременното информиране на хората за какъв период от време застрахованите няма да бъдат глобявани, поради липсата на застрахователна полица и изрази увереност, че ще им бъдат разяснявани последиците от това.   От своя страна Мая Манолова се ангажира от понеделник, 20 август 2018 г., да открие гореща телефонна линия на номер 0895 561 885 за консултиране и правна помощ на потърпевшите у нас. Тя ще изпрати препоръка и до председателя на Народното събрание Цвета Караянчева за промени в законодателството с цел защита на гражданите в случаи като този. Омбудсманът ще се обърне и към министър-председателя Бойко Борисов за активност на държавата при изготвяне на европейското законодателство в областта на застраховането.", "date": "2018.08.17", "title": "Манолова с гореща линия за потърпевшите от фалита на „Олимпик“"}
{"url": "https://www.monitor.bg:443/bg/a/view/othvyrlen-lubovnik-izbjaga-s-toaletnata-chinija-na-bivshata-141914", "text": "Потребителка с прякор Shelbikadoo се оплака в платформата Reddit, че любимият й, след като решила да скъса с него, си тръгнал от дома й, нарамвайки тоалетната чиния. \"Вчера се разделих с приятеля си. Докато съм спала, той демонтирал и откраднал тоалетната ми чиния!\", пише потърпевшата, като за доказателство пусна в мрежата снимки със зеещата дупка на мястото на санитарния фаянс. Жертвата подробно разказа за патилата си. Преди време в квартирата й се повредила тоалетната й чиния. Тогава тя била в добри отношения с приятеля си, а той, бидейки водопроводчик, закупил и монтирал нов моноблок. Но след това при всеки скандал натяквал, колко много пари и труд бил хвърлил за ремонта. Така че изгората му нямала право да се държи неуважително към него. След няколко месеца дамата решила да скъса с любимия. Той само й изсъскал - \"Аз ще си тръгна, но ти ще останеш без клозет!\"", "date": "2018.08.17", "title": "Отхвърлен любовник избяга с тоалетната чиния на бившата"}
{"url": "https://www.monitor.bg:443/bg/a/view/bsp-iska-izvynredno-zasedanie-na-ns-i-izslushvane-na-borisov-141911", "text": "БСП иска извънредно заседание на парламента, на което ба бъде изслушан премиера Бойко Борисов. Това стана ясно от думите на лидера на социалистите Корнелия Нинова, която уточни, че за целта внасят подписи в НС, а Борисов да бъде препитан за „кризата в електронните системи“. Нинова и уточни, че става въпрос за Търговския регистър, както и проблема със сайта на правосъдното министерство, който поради също се срина за няколко часа. „Това, както знаете засяга хиляди хора, фирми, капитал, акции, данни, собственост, задължения на фирми“, заяви Нинова. По думите й правителството е безсилно 7-ми ден да се справи с кризата. Нинова поясни, че в министерство на правосъдието също се съхраняват изключително важни данни. Наред с Борисов, от БСП предлагат в извънредното заседание да се изслуша министъра на финансите Владислав Горанов.", "date": "2018.08.17", "title": "БСП иска извънредно заседание на НС и изслушване на Борисов"}
{"url": "https://www.monitor.bg:443/bg/a/view/maskiran-ograbi-slujitelka-na-kazino-v-bobov-dol-141896", "text": "Маскиран мъж ограби служителка на казино в Бобов дол, обявиха от пресцентъра на ОДМВР – Кюстендил. Сигналът е подаден малко преди 4 часа сутринта в петък. Жената е обяснила пред пристигналите на място полицаи, че е била нападната от мъж с черна маска на лицето.  „При вида на крадеца служителката е започнала силно да крещи, успяла е да натисне и паник бутона в залата. Жената беше много уплашена. Крадецът не е успял да отмъкне парите от оборота в казиното, но за сметка на това е задигнал чантата на жената, в която е имало лични документи и малка сума пари“, коментираха работещи по случая. Местопроизшествието е обслужено от дежурна полицейска група, предприети са незабавни издирвателни действия от служителите на РУ Бобов дол, уведомен е дежурен прокурор. Предстои да бъдат прегледани и записите на камерите около игралната зала, но с оглед на това, че мъжът е бил маскиран ще бъде по-трудно разпознаването му, казаха още униформени от Бобов дол.      ", "date": "2018.08.17", "title": "Маскиран ограби служителка на казино в Бобов дол"}
{"url": "https://www.monitor.bg:443/bg/a/view/agronom-ot-selskostopanskata-gimnazija-v-sadovo-izgorja-pri-pojar-141892", "text": "Стар телевизор, който пламнал след късо съединение, предизвикал пожара в дома на учител от Селскотостопанската гимназия в Садово. 56-годишният Антим Мърцев загинал, докато се опитвал да потуши пламъците в апартамента си в пловдивския жилищен район „Тракия”. Инцидентът станал пред очите на съпругата на Антим – Марияна. Загиналият преподавател работел в садовската гимназия от 8 години, съобщи директорът на учебното заведение Димитър Йорданов. Той не можеше да повярва, че трагедията наистина се е случила и питаше дали черната новина е истина. „В отпуска съм в момента, но трябва да проучим кога ще е погребението, да отидем от гимназията, да поднесем венци”, каза Йорданов. По думите му загиналият е преподавал в гимназията от 2010г. „Той е учител агроном и преподаваше по специалните предмети – растениевъдство, животновъдство. Беше класен ръководител на 9”б” клас, чиято специалност е „Монтьор на селскостопанска техника”. Антим ръководеше и футболния отбор по проект. Шокирани сме от случилото се. Той беше отзивчив и децата го обичаха”, обясни още директорът на гимназията. Огънят в жилището на Антим и Марияна Мърцеви лумнал около 22 часа. Първо започнал да пуши телевизорът и мъжът грабнал приемника, за да го изнесе навън и да не подпали стаята. Телевизорът обаче се запалил, а огънят бързо обхванал жилището. На адресът били изпратени пожарникари, които успели да изгасят пламъците, но стопанинът на апартамента вече бил мъртъв. „Ще трябва да обявим конкурс за мястото му и да назначим нов преподавател. Много жалко за колегата”, каза още директорът на гимназията в Садово.  ", "date": "2018.08.17", "title": "Агроном от Селскостопанската гимназия в Садово изгоря при пожар "}
{"url": "https://www.monitor.bg:443/bg/a/view/vlubeni-se-sgodiha-na-koncerta-na-lubo-vyv-varna-141898", "text": "Близо 2000 души станаха свидетели на емоционално предложение за брак по време на концерта на Любо Киров от турнето „Както преди“ в Летния театър във Варна. Буквално ден преди събитието бъдещият младоженец Костадин Иванов се свързал с екипа на изпълнителя и заедно организирали изненадата за приятелката му Йоланда Йорданова. Огромни благодарности на Любо и екипа му, че ми помогнаха да направя този момент наистина специален“, разказва Костадин. Секунди след заветното „да“ на половинката му и под акомпанимента на бурните аплодисменти на публиката Любо Киров изпълни „Мога“, още няколко от големите си хитове, както и песните от чисто новия албум „Както преди“. Артистът не крие, че подобни предложения за брак са се случвали неведнъж на сцената. „За мен тези концерти са възможност както за нас музикантите, така и за публиката, да споделяме и изразяваме любовта си чрез музиката. Няма по-хубаво нещо за един артист от това да види, че е вдъхновил някого да сподели своята любов пред толкова много хора. В Пловдив, Бургас и Варна изненадите и емоциите бяха страхотни, очакваме да ги преживеем и в останалите градове“, допълва изпълнителят. Заедно с Маестро Живко Петров (клавиши), Калин Вельов (барабани и перкусии), Ангел Дюлгеров (китара) и беквокалистките от LaTiDa, Любо Киров продължава към следващите спирки от турнето – в Летните театри в Русе на 4 септември и Велико Търново на 5 септември.", "date": "2018.08.17", "title": "Влюбени се сгодиха на концерта на Любо във Варна (СНИМКИ)"}
{"url": "https://www.monitor.bg:443/bg/a/view/skarlet-johanson-e-naj-visokoplatenata-aktrisa-v-sveta-141895", "text": "Холивудската красавица Скарлет Йохансон оглави класацията на списание „Форбс“ за най-високоплатените актриси в света. През изминалата година 33-годишната звезда е спечелила 40, 5 милиона долара, като по-голяма част от сумата е благодарение на участието й в „Отмъстителите“. Сребърният медал в подредбата е отреден на Анджелина Джоли. Тя е генерирала печалба от 28 милиона долара. На трето място се нарежда Дженифър Анистън с 19, 5 милиона долара. Списъкът на Топ 10 на най-високоплатените актриси се допълва съответно от Дженифър Лоурънс с 18 милиона долара, Рийз Уидърспуун с 16, 5 милиона долара, Мила Кунис с 16 милиона долара, Джулия Робъртс с 13 милиона долара, Кейт Бланшет с 12,5 милиона долара, Мелиса Маккарти с 12 милиона долара и Гал Гадот с 10 милиона долара. Общо десетте знаменитости са заработили 186 милиона долара за година. В класацията си списание „Форбс“ отчита заработеното от актрисите за периода 1 юни 2017 г. - 1 юни 2018 г.", "date": "2018.08.17", "title": "Скарлет Йохансон е най-високоплатената актриса в света"}
{"url": "https://www.monitor.bg:443/bg/a/view/sa-sht-razrabotva-svryhzvukovi-raketi-141883", "text": "Американските военновъздушни сили (US Air Force), изглежда приемат сериозно заплахата от свръхзвукови ракети, след като днес възложиха на Lockheed Martin втори договор в размер на $ 480 млн., за да разработят прототип на ракета, способна да лети със скорост надвишаваща пет пъти скоростта на звука. Оръжието Air-Launched Rapid Response Weapon (ARRW) е част от усилията да се „опознае изкуството на възможното” с цел да бъде осигурена свръхзвукова ракета за ВВС на САЩ до 2021 г. Свръхзвуковите ракети имат потенциал да бъдат от голямо значение на бойното поле, в бъдеще, също както въвеждането на свръхзвуковите самолети преди близо 75 години. Ако някоя от големите световни сили би могла да притежава практична оръжейна система с голям брой, тогава би било възможно, буквално да прелети над всяка въздушна отбрана, която понастоящем е разгърната, и да достигне целта си без съпротива. Новият договор на американските военновъздушни сили (US Air Force) ще предостави необходимия критичен преглед на дизайна на проекта ARRW, тестове и производствената готовност за бързо проследяване на разработването на второ прототипно оръжие съвместимо с Hypersonic Conventional Strike Weapon (HCSW), което Lockheed също разработва. Това е следствие от споразумение между Министерството на отбраната на САЩ, Агенцията за противоракетна отбрана, Военновъздушните сили, Военноморските сили и армията да си сътрудничат за напредък на свръхзвуковата технология. Новият договор позволява на Lockheed да започне работа по прототипа ARRW незабавно, като окончателните условия ще бъдат наредени до 180 дни. Новият проект ще се основава на опита от партньорството Air Force/DARPA, въпреки че от Военновъздушните сили твърдят, че ARRW възприема различен технически подход към HCSW.", "date": "2018.08.17", "title": "САЩ разработва свръхзвукови ракети"}
{"url": "https://www.monitor.bg:443/bg/a/view/kevr-proverjava-otklonenijata-vyv-vodata-na-harmanli-141894", "text": "КЕВР започна проверка на превишените стойности на уран в течността от чешмите в Харманли и Хасковско. С писмо на председателя на регулатора до изпълнителния директор на „ВиК Хасково“ ЕООД е изискано в 7-дневен срок водното дружество да представи в КЕВР информация по изнесените в публикации на медиите проблеми. В доклада на „ВиК Хасково“ ЕООД следва да бъдат предоставени данни от направените проби от водоизточниците (местоположение и дебит), които са показали отклонение в нормативно заложените показатели за качество.  Регулаторът очаква да бъде информиран също за населените места с влошено качество на питейната вода и за броя на засегнатото население. В Комисията трябва да бъдат представени копия на протоколите за физикохимичен и микробиологичен анализ на взетите проби от Регионална здравна инспекция - гр. Хасково, от началото на м. юли 2018 г. до момента, които са показали несъответствие със стандартите за качество на питейната вода. „ВиК Хасково“ трябва да информира Комисията и за начина, по който дружеството е информирало потребителите за възникналия проблем за условията и реда за присъединяване на потребителите и за ползване на водоснабдителните и канализационните системи. Същевременно в изпълнение на задълженията си по Общите условия за предоставяне на ВиК услуги на потребителите, водният оператор трябва да посочи дали на потребителите е осигурено алтернативно водоснабдяване с питейна вода, включително с водоноски и къде са разположени те на територията на населените места. В доклада до КЕВР следва да бъде включена и информация за регистрираните жалби и сигнали на потребители за лошо качество на питейната вода за предходни периоди. В посочения 7-дневен срок „ВиК Хасково“ трябва да информира Комисията дали до този момент са правени обследвания за причината за рязкото влошаване на качеството на питейната вода в региона и какви мерки дружеството е предприело и планира да извърши, в т.ч. съвместно с други институции, с цел да бъдат изпълнени нормативните изисквания за качество на предоставяната водоснабдителна услуга и да посочи срока за тяхното изпълнение.", "date": "2018.08.17", "title": "КЕВР проверява \"отклоненията\" във водата на Харманли"}
{"url": "https://www.monitor.bg:443/bg/a/view/gnilata-jabylka-na-temida-zaliva-bruksel-s-lyji-141893", "text": "Гнилата ябълка на съдебната власт Румяна Ченалова залива Брюксел с лъжливи сигнали срещу България. Това признава самата тя в интервю за ченгесарския сайт „Фрогнюз“ на доносника от Държавна сигурност Агент Академик Огнян Стефанов. Поантата на словоизлиянията й, съвпадащи далеч не случайно с хода на делото срещу нея, всъщност е признание, че олигархията у нас се е активирала в пореден опит да смъкне от власт неудобните управляващи, за да се намърдат самите задкулисни играчи на държавната хранилка. Сред дежурно оплюваните от олигархичните кръгове лица, а и от самата Ченалова като говорител на престъпните босове е нашият издател – депутатът от ДПС Делян Пеевски. Народният представител е отколешен трън в петата на олигархията заради десетките разследвания, които медиите от неговата издателска група правим, както и заради законодателните му инициативи, чрез които родени от Иван Костов и контролирани и досега от него. Изданието на Агент Академик пък от години работи като неофициален пресцентър на избягалия от родното правосъдие и гнева на хилядите измамени от него вложители Цветан Василев. Именно затова не е учудващо, че Ченалова, която получи прякора си от експосланика на Франция у нас Ксавие дьо Кабан заради скандалния начин, по който решаваше дела, е избрала да използва „Фрогнюз“ като трибуна за разпространяване на лъжите си. Самата уволнена съдийка получи „индулгенция“ за прегрешенията си от олигархичните кръгове у нас, след като бе изритана от Темида и се съгласи Ченалова изгря като основна звезда в радиопиесата „Двете каки“, в която заедно с друга бивша съдийка (Владислава Янева – б.а.) и юристът Момчил Мондешки разказват измислици за част от силните хора у нас. След като записите изтекоха стана ясно, че Ченалова и двамата й авери са направили записите с цел да изнудват властта у нас. По-късно обаче Ченалова е намерила вариант да ползва записите в своя полза като се свърже със задкулисните кръгове на страната и да им ги пробута като истински. Те от своя страна пробваха няколко пуча, точно на базата на измислиците на съдийката, но опитите им да се доберат до властта не успяха. Затова сега Ченалова отново изгрява в сайта „Фрогнюз“, който много обича да използва ченгесарските методи, на които е обучаван собственика му като агент в Шести идеологически отдел на ДС. От разказа й пред олигархичната й трибуна обаче става ясно, че и в Брюксел не са се вързали на лъжите й. И независимо, че е заляла ЕС с десетки измислици, те не са дали очаквания от шефовете й резултат. Затова най-вероятно и опитите им да сеят лъжи няма да секнат скоро.", "date": "2018.08.17", "title": "Гнилата ябълка на Темида залива Брюксел с лъжи"}
{"url": "https://www.monitor.bg:443/bg/a/view/naum-shopov-uchi-scenarii-na-plaja-snimki-141900", "text": "Сексапилният доктор Борис Тасев от сериала „Откраднат живот“, в чиито обувки от две години влиза дипломираният лекар Наум Шопов-младши, пече изваяно тяло на родния курорт Свети Влас. С фотоси от лятната си почивка се похвали самата звезда, която разпуска край морето с любимата си Теа Минкова. Натовареният график на наследника на актьорска фамилия Шопови, в който до скоро се комбинираха тежки изпити по медицина и дълги снимачни дни, обаче, не му позволява да се отдаде на пълно безделие. Докато събира слънчеви лъчи край вълните, Наум учи сценария на следващия, шести сезон на медицинската драма по Нова телевизия. „Когато четеш сценариите за новите епизоди, но все още си на морето?“, написа под една от снимките си Инстаграм той. Доктор Тасев ще се завърне като една от основните фигури в сюжета на „Откраднат живот“, който този сезон носи мотото „Анатомия на гнева“. В новите серии той ще си партнира с пресните попълнения в каста – Владо Пенев, който ще седне в директорския стол на болницата, Владо Карамазов, който ще е от двете страни на професията и Ани Пападопулу, която ще се появи като съпругата на доктор Банков (героя на Юлиян Вергов), за която до момента само се говореше, защото беше в кома в Германия. Точно от Берлин се завърна част от екипа, който засне няколко важни сцени с Вергов, който ще разкрият, какво е правил доктор Банков, докато отсъстваще от сюжета на пети сезон.", "date": "2018.08.17", "title": "Наум Шопов учи сценарии на плажа (СНИМКИ)"}
{"url": "https://www.monitor.bg:443/bg/a/view/startyt-na-serija-a-prjako-v-efira-na-max-sport-v-sybota-i-nedelja-141897", "text": "Голямото чакане за феновете на италианската Серия \"А\" приключва тази събота. Новият сезон в Калчото започва на 18 август от 19:00 часа с двубоя между \"Киево\" и \"Ювентус\", който ще се излъчи пряко по MAX Sport 2. Мачът предизвиква и допълнителен интерес сред феновете, тъй като дългоочакван официален дебют за гранда от Торино се очаква да направи звездното попълнение Кристиано Роналдо. „Старата госпожа“ е тотален доминант в първенството и е в поредица от 7 поредни титли, като е фаворит за отличието и през този сезон. По-късно в съботната вечер, от 21:30 часа, е време за първото голямо дерби на сезона между отборите на \"Лацио\" и \"Наполи\", като и двата тима не крият аспирациите си за участие в Шампионската лига. Двубоят също ще можете да проследите директно по MAX Sport 2. В неделния ден феновете на италианския футбол ще се насладят на още два интригуващи двубоя в ефира на MAX Sport 2.От 19:00 часа тимът на \"Торино\", воден от нападателното си трио Белоти-Ляич-Нианг, ще се изправи срещу един от фаворитите за челната тройка - отбора на \"Рома\". От 21:30 часа фаворит №2 на букмейкърите за спечелване на Скудетото – \"Интер\", ще гостува на коравия тим на \"Сасуоло\". Първият кръг от новия сезон в Серия \"А\" ще приключи в понеделник от 21:30 часа със сблъсъка \"Аталанта\" – \"Фрозиноне\", който също ще можете да проследите пряко по MAX Sport 2.Заради огромната трагедията в Генуа, свързана с рухването на моста „Моранди“ и десетките жертви, двубоите \"Милан\" - \"Дженоа\" и \"Сампдория\" - \"Фиорентина\" бяха отложени.", "date": "2018.08.17", "title": "Стартът на Серия \"А\" пряко в ефира на MAX Sport в събота и неделя"}
{"url": "https://www.monitor.bg:443/bg/a/view/polovoto-obshtuvane-v-jegata-bilo-opasno-141899", "text": "Здравните власти в Колумбия препоръчаха на гражданите да правят по-малко секс през горещините, предава агенция ЮПИ. Най-отрицателно влияели върху здравето половите сношения по обяд в условията на топлинната вълна, връхлетяла страната. Сексът по време на жегите водел до силно обезводняване. Особено непоносими били жегите в карибския град Санта Марта, където термометрите показваха пределни стойности през по-голямата час от месеца. Главният здравен инспектор на Колумбия Хулио Салас препоръча на своите съграждани да отложат дневния секс за през нощта. Ако не се спазят тези заръки, хората, дръзнали да ги нарушат, са застрашени от обезводняване и сърцебиене. При все това Салас направи едно изключение за половото въздържание през деня. То не се налага, ако климатикът е включен.", "date": "2018.08.17", "title": "Половото общуване в жегата било опасно"}
{"url": "https://www.monitor.bg:443/bg/a/view/dynovisti-chistjat-rajona-na-sedemte-rilski-ezera-predi-panevritmija-141882", "text": "Стотици дъновисти ще се включат в акция по почистване на района около Седемте рилски езера преди празника „Паневритмия“, обявиха от Бялото братство. Идеята на последователите на Петър Дънов е районът около езерата да бъде изцяло почистен преди посрещането на Лятната Нова година. „Акцията е предвидена за днес вечерта /петък/. За целта са подсигурени специални торбички, направени от трева, които имат кратък срок на разлагане. Веднага след почистването събрания боклук ще бъде транспортиран с коне до подножието на езерата, а след което и до сметището в Сапарева баня“, обявиха организаторите на проявата. По техни думи почистването в района е наложително, тъй като не са малко туристите, които изхвърлят боклуците си около Седемте рилски езера. „Очакваме в акцията да се включат поне 300-400 човека. Така с общи сили ще направим едно добро дело, което се надяваме за напред да има и други последователи“, обявиха още дъновисти. И през тази година Седемте рилски езера ще съберат освен последователи на Петър Дънов, известни като Бялото братство, и много туристи, дошли да видят магическия танц \"Паневритмия\". Той се изпълнява край езерото \"Бъбрека\" на 19 август, когато последователите на Петър Дънов посрещат своята Лятна Нова година. Танцът продължава час и половина с множество сложни движения и стъпки. През цялото време той се озвучава от струнен оркестър и хор, разположени в средата на кръга, обясняват планинари. „От два дни в района на Седемте рилски езера има и засилено полицейско присъствие, за да не се допускат инциденти и нарушения на обществения ред, които да помрачат празника на Бялото братство“, обяви говорителят на ОДМВР – Кюстендил, Катя Табачка. По нейни думи служители на РУ Дупница ще проведат и специализирана полицейска операция.", "date": "2018.08.17", "title": "Дъновисти чистят района на Седемте рилски езера преди „Паневритмия“"}
{"url": "https://www.monitor.bg:443/bg/a/view/mnimi-policai-pak-tormozjat-pensioneri-po-telefona-141884", "text": "Зачестяват случаите на телефонни измами в пазарджишко, като мними полицаи продължават да тормозят възрастните хора. Това съобщи говорителят на местната Областна дирекция на полицията Мирослав Стоянов. Измамниците са звънели на жители на Панагюрище, само в четвъртък са установени три опита за телефонни измами във Велинград. Използва се класическата схема позната на разследващите. Обажда се мъж на стационарен телефон и се представя за полицай. Той обяснява на потенциалната си жертва, че разполага със списък, който уж и телефонните измамници притежавали, а в този списък фигурирал адреса и телефона на възрастния човек отсреща. В хода на разговора мнимият полицай обаче обяснява, че ще предприемат мерки и телефонните измамници ще бъдат заловени. За целта обаче било необходимо да се предостави на полицията каквато парична сума или ценности притежава възрастният човек. Те щели да се използват са \"стръв\" на измамниците, а след залавянето на престъпниците ще им бъде възстановена обратно. За да изглеждат още по убедителни, те казват на жертвата да позвъни на телефон 09 112, за да се убеди, че наистина това са хора от полицията. Измамниците не затварят линията отсреща и така разговорът продължава отново с тях без пенсионерът отсреща да знае това. От полицията в Пазарджик апелират към гражданите да не се доверяват на обаждания на непознати независимо за какви се представят. Да не предоставят пари, ценни предмети и вещи за нуждите на когото и да било. Ако има подобни обаждания, нека се свържат със свои близки, роднини или съседи. Ако това е невъзможно нека се обадят на телефон 112 или на кварталния полицай“, уточни Стоянов.  ", "date": "2018.08.17", "title": "Мними полицаи пак тормозят пенсионери по телефона"}
{"url": "https://www.monitor.bg:443/bg/a/view/pijan-se-natrese-s-audito-si-v-garaj-141887", "text": "40-годишният А.К. от град Каварна се блъсна с лек автомобил Ауди в гараж в крайморския град, съобщиха от полицията. Катастрофата е станала на 16 август, около 19:30 часа. На място е установено, че водач на лек автомобил Ауди с добричка регистрация, губи контрол над МПС и се блъска в гаражно помещение. При извършената проверка за употреба на алкохол с техническо средство, цифровата индикация отчита наличието на 2,78 промила в издишания от водача въздух. С полицейска мярка за срок от 24 часа е задържан А.К. (40 г.) от град Каварна. По случая е образувано бързо полицейско производство.", "date": "2018.08.17", "title": "Пиян се натресе с Аудито си в гараж"}
{"url": "https://www.monitor.bg:443/bg/a/view/78-zaginali-pri-pojari-ot-nachaloto-na-godinata-141881", "text": "78 души са загинали при пожари от началото но годината. Според статистиката това е почти наполовина по-малко от фаталните огнени инциденти през 2017-та. Спасените са 462 души. Това съобщи директорът на Главна дирекция \"Пожарна безопасност и защита на населението\" главен комисар Николай Николов пред бТВ. Според статистиката най-често пожарите са предизвикани от небрежност. При тях загиват или много малки деца, оставени без родителски надзор, или трудно подвижни възрастни хора. \"Нашите усилия дават резултат. Когато започне зимният сезон и започнем да се отопляваме, е важно дали температурите ще паднат рязко. Най-рисковият период е в края на декември и януари\", отбеляза Николов.", "date": "2018.08.17", "title": "78 загинали при пожари от началото на годината"}
{"url": "https://www.monitor.bg:443/bg/a/view/zemetresenija-sejat-strah-v-centralna-i-ujna-italija-141889", "text": "Няма мира за Италия – в Генуа още не са преброили жертвите от срутването на моста на входната магистрала на града, а земетресения прокудиха през изминалата нощ от домовете им хиляди жители на централната и южната част на страната. Най-силното с магнитуд 5,2 по скалата на Рихтер се развихри в четвъртък в 21 ч. 19 минути българско време в областта Молизе с епицентър на 4 км разстояние от градчето Монтечилфоне и на 9 км дълбочина. До сутринта последваха десетки по-слаби трусове, като според Националния институт по геофизика и вулканология 27 от тях с магнитуд над 2,6 или над границата, след която са възможни поражения на постройки, пътища и др. За щастие силнитят трус вчера вечерта не е взел човешки жертви, като няколко души са с травми след скачане от тераси или след падане при бяг по стълби. В замяна уплашени до смърт, жителите на Монтечилфоне, на съседното градче Акуавива Колекроче и на още няколко селища в района прекараха нощта на открито, подплашени от макар и лекото, но почти непрекъснато треперене на земята. До обяд Гражданска защита не оповести сведения за разрушения, като щетите поне засега се изразяват в рухването на стари постройки, на пропуквания на земната кора и на пътища, на изпочупени прозорци, паднала мазилка, пукнатини в стени и т.н. Основният трус и по-силният от затихващите са били почувствани в съседните на Молизе области Абруци, Лацио и Кампаня, както и в големите градове Рим, Неапол и Бари. Сутринта дойде и новината, че малко след 6 часа силно се е разлюляла земята и край големия пристанищен град Анкона, който е административен център на областта Марке. Слава Богу и от там нямаше съобщения за жертви и разрушения. В същото време трети ден продължава почистването на останките от срутилия се в Генуа мост „Моранди“ и търсенето под развалините на още двайсетина души, засега смятани за безследно изчезнали. Подложени на убийствени атаки в медиите и социалните мрежи, собствениците на концерна „Бенетон“, който стопанисва автомагистралната мрежа на Италия обявиха, че ще изградят за собствена сметка нов мост само за пет месеца. Ентусиазмът им бе бързо охладен от специалистите по пътно строителство, които обаче обясниха, че съвсем реално е до края на 2019 г. рухналото съоръжение да бъде заменено с ново и отговарящо на всички съвременни изисквания за сигурност.", "date": "2018.08.17", "title": "Земетресения сеят страх в Централна и Южна Италия"}
{"url": "https://www.monitor.bg:443/bg/a/view/birisov-odobri-bojko-ranovski-za-shef-na-avtomobilna-administracija-141885", "text": "Премиерът Бойко Борисов одобри предложението на транспортния министър Ивайло Московски за изпълнителен директор на ИА „Автомобилна администрация“ да бъде назначен Бойко Рановски, съобщиха от пресслужбата на кабинета.  До сега длъжността се заемаше от Красимир Сребров, който почина след дълго боледуване. Комисар Бойко Рановски е завършил ВВИСУ „Любен Каравелов“ в София. От 1996 г. до 1999 г. е офицер в Българската армия. От август 1999 г. започва работа в Министерството на вътрешните работи, като районен инспектор в 3-то Районно управление към СДВР. От 2003 г. е назначен в сектор „Териториално обслужване“ в отдел „Охранителна полиция“ – СДВР. От 1 март 2005 г. е служител в Пътна полиция. От март 2015 г. е началник на отдел „Пътна полиция“ при ГД „Национална полиция“ – МВР.", "date": "2018.08.17", "title": "Борисов одобри Бойко Рановски за шеф на ДАИ"}
{"url": "https://www.monitor.bg:443/bg/a/view/arest-za-16-godini-dynene-na-traviata-141891", "text": "Жена от Словакия беше арестувана за това, че в продължение на 16 години пускала силно една и съща ария от операта на Верди \"Травиата\", предава ЮПИ. Местните медии назовават само личното име на задържаната - Ева. Тя всеки ден прослушвала на макс ария от споменатата творба в изпълнение на Пласидо Доминго. Ева подлагала на тормоз цялата улица. Но се оправдавала, че по този начин се опитвала да заглуши лаенето на кучетата на съседите. Този \"музикален метод\" тя взела на въоръжение още преди 16 години. Ева ще бъде съдена за нанасяне на тормоз и ако бъде призната за виновна, може да лежи в затвора до шест месеца.", "date": "2018.08.17", "title": "Арест за 16 години ежедневно дънене на „Травиата“ "}
{"url": "https://www.monitor.bg:443/bg/a/view/i-sajtyt-na-pravosydnoto-ministerstvo-se-srina-141886", "text": "Сайтът на Министерството на правосъдието временно не работи поради технически причини, съобщиха за \"Монитор\" от институцията От министерството и увериха, че проблемът не е значителен. Отрекоха блокираният сайт да има нещо общо със сринатия Търговски регистър. Прави се връзка между Министерството на правосъдието и Агенцията по вписванията, защото тя е под шапката на ведомството на Цецка Цачева. Малко преди 14.30 сайтът на ведонството възобнови дейността си и функциите му заработиха нормално Междувременно стана ясно, че министърът на правосъдието е била извикана спешно при премиера Борисов, твърдят източници от правителството. Не се знае поводът за спешната среща. Една от възможните причини е сайтът на министерството, който се срина преди по-малко от час, след като до Търговския регистър нямаше достъп повече от седмица. Експерти не изключват целенасочен саботаж на министерството. По-вероятно е обаче Борисов да обсъжда с Цачева освобождаването на директора на Агенцията по вписванията Зорница Даскалова и назначаване на неин заместник. Няма как да няма отговорни, когато България за няколко дни остане без Търговски регистър, коментира по-рано през деня правосъдният министър Цецка Цачева пред БТВ. По думите й само за 2017 г. държавата е осигурила над 4 млн. лв. за сигурността на системата, като \"специализирана фирма\" е предписала конкретни мерки за надграждане на регистъра, които са били подкрепени от Министерството на правосъдието – включително и финансово. Цачева не коментира дали става дума за саботаж, или говорим за техническа грешка. Тя призова да се изчака заключението на службите, които са ангажирани с разследването. Цачева обясни, че още на 10 август, когато е получила доклада и е станало ясно, че регистърът не може да бъде възстановен, е изпратила писама до ДАНС, главния прокурор, МВР и ГДБОП.  Цачева уточни, че през септември 2017 г. е получила доклад от изпълнителния директор на Агенцията по вписванията, в който са били посочени 6 мерки, които да гарантират безпроблемната работа на регистъра. тя на свой ред разпоредила всички те да се изпълнят, като са осигурили и финансовото надграждане на регистъра. Правосъдният министър обаче не знае дали фирма \"Лирекс БГ\" ООД, която отговаря за поддръжката на Търговския регистър, е печелила обществена поръчка за тази дейност и преди настоящия договор от май 2018 г. ", "date": "2018.08.17", "title": "И сайтът на правосъдното министерство се срина"}
{"url": "https://www.monitor.bg:443/bg/a/view/vatikanyt-v-sram-i-tyga-pokraj-seksualen-tormoz-ot-sveshtenici-141880", "text": "Ватиканът заяви, че изпитва срам и тъга, след като съдебни заседатели в Пенсилвания публикуваха осъдителни заключения от най-голямото разследване за сексуален тормоз в американската Католическа църква, предадоха световните агенции. В публикувания във вторник доклад се казва, че през последните 70 години 301 свещеници в щата са подлагали непълнолетни на сексуален тормоз, припомня Ройтерс. Говорителят на Ватикана Грег Бърк заяви, че Католическата църква трябва да научи трудните уроци от миналото си и увери, че Ватикана ще държи извършителите и техните помагачи отговорни. В изявлението се подчертава, че служителите на църквата трябва да спазват светските закони, включително задължително да докладват злоупотребата с непълнолетни. Папа Франциск разбира, че тези престъпления могат да разклатят вярата и духа на вярващите и иска да изкорени тези трагични случаи, подчерта говорителят. Жертвите трябва да знаят, че папата е на тяхна страна и случилото се е осъдително както от морална, така и законова гледна точка, отбелязва ДПА.", "date": "2018.08.17", "title": "Ватиканът потъна в срам и тъга заради свещеници педофили"}
{"url": "https://www.monitor.bg:443/bg/a/view/basejnova-direkcija-njama-zamyrsjavane-na-vodata-kraj-sozopol-141888", "text": "Няма замърсяване на морската вода край Созопол според проби, взети на 9 август по сигнали за наличие на мазутни петна по морската повърхност, преди да стане известно за разлива от потъналия кораб \"Мопанг\". Това съобщиха от Басейнова дирекция \"Черноморски район\". Анализирани са две проби от морската вода в района на \"Созопол централен плаж\" и плаж \"Хармани\". Те са изследвани от Регионална лаборатория-Бургас към Изпълнителна агенция по околна среда за наличие на нефтопродукти, полихлоробифенили, бензен, аценафтен, аценафтилен, флуорен, фенантрен и флуорантен. Резултатите от изпитването са сравнени с нормите на Наредба Н-4/ 2012 г. за характеризиране на повърхностните води и Наредбата за стандарти за качество на околната среда за приоритетни вещества и някой други замърсители. Анализите показват, че в момента на проверката няма замърсяване на морската вода в района на двата плажа на Созопол. Изследваните показатели са под границата за определяне на метода за изпитване и отговарят на стандартите за качество на околната среда. Констатирани са естествен цвят на морските води, липса на опалесценция, няма видим филм на морската повърхност, както и не е доловен мирис на нефтопродукти. Очакват се и резултатите от пробонабирането при разлива край Созопол. Пробите бяха изпратени на 13 август в лаборатория на Изпълнителната агенция по околна среда в Плевен, която има необходимото оборудване и апаратура за извършване на анализа.", "date": "2018.08.17", "title": "Басейнова дирекция: Няма замърсяване на водата край Созопол"}
{"url": "https://www.monitor.bg:443/bg/a/view/shefyt-na-pristanishtata-za-incidenta-vina-imat-roditelite-141871", "text": "Основна вина за трагичния инцидент на вълнолома във Варна имат родителите, „които позволяват на деца, които не могат да вземат самостоятелно решения, да се разхождат сами на 5 бала вълнение”. това заяви директорът на Държавно предприятие „Пристанищна инфраструктура” Ангел Забуртов пред бТВ.  „Мястото и съоръжението е вълнолом, етимологията е да разбива вълните. Разходките по вълнолома са страничен ефект”, подчерта той пред бТВ. По думите му е невъзможно да се постави обезопасителен парапет на първото стъпало.  „След като за 110 г. докарахме обществото до ниво да го обучаваме за опасността при 5 бала вълнение, може би това трябва да се направи”. Продължава акцията по издирване на едно от двете децата, които в сряда паднаха в морето от варненския вълнолом. Тялото на другото момче беше намерено от водолази вчера. Хора в района казват, че вълноломът е опасен и трябва да се ремонтира. По думите им съоръжението е разбито, стърчат арматури, а осветлението не работи.", "date": "2018.08.17", "title": "Шефът на пристанищата: За инцидента вина имат родителите"}
{"url": "https://www.monitor.bg:443/bg/a/view/maskirani-napadnaha-bivsh-ministyr-v-doma-mu-141875", "text": "Трима маскирани мъже са опитали да нахлуят вчера вечерта в къщата на бившия зам.-министър на туризма Бранимир Ботев близо до Евксиноград. Това разказа самият той в ефира на bTV. Инцидентът е станал малко след 22 ч., като единият от маскираните вече бил прескочил оградата, когато един от синовете на Ботев го видял, развикал се и заради суматохата и фаровете на преминаваща по улицата кола цялата групичка побегнала. Бившият зам.-министър е категоричен – не става дума за опит за кражба, а за демонстративно сплашване: „В 10 вечерта маскирани обирджии – явно много трябва да държат на качеството на съня си”. Според него причината за случилото се е „безкрайно остро интервю”. \"Преди три дни дадох интервю за начина, по който се управлява туризма. (Той е) в ръцете на мутрите. Това е противопоказно за българските граждани и туристите\", каза Ботев. \"Считам, че това, което се е случи е пряко свързано с моето интервю, получих определени съвети. Фактите са много простички. Това е близо до Евксиноград\", поясни бившият зам.-министър. \"Данните на Николина Ангелкова и световните организации много се разминават. Това е защото управляващите не искат да изведат реална статистика колко хора почиват в България. А това се прави защото тези пари отиват в нечий джоб\", заявява Ботев пред телевизия \"България он ер\". Бившият заместник министър е изпратил седем въпроса към Ангелкова, но и думичка не му е било отговорено. Според него става въпрос за заинтересовани страни. По думите му публичните богатства на държавата се дават на частни концесионери, за да ги използват. „Психически няма как това да се преодолее. Травмата е жестока, аз съм обикновен човек като всички българи. Нямам охрана от НСО и никога не съм имал”, подчерта Бранимир Ботев. \"Ще заведа дело за клевета, защото се правят опити за намеса на моето име и името на институцията във връзка с евентуални криминални деяния\", обяви в своя позиция Ангелкова малко след изявата на Ботев.", "date": "2018.08.17", "title": "Маскирани нападнаха бивш министър в дома му"}
{"url": "https://www.monitor.bg:443/bg/a/view/nacionalni-organizacii-na-invalidi-plashat-s-protest-141876", "text": "Национално представителните организации на хората с увреждания плашат с масови протести в цялата страна, ако правителството се съобразява само с исканията на протестиращите майки и на омбудсмана Мая Манолова. Това каза Веска Събева, председател на Асоциацията на родители на деца с епилепсия. Затова и днес те не присъстваха на срещата с вицепремиера Томислав Дончев и социалния министър Бисер Петков. До решението стигнали след като вече месеци наред виждали, че законът се създава под диктатура и решавал единствено проблемите на тези, които са с най-тежки заболявания. Според Веска Събева той нямало да проработи, а хората щели да останат без помощи. След края на срещата пък социалният министър заяви, че законът, които се изготвя в момента не е в услуга на едни и против други, а цели всеки да припознае своите права в него. Стана ясно още, че окончателният му вариант трябва да е готов до понеделник, като днес е крайният срок за внасяне на писмени становища по него. По време на срещата здравният зам.-министър Жени Начева уверила участниците в работната група, че нормативните промени, свързани с медицинските изделия щели да бъдат готови до края на годината. Част от измененията при медицинските изделия щели да влязат в сила още в началото на 2019г.", "date": "2018.08.17", "title": "Национални организации на инвалиди плашат с протест (ОБНОВЕНА)"}
{"url": "https://www.monitor.bg:443/bg/a/view/otkriha-tjaloto-i-na-vtoroto-otneseno-ot-vylnite-dete-141878", "text": "Намерено е тялото на второто момче, което изчезна край вълнолома на Морската гара във Варна. В 09:10 часа е намерено и тялото на 14-годишното момче, съобщи прокурор Владимир Конов. Две деца бяха пометени от вълните на морето в сряда. Тялото на едното дете беше намерено в четвъртък сутринта.  Снощи обаче операцията по издирването беше прекратена заради силното вълнение и достигнат лимит на гмуркания на водолазите. В издирването се включиха водолази на пожарната и военноморските сили, полиция и катери на Морска администрация.   „В 06:00 часа подновихме търсенето, като направихме визуален оглед от вълнолома и с катер огледахме повърхността на водата. В 07:30 подновихме операцията с водолази ”, заяви рано Валентин Енчев, Морска администрация пред \"Здравей, България\" по Нова тв.", "date": "2018.08.17", "title": "Откриха тялото и на второто отнесено от вълните дете"}
{"url": "https://www.monitor.bg:443/bg/a/view/ariana-grande-poluchila-predlojenie-za-brak-pri-zapoznanstvoto-141855", "text": "Комикът Пийт Дейвидсън заявил на певицата Ариана Гранде, че ще вдигнат сватба още на първия ден от запознанството им. Това издаде самият той в интервю за списание GQ. „В деня, в който я срещнах, казах: „Хей, утре ще се оженя за теб“. Тя прие блъфа ми. Пратих и снимка на годежни пръстени и я питах кои харесва, а тя ми показа любимите си“, разказа той. В крайна сметка, годежният пръстен предизвикал светкавично „да“ от устата на поп старлетката е с крушовиден диамант на стойност 93 хиляди долара. Двамата не бързат с подготовката за сватбената церемония, но са категорични, че „със сигурност ще се състои“. Припомняме, че Ариана и сценарист и актьор в хумористичното предаване Saturday Night Live се сгодиха през юни, след около месец връзка. Искрата между изпълнителката на No Tears Left To Cry и Дейвидсън пламна през май, веднага след раздялата на 24-годишната красавица с рапъра Мак Милър.", "date": "2018.08.17", "title": "Ариана Гранде получила предложение за брак при запознанството"}
{"url": "https://www.monitor.bg:443/bg/a/view/v-pentagona-podozirat-kitaj-v-podgotovka-na-bombeni-udari-sreshtu-sa-sht-141879", "text": "През последните години китайската армия е увеличила операциите на бомбардировачите си и вероятно тренира за нанасяне на удари срещу САЩ и техни съюзници, се казва в годишен доклад на Пентагона, цитиран от АФП. Оценката беше направена на фона на засилено напрежение между двете страни поради разногласия за търговията. Според публикувания снощи доклад, Китай се стреми да увеличи глобалното си влияние, като за миналата година е похарчил за отбрана над 190 милиарда долара по оценки на Пентагона. През последните три години китайската армия е разширила надморските райони, в които действат нейни бомбардировачи, трупайки опит във важни региони. Тя вероятно се готви за удари срещу САЩ и техни съюзници, включително на територията на Гуам, се казва в доклада на Пентагона. Китай е разработил и много сценарии за военна операция срещу Тайван, от морска и въздушна блокада до десант в големи мащаби, целящ окупиране на острова. \"Ако САЩ се намесят, Китай може да опита да забави ефективното им участие и да се опита да спечели с ограничени военни действия\", според Пентагона. В доклада се подчертава, че Пекин развива и космическите си сили, въпреки официалната си позиция срещу милитаризацията на Космоса. Засега няма коментар от китайското посолство във Вашингтон.", "date": "2018.08.17", "title": "В Пентагона подозират Китай в подготовка на бомбени удари срещу САЩ"}
{"url": "https://www.monitor.bg:443/bg/a/view/bivsha-slujitelka-na-belija-dom-zapisala-opit-za-kupuvane-na-mylchanieto-j-141874", "text": "Бившата служителка на Белия дом Омароса Маниголт Нюман разпространи нов аудиозапис, съдържащ предполагаем опит за купуване на мълчанието й след уволнението й от президентството, предаде Асошиейтед прес. В аудиозаписа, направен от нея тайно и излъчен по канала Ем Ес Ен Би Си снахата на Доналд Тръмп - Лара, съпруга на сина на Тръмп - Ерик Тръмп, се чува да предлага на Омароса работа с месечна заплата 15 000 долара. Работата не изисквала нищо друго, освен Омароса да говори положително от името на Тръмп като част от кампанията му за преизбиране. В записа Лара Тръмп се чува да споменава за информация на в. \"Ню Йорк таймс\", която навеждала на мисълта, че Маниголт Нюман имала вътрешни сведения, които можело да навредят на Тръмп. Тайният аудиозапис е един от няколкото разпространени от Маниголт Нюман тази седмица в подкрепа на твърденията в нейна книга. Омароса Маниголт Нюман беше една от участничките в риалити шоуто на Тръмп \"Стажантът\". Тя беше една от най-изтъкнатите афро-американски поддръжници на Тръмп по време на кампанията му. Омароса бе наета в Белия дом като асистентка. Тя стана директор по въпросите на комуникацията в офиса на Белия дом за връзки с обществеността и като такава получаваше по 179 000 долара на година. Твърди се, че тя не се е нравила на много от колежките си и че накрая бил отстранена от началника на канцеларията на Тръмп Джон Кели заради \"значителни въпроси, свързани с почтеността\". В записи, публикувани от нея, се твърди, че Тръмп не бил наясно с уволнението й през декември миналата година и че Кели я посъветвал да се оттегли приятелски и това нямало да създаде проблеми в бъдеще, свързани с нейната репутация.", "date": "2018.08.17", "title": "Бивша служителка на Белия дом записала опит за купуване на мълчанието й"}
{"url": "https://www.monitor.bg:443/bg/a/view/po-moreto-servirali-razreden-alkohol-141877", "text": "Разреденият алкохол и опитите за заблуда относно вида на напитката са основните нарушения, които Комисията за защита на потребителите (КЗП) установява при проверките си в заведенията, ол инклузив комплексите и търговската мрежа. Това съобщи председателят Димитър Маргаритов в рубриката „Чети етикета“ по bTV. „Резултатите от наскоро взета проба показаха, че вместо минималните 40 градуса за концентрат, една бутилка „уиски“ беше с показател малко над 20 градуса, което по-скоро е типично за вино. Хванахме и случай на продажба в търговската мрежа на една напитка, върху етикета на която пишеше с малки букви: „с аромат на“ и с много по-големи букви „уиски“, даде примери Маргаритов. Той добави, че последният има характер на нелоялна търговска практика и Комисията е взела решение тя да бъде забранена. Маргаритов отбеляза, че Комисията има много успешни съвместни акции с Агенция „Митници“. Той припомни фрапантния случай отпреди две години, когато при проверка в заведение бе задържано сериозно количество алкохол - над 100 литра, в бидони, поставени в имитиращи контейнери за смет. „Идеята е да се ограничи до миминум възможността такъв алкохол да бъде пласиран. Очевидно се правят опити, но пък и ефективността на институциите в последно време е доста сериозна и това се вижда по резултатите от извършваните проверки“, изтъкна той.", "date": "2018.08.17", "title": "По морето сервирали разреден алкохол"}
{"url": "https://www.monitor.bg:443/bg/a/view/pet-samoleta-kacnaha-sled-falshivi-bombeni-zaplahi-141873", "text": "Самолет Боинг 753 на германската авиокомпания \"Кондор\", пътуващ от Хургада за Дюселдорф, извърши непланирано кацане в южната част на остров Крит, след като беше получен сигнал за бомбена заплаха, предадоха Асошиейтед прес и Франс прес. Пилотът е поискал кацането след получена информация, че на борда има бомба, съобщава полицията. Два изтребителя Ф-16 на гръцките военновъздушни сили го придружиха до летището на град Ханя. Намиращите се на борда около 250 пътници са били евакуирани без инциденти до главната сграда на летището. Същевременно 10 самолета бяха принудени да кацнат в Чили и Перу снощи поради бомбени заплахи, изпратени до чилийските авиационни власти, предаде Ройтерс. Два от самолетите са на \"Латам еърлайнс\", а другите два - на нискотарифната чилийска авиокомпания \"Скай\". Самолетите, пътниците и багажът им се преглеждат. Засега няма данни някоя от заплахите да се е потвърдила.", "date": "2018.08.17", "title": "Десет самолета кацнаха след фалшиви бомбени заплахи"}
{"url": "https://www.monitor.bg:443/bg/a/view/trymp-ostana-bez-voenen-parad-tazi-godina-141872", "text": "Военният парад, който президентът на САЩ Доналд Тръмп искаше да организира на 10 ноември тази година, беше отложен и вероятно ще се състои догодина, предадоха Асошиейтед прес и Франс прес, цитирайки изявление на Пентагона. \"Министерството на отбраната и Белия дом искаха да организират парад в чест на американските ветерани и по случай 100-годишнината от Първата световна война\", заяви полковник Роб Манинг. Сега те са се споразумели да обмислят варианти за 2019 година. Американски представител, пожелал анонимност, съобщи вчера, че парадът би струвал около 92 милиона, близо три пъти повече от разходите, споменати от Белия дом. От тях около 50 милиона ще покрият разходите на Пентагона за техника, самолети, участници и други логистични нужди. Останалите ще бъдат поети от други агенции и ще се отнасят предимно до сигурността. Плановете за организиране на такъв парад още не са получили одобрението на министъра на отбраната Джим Матис. Самият Матис заяви късно снощи пред журналисти, които го придружават при пътуването му до Колумбия, че който е съобщил конкретната цена пред медиите, \"вероятно пуши нещо, което е законно в моя щат, но не и в повечето\". Той отказа да коментира сумата от 92 милиона и добави, че според него тя не се базира на информация от сериозни източници.", "date": "2018.08.17", "title": "Тръмп остана без военен парад тази година"}
{"url": "https://www.monitor.bg:443/bg/a/view/tyrsjat-speshno-oshte-vodonoski-za-harmanli-141931", "text": "Водоноските в Харманли са крайно недостатъчни и общината апелира към държавата да помогне. Заради превишени норми на естествен уран там втори ден течността от чешмите е забранена за пиене. В Харманли има общо 4 водонски – две стационарни и две мобилни, които обикалят кварталите по обявен от кметството график. Без водоноска засега е бежанският лагер в Харманли. За щастие обитателите му са рекордно нисък брой – под 200 души и засега им се осигурява бутилирана трапезна вода. Там също нямат водонска. Раздаваше се бутилирана вода, но местните твърдят, че е малко. „Дават по 5 литра на самотно живеещите, а на два души 7 литра. Как да изкараме до понеделник. Нито за пиене, нито за готвене ще стигне“, твърдят възрастни жители на Бисер. В цялата община Харманли най-много са притеснени пенсионерите. Не толкова заради урана в чешмите, а заради факта, че няма да могат да си позволят да купуват бутилирана вода с мизерните си доходи. Водоноски за Бисер и селата Остър камък и Надежден, както и още за град Харманли ще се търсят от запасите на вонните поделения в региона.  Проблемът е, че когато имат учения, ценните в момента цистерни за вода пътуват с армията.   Междувременно полицията в Харманли, под наблюдението на Районната прокуратура, започна проверка, заради урана във водата. Кметът на Харманли Мария Киркова призова местните да не ползват крайградските чешми, защото те не са изследвани и не е ясно какво точно е качеството но живителната течност в тях. Трик: Хасковлии разреждат „урановата“ вода с бутилирана 1:1 В областният център Хасково, където кризата с урана във водата продължава втора година вече имат малки хитрости за „вкарване на урана в норма“. В града масово се пие бутилирана вода или наточена от крайградските извори, предимно от курорта Минерални бани, който е само на 16 км.", "date": "2018.08.17", "title": "Търсят спешно още водоноски за Харманли"}
{"url": "https://www.monitor.bg:443/bg/a/view/desislava-nesheva-imame-naj-blizki-geni-s-ungarci-i-italianci-141841", "text": "Славянският принос в генофонда на съвременните българи е малък процент, казва в интервю пред \"Монитор\" генетикът от Катедрата по медицинска генетика в МУ. - Донякъде да, но донякъде не. Защото част от данните, които получихме, показват, че съвременните българи, прабългарите и траките имат западна евразийска генетична структура. Това предопределя позицията на траките, на прабългарите и на съвременните българи. И в литературата, и в историята е писано за този западноевразийски произход на българите. Така че това, което ние потвърдихме, не е голяма изненада. Изненадващото от последните анализи беше балканската позиция на траките, тоест балканската локализация. Траките генетично са разположени между Западна Евразия, Изтока и Средиземноморието. Оттук са минавали много популации, които са повлияли върху генетичния материал на населението по нашите земи. Като цяло идва бронзовата епоха, когато е възходът на тракийската цивилизация, това довежда до формиране и следващите миграции. Още преди години споменахме, че изследванията ни сочат, че нямаме тюркски произход, не сме близкородствени до турци и алтайци. - Много малък процент е славянският принос във формирането на съвременните българи. Преобладаващ е прабългарският. До съвременните българи близки са унгарците, италианците, гърците. Интересното е, че унгарците се намират в интересна позиция между съвременните българи и траките. Тоест те са в някаква близост до траките, но и до съвременните българи и прабългари. Ние дори изготвихме генетична карта, сравнявайки информацията от траки, прабългари и съвременни българи. На нея се вижда генетичната позиция на тези популации. От нея наистина излиза, че до съвременните българи са близки унгарците, прабългарите и италианците. Докато до траките - словаците, чехите, австрийците. Това също показва евразийския характер на траките. Да, изследвахме проби от кости и зъби от прабългарски останки от 8-10-и век и тракийски материал. Тази година завършихме анализа на траките и правим обобщение на информацията. Тракийските проби са многократно анализирани, проверявани, те са датирани в период на 2-3 хил.пр. Хр. Данните за некрополите, от които взехме материалите, са описани в литературата. Ние по всякакъв начин сме удостоверили, че са от този период - и тук, и в Италия. Подробно е описан всеки един скелет. - В зъбите най-добре се запазва митохондриалната ДНК, която извлякохме, за да извършим анализа. - Точно така. Ние сме проследили унаследяването по майчин път и как се е предавало на поколенията. То е времево - от 2-3 хил. пр. Хр. до наши дни. Анализирахме по какъв начин се е повлиявало върху генетичния ни профил развитието на популациите по нашите земи. - Да, така е. Нямаше никакви проблеми. - Това изследване започна през 2010 година като тема на дисертацията ми за прабългарите и траките. Тогава с колеги се опитах да изолирам и анализирам митохондриалната ДНК. Тоест исках да проведа това изследване в България. Само че за съжаление ние нямахме условията, защото изискванията за работа с антични проби са много високи. Трябва да има много стерилни условия, сертифицирана и специализирана лаборатория, която е обзаведена по всички стандарти за работа. Такива лаборатории струват около 1 млв. евро. В тях не бива да се работи със съвременна ДНК, а само с антична. Тогава нямахме такава лаборатория и преценихме, че резултатите не са достатъчно достоверни, за да бъдат публикувани. Затова потърсихме лаборатория на европейско ниво. - Това изследване е важно, изключително значимо за българския народ. С него ние доказваме неща, които са предполагани от историци, антрополози. Други неща пък отхвърляме, защото историята ни непрекъснато се пренаписва. Тук вече генетиката се намесва и потвърждава някои неща и отхвърля други. За първи път изследваме тракийски материал на 5000 години. До момента това не е правено дори на Балканите. Ние го направихме за първи път още през 2010 година. През 2015-2016 година пък надградихме резултатите. Разчетохме целия митохондриален геном на траките, използвахме най-новия биоформатичен софтуер за анализ, въведен от тази година за антични проби. Затова бих казала, че българите трябва да се гордеят с това обхватно изследване, което е от български колектив. Включени са и колеги от различни области на науката и различни страни, за да се изгради пълна картина, но все пак работата е върху наши проби. - В момента подготвяме статия, която се надявам да излезе в елитното издание Nature. Моя статия бе публикувана там и през 2015 година. Летвата е много висока. Много малко българи имат публикации в това издание, така че и това си е повод за гордост. Статията е само за траките и тяхната специфика. След това ще обобщим всички данни, които имаме, и тази статия ще даде картина на тракийския генофонд, на прабългарите. Резултатите са сходни и няма изненади. Всъщност данните от 2012 година се потвърждават и сега. Ще покажем генетичната позиция на тези три групи, как са допринесли за формирането на съвременния генофонд, на балканския и европейския. Траките показват една генетична позиция между Изтока и Запада. Доказваме, че Балканите като цяло са били миграционен път, през който са минавали много популации и са повлиявали по някакъв начин върху генетичната ни структура през наши дни. Така че предстои още работа. Проблемът е, че липсва финансиране. Ние сме отворени за нови проекти. Вече се развиваме и в нови посоки. В момента работим по проект за столетниците, но обработваме данните и се надявам в най-скоро време да имаме резултатите и да ги представим. Десислава Нешева е родена в град София Завършила е 22-ро СОУ „Георги Стойков Раковски” през 2001г. с отличие и със стипендия „Георги Стойков Раковски“, златен медал за принос и отличие Продължава обучението си в СУ „Св. Климент Охридски“, завършвайки бакалавър по молекулярна биология и магистър по генетика Дипломант е към Катедрата по медицинска генетика Успешно защитава докторантура на тема: „Характеризиране генетичните корени на населението по българските земи“, доктор по генетика през 2016 г. 2011 - 2012г. И 2015 – 2016 г. специализира в катедра по биология, еволюционна биология и палеонтология на Флорентинския университет, Флоренция, Италия", "date": "2018.08.17", "title": "Десислава Нешева: Имаме най-близки гени с унгарци и италианци"}
{"url": "https://www.monitor.bg:443/bg/a/view/oblachno-s-prevaljavanija-v-zapadna-bylgarija-dnes-141869", "text": "Слънчево ще е времето днес в страната с облачност и превалявания в най-вече в Западна България краткотрайно ще превали и прегърми.  Максималните температури ще са предимно между 30° и 35°, като ще духа до умерен североизточен вятър. Над Черноморието ще e предимно слънчево. Ще духа до умерен североизточен вятър. Максималните температури ще са 29–31°. Температурата на морската вода е 26-27°. Вълнението на морето ще бъде 2 - 3 бала. Над планините ще бъде предимно слънчево. Ще има и временни увеличения на облачността, но само на отделни места в масивите от Западна България краткотрайно ще превали. Ще духа умерен до силен вятър от изток-североизток. Температурите ще останат без съществена промяна, максималната на височина 1200 метра ще е около 23°, на 2000 метра – около 16°. Атмосферното налягане е близко до средното за месеца и се остане без съществена промяна.", "date": "2018.08.17", "title": "Облачно с превалявания в западна България днес"}
{"url": "https://www.monitor.bg:443/bg/a/view/amerikanci-dyrjat-8-ot-ruskija-dyrjaven-dylg-141868", "text": "Граждани на САЩ и фирми, регистрирани отвъд океана са притежатели на 8% от руския държавен дълг на сума от 719 млрд. рубли (почти 10,75 млрд. долара по курса за 17 август), сочи проучване, цитирано от „РИА Новости”. Две трети от държателите руски държавни ценни книжа са граждани и фирми от РФ. На тях се падат книжа за 5,9 трлн. рубли. 7% от дълга е притежание на резиденти от Люксембург за 606 млрд. рубли (9,06 млрд. долара). 4,6% е делът за 382,9 млрд. рубли (5,72 млрд. долара) на държатели от други страни в ЕС. Граждани и фирми от Швейцария пък имат руски държавни ценни книжа за 53,2 млрд. рубли (795 млн. долара). За 13% от притежателите на руския държавен дълг обаче авторите на проучването не са открили информация.", "date": "2018.08.17", "title": "Американци държат 8% от руския държавен дълг"}
{"url": "https://www.monitor.bg:443/bg/a/view/v-burgas-dnes-obsyjdat-proekta-za-12-vineno-kulinarni-destinacii-141867", "text": "Кръгла маса за обсъждане на проекта за 12 винено-кулинарни дестинации ще се проведе днес в Бургас, съобщиха от туристическото министерство. С представители на местната власт и туристическия и земеделски сектор в региона ще бъдат дискутирани дестинациите „Добруджа и Северно Черноморие“ и „Южно Черноморие“. Кръглата маса е част от инициативата за създаване и утвърждаване на дестинациите, по която съвместно работят министерството на туризма и министерството на земеделието, храните и горите.В дискусията ще участват министърът на туризма Николина Ангелкова, Димитър Николов, кмет на община Бургас, инж. Красимир Коев, изпълнителен директор на Изпълнителна агенция по лозата и виното (ИАЛВ). Събитието ще се проведе от 11:30 часа в зала „Георги Баев“, на културния център „Морско казино“ в Бургас.", "date": "2018.08.17", "title": "В Бургас днес обсъждат 12-те винено-кулинарни дестинации"}
{"url": "https://www.monitor.bg:443/bg/a/view/stojanovich-poema-i-selekcijata-141864", "text": "Треньорът на \"Левски\" Славиша Стоянович ще поеме върху себе си и селекцията на тима, научи „Меридиан Мач“.  Словенецът е бил бесен от негативната развръзка около Мартин Райнов. Той настоявал да го има на всяка цена в състава си, защото Райнов го впечатлил с изявите си. За да се избегнат подобни грешки в бъдеще, Стоянович лично щял да води разговорите с играчите, които смята, че трябва да бъдат привлечени на „Герена“. Словенецът дори и си е издействал конкретна сума, която да развърже ръцете му. Той бил категоричен, че ще се справи с новата си задача. Според запознати първата му цел ще бъде привличането на дефанзивен халф, който да действа до Хали Тиам заради раздялата с Жорди Гомес, която мнозина смятат, че е била неизбежна. Антони Белмонт пък е контузен и Стоянович има само един разбивач - юношата Илия Юруков. Освен това Стоянович се е отказал от идеята да търси защитници. Вместо това словенецът ще търси на пазара още един нападател, който да повиши конкуренцията в отбора заради контузиите, които сполетяха Серджиу Буш и Илия Димитров. Ривалдиньо пък все още не може да докаже, че трябва да бъде предпочитан вместо Станислав Костов.", "date": "2018.08.17", "title": "Стоянович поема и  селекцията на \"Левски\""}
{"url": "https://www.monitor.bg:443/bg/a/view/chetvyrti-opit-za-start-na-deloto-sreshtu-rumjana-chenalova-141820", "text": "Спецсъдът ще направи опит днес да даде ход на делото срещу бившата съдийка от СГС Румяна Ченалова. Това ще е за четвърти път след три предходни прекратявания. Първо делото бе внесено в СГС преди последните изменения в НПК от ноември м.г., но съдът го прекрати заради нарушения на функционалния имунитет на Ченалова и липса на престъпление. След това то отново бе прекратено и върнато този път на прокуратурата заради процесуални нарушения и неясноти. Делото влезе в спецсъда по силата на промените, според които делата срещу властта, в това число и срещу магистрати, вече се гледат там. Спецмагистратите също откриха непълноти в обвинителния акт. През март т.г. Апелативният спецсъд окончателно върнаха делото заради противоречия. Делото бе внесено от ново в съда на 19 юли. Ченалова е обвинена за длъжностно и за документно престъпление. Обвинението за престъплението по служба е, че като съдия по търговско дело, образувано по молба на \"ОЕТ - Обединени Енергийни търговци\" ООД, с 14 отделни деяния е нарушила и не е изпълнила служебните си задължения с цел да набави облага за търговското дружество. Съдия Ченалова насрочила разглеждане на търговско дело по искова молба на дружеството от 18 юли 2013 г. до СГС срещу НЕК за 6 459 922 лв. Допуснала разглеждане на молбата, въпреки нейната нередовност: дружеството не било внесло дължимата в случая държавна такса в размер на 258 396 лв., за което исковата молба е следвало да бъде оставена без движение до отстраняване на нередовността. На 24 юли 2013 г. съдия Ченалова допуснала и поисканото от дружеството обезпечение на претенцията от 6 459 922 лв. и издала обезпечителна заповед. В резултат на това сметките на НЕК били запорирани до размера на 6 459 922 лв. и дружеството не могло да оперира със запорираната му сума. На 15 октомври 2013 г.  \"ОЕТ- Обединени Енергийни търговци\" ООД подало допълнителна искова молба, с която увеличила исковата си претенция с 4 392 706 лв. Дължимата държавна такса за увеличението на иска е в размер на 175 708 лв., но и тази такса не била заплатена от ищеца. Според събраните доказателства, целта на Ченалова е била да набави имуществена облага за ищеца по делото в размер на 434 105,14 лв. невнесени държавни такси. От друга страна, е целяла да създаде привилегия за дружеството - да насрочи и разглежда търговското дело, въпреки нередовността на първоначалната искова молба и допълнителната искова молба, както и да му гарантира възможността за удовлетворяване в пълен размер на претендираната в нередовната искова молба сума по главницата,смята обвинението. В хода на разследването е установено, че на 22 април 2014 г. съдия Ченалова е съставила и официален документ с невярно съдържание – извършила е поправка и допълване на протокола от проведено същия ден открито съдебно заседание по същото търговско дело. Въпреки, че не отговаря на действителността, Ченалова удостоверила в протокола, че при проведено съдебно заседание на 26 март 2014 г. пред съда били представени три фактури с получател ищеца по делото и едно преводно нареждане, и че е констатирала идентичност на оригиналните документи с копията, приложени по делото. Целта на съдия Ченалова е била протоколът от съдебно заседание да бъде използван като доказателство за тези обстоятелства, твърди още държавното обвинение.", "date": "2018.08.17", "title": "Четвърти опит за старт на делото срещу Румяна Ченалова"}
{"url": "https://www.monitor.bg:443/bg/a/view/v-izrael-ludogorec-pozlatjava-saba-141865", "text": "Голмайсторът на израелското първенство Диа Саба почти сигурно ще приеме офертата на Лудогорец, гърмят медиите в Обетованата земя.  Те излизат с подробности, според които шампионите ни са му дали отлични условия, които той трудно би отказал. Договорът, който е предложен на 25-годишния футболист е за 5 години, като за този период само от заплати Саба ще прибере около 3 млн. евро. Отделно от това вече е изпратена официалната оферта до настоящия му клуб Макаби Нетаня, която е на стойност около 1,8 млн. евро. Тя е приета от израелците, но се очаква неговата дума. След като вече бе в Разград, за да се запознае с условията на базата „Гнездо на орли“ и на стадион „Лудогорец Арена“, Диа Саба се прибра в Нетаня. Вчера той е имал среща със своя адвокат, на която да обсъдят плюсовете и минусите при евентуалния му трансфер в Лудогорец. През миналия сезон Саба, която „орлите“ буквално са готови да позлатят, записа впечатляващите 24 гола в 34 мача, макар и да играе като плеймйекър. Именно с тези цифри, а и с индивидуалната си класа, той успя да впечатли представителите на Лудогорец.", "date": "2018.08.17", "title": "В Израел: \"Лудогорец\" позлатява Саба"}
{"url": "https://www.monitor.bg:443/bg/a/view/ministyr-temenujka-petkova-shte-uchastva-v-sybranie-po-sluchaj-denja-na-miniora-141870", "text": "Министърът на енергетиката Теменужка Петкова ще участва в събрание по случай националното честване на деня на миньора, съобщиха от ведомството. Събитието ще се проведе днес в „София Хотел Балкан“, зала „Роял“ от 12:00 ч. По време на събранието ще бъдат наградени изявени компании от минерално-суровинната индустрия у нас. Организатори на националното честване са  Българската минно-геоложка камара, Научно-техническият съюз по минно дело, геология и металургия, Федерацията на независимите синдикати на миньорите към КНСБ и Синдикалната миньорска федерация „Подкрепа“.", "date": "2018.08.17", "title": "Теменужка Петкова ще участва в събрание по случай Деня на миньора"}
{"url": "https://www.monitor.bg:443/bg/a/view/rijz-uidyrspun-se-vkluchva-v-teleton-sreshtu-raka-141848", "text": "Актрисата Рийз Уидърспун е сред знаменитостите, които ще се включат в благотворителен телатон ( б. а. - телевизионен маратон ) срещу рака. Това ще е шестият подобен маратон под надслов „Изправи се срещу рака“ и ще се проведе на 7-ми септември. Редом до звездата от сериала „Големите малки лъжи“, разстояние срещу коварната болест ще пробягат нейните колеги Дженифър Гарнър и Матю Макконъхи, музикантът Кийт Ърбан и комикът Тревър Ноа. По традиция, главният организатор и основател на проекта Кейти Курик също ще участва в телевизионния маратон. Холивудският ас Брадли Купър се завръща като един от изпълнителнителните продуценти на благотворителна проява, която ще бъде излъчена на живо от големите телевизионния компании в САЩ и Канада, както и в стрийминг платформите в интернет. Телетонът „Изправи се срещу рака“ стартира по инициатива на шоубизнеса и медиите през 2008 година и има за цел да ускори изследванията и новите терапии за борба срещу рака.", "date": "2018.08.17", "title": "Рийз Уидърспун се включва в телетон срещу рака"}
