{"url": "https://www.monitor.bg:443/bg/a/view/goljam-pojar-vyrluva-na-borsata-v-shumen-171702", "text": "Голям пожар бушува на територията на една от борсите за търговия на едро на ул. \"Калиакра\" в Шумен, съобщиха очевидци. Според полицията е пожарът е тръгнал към 21 часа в неделя от един от складовете, но през покрива се е прехвърлил и върху други сгради. Засега няма данни за пострадали хора, според пожарната в момента се говори само за материални щети. Според говорителя на ОДМВР сигналът за пожар е постъпил при дежурните към 21:00. Още преди това деца на съседните улици усетили тежък дим от района на борсата. По първоначални данни се е подпалил склад с домашни потреби. На място са изпратени четири пожарни, имало подкрепление и от противопожарната служба в Нови пазар. Полицаи пък обикалят по \"Калиакра\" и издирват собствениците на паркирани в близост до пожара автомобили за да ги преместят. Освен полиция и пожарна на място са и екипи на охранителни фирми, които пазят самите складове.", "date": "2019.07.28", "title": "Голям пожар бушува на борсата в Шумен"}
{"url": "https://www.monitor.bg:443/bg/a/view/ideja-izbiratelite-sami-proverjavat-validna-li-e-buletinata-171683", "text": "Избирателите сами да проверяват валидна ли е бюлетината, преди да я пуснат в урната. Такава идея ще предложат от ДПС при следващото отваряне на Изборния кодекс във връзка с предложението им за машинно преброяване на бюлетините. Още при дебатите при последните поправки в Изборния кодекс за машинното гласуване през последните седмици от ДПС неведнъж изтъкнаха, че така ще се намали ролята на членовете на секциите при отчитането на гласовете. Именно затова те предлагат и поставянето на четци в секциите, Така идеята е избирателят, след като гласува, да чекира сам бюлетината в устройството. Ако тя е невалидна, четецът я връща, а гражданите въобще не я пускат в урната. Иначе Изборният кодекс ще бъде ремонтират отново наесен, непосредствено след местните избори, като отново ще се обсъжда темата за машинния вот. Само преди седмица НС окончателно реши,че на местните избори ще се гласува само с бюлетини, а на всички останали – парламентарни, президентски и европейски, само с машините. Първоначалният вариант пред виждаше освен местните избори, машинният вот да отпадне и за парламентарни, заради сложността на изборите за общинари и депутати. Впоследствие обаче преодоля обратното мнение и от обхвата на гласуване с машини отпадна само местните избори. Самите текстове обаче не са достатъчно прецизни, за да се даде гаранция, че на всички следващи избори както гласеше законът преди това, въпреки намеренията и тълкуванията на законотворците. От управляващото мнозинство коментираха пред „Монитор“,че ако оттук нататък ще се гласува само с машини, то целия ИК трябва да се промени из основи, като трябва да се постави въпроса за покупката на устройствата , а не за тяхното въвеждане. Отделно от това е и въпросът кой държавен орган ще сертифицира и одитира машините, дали липсата на такава може да бъде предпоставка за касиране на вота. Преди това обаче се управляващите чакат дали президентът Румен Радев ще наложи вето върху последните поправки в ИК за отпадането на машинното гласуване за местните избори. Според депутати от левицата това е почти сигурно. Ако това се случи, депутатите ще прекъснат лятната си ваканция и ще дойдат за извънредно заседание на 16 август. Парламентарните групи са се договорили, че това е най-удобната дата, предвид планираните пътувания на голяма част от народните представители. Това обаче едва ли ще е Такова се очаква да има и ако Радев наложи вето и върху актуализацията на бюджета за покупката на F-16. В петък НС отхвърли ветото му върху ратификацията на договорите за изтребителите. Ако все пак това се случи в близките дни, то евентуално в четвъртък ще има извънредно заседание на НС, въпреки че в сряда (31 август – бел.р.) е последния работен ден на народните представители за тази сесия. Шефката на ПГ на ГЕРБ Даниела Дариткова предупреди президента Румен Радев и даде да се разбере, че НС ще преодолее евентуален втори опит за спиране на сделката за изтребителите F-16. Пред БНР тя заяви, че ново вето върху F-16 ще е проява на лош вкус от страна на Радев. \"От страна, която има нужда от гарантиране на сигурността си, ние се превърнахме в страна, която произвежда сигурност. Ако президентът Румен Радев наложи вето върху актуализацията на бюджета заради сделката с изтребителите F-16, това ще бъде проява на лош политически вкус\", каза тя. \"Имахме четири пъти вето в този парламентарен сезон. Преодоляхме ги всичките. Вярвам, че президентът, ако е искал да спре целия процес, щеше да постъпи коректно и да внесе наведнъж вето по всеки един от трите отделни законопроекта, които гарантират в придобиването на нови и самолети\", каза Даниела Дариткова. По думите й намесата на президента се превръща в стратегия за налагане на \"вето по принцип\" с цел противопоставяне на парламентарното мнозинство. \"Вероятно така ще бъде до края на това управление. Ние търсим подкрепа от национално отговорните сили в парламента за потвърждаване на посоката, в която България е поела преди още 15 години назад\", каза тя. ГЕРб и БСП търсят силни кандидати за местната власт за изборите наесен. Това стана ясно от коментарите на шефката на ПГ на ГЕРБ Даниела Дариткова и на зам.-шефа на групата на БСП Драгомир Стойнев пред БНР. „Искаме наистина личностите, които избираме в местната власт, да бъдат възприети така, че да следват и политиката на ГЕРБ, и да имат одобрението на гражданите“, заяви Дариткова и добави, че кампанията за местния вот започва с края на парламентарната сесия. На свой ред Стойнев заяви, че социалистите са готови да подкрепят силни граждански фигури, които да имат нужните качества и способности и те в никакъв случай да не бъдат затваряни само в рамките на една политическа партия или на конкретна коалиция относно възможността БСП да подкрепи Мая Манолова за кмет на София. Стойнев обясни, че структурите по места ще имат правото да определят най-удачната формула за явяване на местните избори, но не и в коалиция с ГЕРБ: Ако местните избори бъдат успешни за БСП, то нормално било след това да има предсрочен парламентарен вот. Иначе номинационните събрания в ГЕРБ за кандидатите за кметове и общински съветници по места трябва да приключат в края на август, а при БСП – в началото на септември. Именно тогава ще стане ясно окончателно дали ще има женски сблъсък за градоначалник на София в лицето на Йорданка Фандъкова и Мая Манолова. Отличниците в ГЕРБ, които ще получат подкрепа за нов мандат, са кметът на Варна Иван Портних, на Бургас Димитър Николов, на Стара Загора Живко Тодоров. Не така обаче стои ситуацията с Русе, Видин и Хасково.", "date": "2019.07.28", "title": "Идея: Избирателите сами проверяват валидна ли е бюлетината"}
{"url": "https://www.monitor.bg:443/bg/a/view/mnogoto-lica-na-agresijata-171677", "text": "21 век. Живот, изтъкан от технологии. В същото време и от парадокси. Странно е как всичко е само на клик разстояние от нас, общуваме през монитора, създаваме приятелства през мрежата, общуваме с непознати, а в същото време сме чужди за тези, с които живеем. Защото понякога наистина се оказва, че не познаваме този, с който делим дори едно легло или един покрив. И отново парадокс - изведнъж се оказваме в капана на агресията. А тя има много лица. Странно е как се оказваш в пипалата й. Да те задуши, да се окажеш в безизходица. Луташ се между двете крайности, сякаш си на ръба. Живееш между страха и срама. Отричаш проблема, търсиш вината в себе си. Докато не стане нетърпимо. И е страшно, защото в ХХI век агресията е диагноза на цялото ни общество. И тук не става дума само за домашното насилие, за жертвите му, които се увеличават с всяка година. Ако щете става дума и за обидите, които си разменяме по улиците, докато шофираме, дори докато с детето сме на разходка в парка. Става дума и за уж невинните шамари, които удряме на хлапето си, просто защото сме изнервени от кошмарния работен ден. А то не ни е виновно. Става дума и за насилието към животни. Оттук се започва. И после кошмарът се пренася в къщи. Започва се с обидите, след това с шамарите, докато не се стигне до брутален побой. Или смърт. Помните ли случая с убитата Виола? Наскоро пък мъж преби съпругата си до смърт във Варна? Брутално, жестоко. Няма да изброявам другите случаи. Станаха доста и са достатъчно показателни. Те са симптом за обществото ни, но лечение на тази болест още няма. Дори психиатри са категорични, че проблемът с ревностовата параноя ще се задълбочава, а случаите на домашно насилие - все повече. Статистиката е достатъчно показателна. Близо 1800 са жертвите на домашно насилие, които са потърсили помощ през миналата година. Кризисните центрове са пълни, дори няма места. Което също е парадоксално. И без това на пострадалите им е достатъчно трудно да признаят, че има проблем, да се отърсят от страха и от срама и да потърсят помощ. Затова за проблема трябва да се говори. Жените трябва да знаят, че има към кого да се обърнат при нужда, че има къде да отидат, че могат да разчитат на хора, които да ги защитят. Защото и без това им е достатъчно трудно. Докато мълчим, ще продължаваме да сме в капана на агресията и няма да се измъкнем. Споменете си това всеки път, когато повишите тон на някого на улицата. Или пък на детето си. Защото после измъкване няма. Нищо, че всичко е уж на клик разстояние. А всъщност живеем в самота.", "date": "2019.07.28", "title": "Многото лица на агресията"}
{"url": "https://www.monitor.bg:443/bg/a/view/verstapen-triumfira-v-haosa-na-hokenhajm-171686", "text": "Холандецът Макс Верстапен с \"Ред Бул\" спечели Гран при на Германия на пистата \"Хокенхайм\", 11-и кръг от сезона във Формула 1. Надпреварата бе невероятно интересна, като предложи страхотни обрати, много влизания в бокса и отпадания. Втори завърши местният любимец Себастиан Фетел от тима на \"Ферари\", който стартира от последната 20-а позиция, а трети изненадващо финишира руснакът Данийл Квят с \"Торо Росо\". във втората половина от 64-те обиколки и в крайна сметка завърши 11-и, а съотборникът му Валтери Ботас отпадна девет обиколки преди края. Така пилотите на „Мерцедес“, които тотално доминират от началото на сезона, за пръв път останаха без точки. Тяхната съдба споходи и другият пилот на \"Ферари\" Шарл Льоклер, който отпадна в 29-ата обиколка при това от трета позиция. Състезанието не успяха да завършат и Ландо Норис, Даниел Рикардо, Серхио Перес, Валтери Ботас и Пиер Гасли. В челната шестица пък се наредиха още Ланс Щрол (\"Рейсинг Пойнт\"), Карлос Сайнц (\"Макларън\") и Алекс Албон (\"Торо Росо\"). Надпреварата започна на мокра писта, а пилотите караха цели 3 загряващи обиколки зад кола за сигурност. После бяха пуснати да стартират от място и започнаха завъртанията и отпаданията. Колата за сигурност влезе десетки пъти, а разместванията в челото не спираха. Лидерите направиха по 5-6 влизания в бокса, като при едно от тях Хамилтън трябваше да смени носа на болида си и получи 5-секундно наказание. „Страхотно състезание за мен, много съм щастлив от успеха, бяха първите думи на победителя Макс Верстапен. - На пистата беше много трудно както да се задържиш, така и да вземеш правилните решения“. Най-голям напредък направи Себастиан Фетел, който тръгна последен заради проблем в болида още в първата квалификация. „Много дълго ми се стори това състезание, призна след него пилотът на „Ферари“. - В един момент мислех, че няма да свърши. Опазих се от грешки в по-голямата част от състезанието и съм радостен, че стигнах до подиума“, допълни той. третият в класирането Данийл Квят: „Лудо състезание, щастлив съм, че точно в него се върнах на подиума“, допълни той. В генералното класиране промени в челото няма – водят пилотите на „Мерцедес“ Люис Хамилтън с 223 т. и Валтери Ботас със 184. Трети е Макс Верстапен със 162, пред Фетел и Льоклер.", "date": "2019.07.28", "title": "Верстапен триумфира в хаоса на „Хокенхайм“"}
{"url": "https://www.monitor.bg:443/bg/a/view/krejg-sechlyr-ni-potapja-v-podvodni-prikluchenija-171663", "text": "С документалната поредица на National Geographic „Пресушаване на Океана“ ще се гмурнем право към неизвестното. Водещият Крейг Сечлър ще ни потопи в подводните приключения и науката за земята по един съвсем нов начин. От екипа дават заявка, че ще станем свидетели на амбициозни научноизследователски мисии, които използват най-модерните технологии, за да разкрият едни от най-големите подводни мистерии. Поредицата „Пресушаване на Океана“ ще се разгърне в шест епизода, всеки от които по 60 минути. Премиерата ще се състои на 4 август от 21: 55 ч. по National Geographic.", "date": "2019.07.28", "title": "Крейг Сечлър ни потапя в подводни приключения "}
{"url": "https://www.monitor.bg:443/bg/a/view/36-gradusa-dnes-vyv-vraca-jylt-kod-za-severozapada-171703", "text": "Близо 36 градуса във Враца е най-високата измерена температура в страната., съобщават от НИМХ за „Фокус“. Жълт код за северозападна България е обявен за следващите 24 часа.  Валежи е имало в отделни райони в планините в Западна България и в Рило-Родопската област. От института съобщиха, че се очаква да започне развитието на по-мощна купесто-дъждовна облачност в северозападните райони. По данни на НИМХ до 18:00 часа на Рожен валежите са стигнали 11 литра, на Драгоман 1 литър, където продължава да вали. Жълт код за северозападна България е обявен за следващите 24 часа. Там бурите вече започнаха. Студент фронт настъпва в страната, очакват се кратки, но интензивни валежи с гръмотевици и на места са възможни градушки.", "date": "2019.07.28", "title": "36 градуса днес във Враца, жълт код за Северозапада"}
{"url": "https://www.monitor.bg:443/bg/a/view/mladeji-oceljavat-v-svetyt-na-sreshtite-171664", "text": "Във века на технологиите срещите не са това, което бяха. Благодарение на социалните медии запознанствата станаха още по-лесни, а отношенията - все по-заплетени. Връзките, приятелските кръгове и всекидневието вече са силно зависими от мрежата. Но можем ли наистина да открием истинската любов, приятелството и щастието, вперили поглед в екрана на мобилния си телефон? Отговор на този въпрос ни дава романтичната комедия „Светът на срещите“, която от 22 юли вече е налична на платформата Voyo. Сюжетът проследява начините, по които група младежи от Лос Анджелис и Ню Йорк се ориентират в сложността на запознанствата и отношенията в модерната епоха, като проследява техните предимства и недостатъци. Историята се развива в 13 епизода, а в списъка с актьори фигурират Майло Вентимиля, Кристин Ко, Рита Волк, Моли Бърнет, Бран Доутри и други.", "date": "2019.07.28", "title": "Младежи оцеляват в „Светът на срещите“"}
{"url": "https://www.monitor.bg:443/bg/a/view/biokartofi-po-1-50-lv-na-fermerskija-pazar-v-centyra-na-sofija-171679", "text": "Биокартофи по 1,50 лв. килото, отгледани в манастир недалеч от София, можеха да се купят днес на фермерския пазар в центъра на столицата. На пазара участват и регистрирани биоземеделци и екопроизводители. Всички продукти на пазара се предлагат директно от своите производители, които гарантират за техният вкус и качеството й. По сергиите имаше още плодове и зеленчуци, сирене и кашкавал, хляб, месо, колбаси, натурален сладолед, ядки, подправки, мед, изделия от дърво и кожа - това е само една малка част от предлаганото разнообразие. Посетителите могат да опитат и закупят цяло изобилие от пресни и консервирани храни. Заради забраната за търговия на свинско месо на фермерски пазари, наложена след разпространението на Африканската чума по свинете у нас, участниците са по-малко от обикновено. Продуктите са отгледани с щадящи процедури. Без химия. Направено е всичко възможно да се запази здравето на хората, които пазаруват при нас, защото това е много важно.", "date": "2019.07.28", "title": "Биокартофи по 1,50 лв. на фермерския пазар в центъра на София"}
{"url": "https://www.monitor.bg:443/bg/a/view/trojna-bylgarska-pobeda-v-atina-171684", "text": "Ангел Няголов спечели изпитанието до 140-160 см в Атина - кръг от Световната купа по прескачане на препятствия, пет звезди. Националният ни състезател успя да завоюва купата с кон Кондарко. Ден преди това той зае пето място в най-високото индивидуално изпитание - Гран при на Атина с височина на препятствията 160 см с кон Чакотаго сред огромна конкуренция от топ ездачи от целия свят. С кон Санванценто пък Няголов се класира трети на височина 140 см. Във финала за Купата на нациите нашите постигнаха троен успех. Няголов спечели първото място с кон Санванценто, второ място зае Ивайло Бонев с Нимбус, а трети е Антон Дацински с Джесика.", "date": "2019.07.28", "title": "Тройна българска победа в Атина"}
{"url": "https://www.monitor.bg:443/bg/a/view/zadyrjaha-sypernik-na-antyni-za-seksualno-posegatelstvo-171682", "text": "Съперникът на Антъни Иванов в допълнителното преплуване на 200 м бътерфлай за влизане на финала на световното първенство в Южна Корея – Тамаш Кендереши (Унг), бе задържан за сексуално посегателство. Той няма право да напуска страната за период от 10 дни. Обвинението срещу бронзовия олимпийски медалист от Рио 2016 е за посегателство на местна жена. Според световните информационни агенции жалбата срещу Кендереши е подадена от 18-годишно момиче. От унгарския национален отбор по плуване са потвърдили, че плувецът е бил отведен за разпит и след това освободен. Актуалният европейски вицешампион на 200 м бътерфлай отрича да има вина.", "date": "2019.07.28", "title": "Задържаха съперник на Антъни за сексуално посегателство"}
{"url": "https://www.monitor.bg:443/bg/a/view/zodiite-na-kupon-171676", "text": "Няма значение дали вярвате в астрологията, дали си падате по чашката, или сте заклети трезвеници - когато седнем да побъбрим на маса, зодиите и пиянските истории са едни от вечните теми. Рано или късно ще се намери някой, който да ги забърка в сладък коктейл.   ОВЕН От овен \"професионален пияч\" няма да стане. Те обичат купона, но проблемът е, че нямат спирка. На другата сутрин често са махмурлии. По природа овните обичат да се съревновават, затова игрите с надпиване са идеални, ако искате да им гледате сеира. Но все пак внимавайте, че може и да станат войнствени. Като си подпийнат, често ги избива на любовни ласки и флирт. Ако искате нещо да накарате иначе упорите овни да направят нещо, само трябва да ги понапиете. TЕЛЕЦ За телец не може и да става дума за натряскване в жегата на някоя пейка. Те обичат лукса и затова ще отидат в най-добрите барове. Само дето са като изтървани, когато се напият и стават доста непохватни. Ще има разливане, бутане и настъпване. След няколко питиета телецът ще разказва истории, с които ще се побъркате от смях. Предупреждаваме обаче, че са доста шумни! БЛИЗНАЦИ Близнаците са зодиакалният знак, който сякаш пие и не го хваща. Но това е, защото не можеш да разбереш дали има разлика от нормалното им поведение и като са пияни – бърборят, свръхобщителни са и прескачат от тема в тема. Близнаците са флиртаджии, но под въздействието на алкохола стават факири. Успяват да омагьосат няколко обекта едновременно. За една вечер могат да изпият целия асортимент от коктейли на бара – нали ненавиждат еднообразието. РАК Ракът не пие за забава, а за пие за разтоварване. Бутилка вино с вечерята, една-две-три бирички след работа – заслужили сте си го след толкова тежък ден, нали, скъпи Раци? Представителите на този знак умеят да надушват къде е купонът и да се намърдат дори и на чужди партита. Ракът е добър алкохолик събеседник, но по някое време, но трябва да внимава с пиянските задявки. Да знаете, че Раците никога не са пияни. ЛЪВ Където има купон, там има и лъв и той е в центъра му. Под въздействието на алкохола губят своето чувство за превъзходство и от величествени лъвове се превръщат в игриви котенца. Естествено осъзнават колко чаровни и симпатични са в този си образ. Подпийналият Лъв може да започне флирт с чуждо гадже, но не се притеснявайте, той ще постъпи, както е редно. Остава ви и преимуществото, че на другия ден ще бъде гузен и мек като памук. ДЕВА Девите са твърде разумни, което ги прави калпави пияници – не смеят да се натаралянкат, защото се ужасяват от самата идея. Придирчивата им природа може да заеме и други форми. Например да пият само органично вино или само конкретен вид алкохол, да не близват, ако не е от определена марка. Рядко се напиват. Но когато му изпуснат края, става страшно. Под въздействието на алкохола, тя изскача и се развихря с такъв размах, че дълго се говори за това. ВЕЗНИ След петото уиски почти не се чува гласът на везните. Те са страхотни купонджии и наистина обичат да си общуват. Дали ще обиколят като пчелички всички групички в помещението, или ще спретнат набързо някоя интрижка – ей така, за развлечение, важното е разговор да става. Обикновено те са хората, които ще се напият преди другите и ще започнат да досаждат, като флиртуват с гаджето на най-добрия си приятел. СКОРПИОН Никога не казвайте на Скорпиона, че трябва да спре да пие. Това може да го изкара извън релси и така да се налее като свиня. Ей така, от чиста злоба. Скорпионите обичат пиенето. Ако не ви харесва, то си е ваш проблем. В пристъп на мрачна депресия и самоненавист са в състояние да се налеят до безпаметност. Но като цяло са чудесни събеседници – остроумни, занимателни, и невероятни ухажори. Късметлии сте, ако имате възможност да седнете на по чашка със скорпион, който си пада по вас. Но все пак трябва да знаете, че никога не забравят. СТРЕЛЕЦ Ако искате стрелец да ви каже истината, го напийте. Две-три питиета и са готови да споделят и най-съкровените ви тайни с всички околни. Стрелците са чудесни другари по чашка, около тях винаги е забавно и купонът е на макс. Алкохолът винаги ги вдъхновява за нови смахнати идеи и понякога шантави глупости. КОЗИРОГ Някои смятат, че козирозите хич не ги бива в купонясването. Макар практични и разумни, те винаги са добра компания и се приспособяват към всяка ситуация. Могат да пият и в изискано заведение, и на улицата – седнали направо на тротоара. Важното е веселба да става. Алкохолът им помага да се отпуснат и да общуват по-свободно. ВОДОЛЕЙ Ако сте от разумните, няма да седнете да пиете с водолей. Те и трезви са всезнайковци, но ако някакъв бръмбар им влезе в главата на пияно, стават чудовищно твърдоглави. Противопоставите ли им се в такъв момент, върху ви ще се изсипят огън и жупел. На Водолеите им е интересно да си общуват с пияни дори когато самите те са трезви. Ако те са организатори на партито, ще бъдат ангажирани всичко да е наред и няма да им остане време да се заяждат. РИБИ Рибите си знаят, че са склонни към пристрастяване.Те бързо придобиват тренинг и започват да носят все повече и повече. Удоволствието им излиза доста скъпо в пряк и в преносен смисъл. Въпреки това Рибите са прекрасна компания за маса. Те са обаятелни събеседници. Готови са да се включат във всякакви пиянски бели и закачки. А в любовта са магьосници – излизате с тях уж за по едно бързо питие, а не се прибирате следващите няколко денонощия.", "date": "2019.07.28", "title": "Зодиите на купон"}
{"url": "https://www.monitor.bg:443/bg/a/view/myj-zagina-pri-verijna-katastrofa-kraj-dragoman-171680", "text": "Мъж и жена загинаха при катастрофа между тир и лек автомобил. И двете коли са с турски регистрационни номера. Сигнал за инцидента, станал край Драгоман, е подаден към 15.04 часа. Сблъскали са се три леки коли и ТИР край Драгоман. Пътният инцидент предизвика временно спиране на движението в двете посоки по път I-8 ГКПП \"Калотина\" - София в района на Драгоман от 9 до 10 км, съобщават от Агенция \"Пътна инфраструктура\".   Временно е ограничено движението в двете посоки по път Път ГКПП \"Калотина\" - София в района на Драгоман от километър девети до километър десети, допълват от АПИ. Водачите изчакват на място.", "date": "2019.07.28", "title": "Мъж и жена загинаха при верижна катастрофа край Драгоман (ОБНОВЕНА)"}
{"url": "https://www.monitor.bg:443/bg/a/view/v-stara-zagora-uvolnjavat-slujitelka-naredila-klane-na-prasetata-po-selata-171681", "text": "Служителка от администрацията на община Стара Загора ще бъде уволнена дисциплинарно още утре, понеделник, след като си позволила на своя глава да разпространи по мейла, макар и неофициално, указания към кметовете от селата на общината, според които заради африканската чума трябва до 31 юли да се изколят всички домашни прасета, отглеждани от хората в личните им стопанства. Това съобщиха от общинския пресцентър. От там уточниха, че въпросната служителка са позовала на заповед на кмета Живко Тодоров, каквато заповед обаче никога не била издавана. Никога не било вземано и подобно крайна решение. За самоинициативата си служителката дори не била уведомила общинското ръководство и ненужна създала паника сред собствениците на прасета, отглеждани тип \"заден двор\". По-скоро са стопаните наистина да заколят животните от личните си стопанства, докато те са здрави. От там предупредиха, че след 5 август започват масови проверки по селата дали хората отглеждат нерегистрирани официално прасета. Ако бъдат открити подобни животни, те ще бъдат умъртвявани намясто, труповете им - прибрани, а собствениците им ще бъдат глобени, вместо да получат някаква компенсация, става ясно от указания, изпратени от областната дирекция по безопасност на храните до кметовете на общини. До момента в област Стара Загора няма констатирани огнища на \"африканска чума\". В областта само във ферми при промишлени условия се отглеждат 80 хил. прасета и за да бъдат запазени те от заразата. Смята се, че поне засега Стара планина пази област Стара Загора от болестта, тъй като вълната от болни животни все още не е успяла да я премине. Колко обаче са свинете в \"задните дворове\" на хората, е неясно. Директорът на областна дирекция \"Земеделие\" в Стара Загора Елка Бонева сочи като сериозен проблем факта, че представителите на местната власт - селски кметове и кметски наместници, не разбирали сложността на ситуацията. \"Често те не само, че не ни подкрепят, но и ни дават невярна информация\", обяви тя по време на заседание на областната епизоотична комисия.", "date": "2019.07.28", "title": "В Стара Загора уволняват служителка, наредила клане на прасетата по селата"}
{"url": "https://www.monitor.bg:443/bg/a/view/novi-v-kvartala-se-nanasjat-za-peti-sezon-171662", "text": "Комедийният сериал „Нови в квартала“ се завърна в ефира на FOX Life с пети сезон. Действието на поредицата се развива през 90-те години на ХХ век. Тийнейджърът и голям любител на хип-хопа Еди Хуан и семейството му живеят в Орландо вече от няколко години и добре се вписват в живота на американските предградия. Културните различия обаче все още представляват предизвикателство в ежедневието им. Близките приятели, съседите и бизнес партньорите на семейство Хуан са там, за да им помагат в сложната задача да отглеждат деца от ново поколение. Дали ще се получи ще следим всяка сряда от 22 ч. В пети сезон на „Нови в квартала“ с участие се разписват Рандъл Парк като Луис Хуан Констанс Ву като Джесика Хуан, Хъдсън Ян като Еди Хуан, Форест Уилър като Емъри Хуан, Иън Чен като Евън Хуан и Люсил Сун като Баба Хуан.", "date": "2019.07.28", "title": "„Нови в квартала“ се нанасят за пети сезон"}
{"url": "https://www.monitor.bg:443/bg/a/view/djoni-dep-s-novi-razkritija-za-nasilie-ambyr-gasjala-cigari-v-buzata-mu-171670", "text": "Сапунената опера с обвиненията в насилие между холивудския ас Джони Деп и бившата му съпруга Амбър Хърд не свършва. Сайтът The Blast публикува снимка на актьора, която според адвокатите му е направена на болнична носилка в Австралия, а на лицето на звездата се вижда рана, която Хърд причинила, гасейки цигарата си в дясната му буза. Кадърът, заедно с други документи, е част от дело, което Деп и юристите му са завели срещу британска медия, нарекла актьора „бияч на съпруги“. Фактът се отнася към едно пътуване в Австралия през 2015 г., което вече е в центъра на други обвинения и от двете страни. Според реконструкцията на фактите актрисата погнала „карибския пират“ в хотелската им стая и го замерила с бутилка водка, наранявайки пръстите на ръката му. Причина за скандала станал дочут от Хърд телефонен разговор на Деп с неговия адвокат, в който актьорът искал изготвянето на пост-брачен договор. Защитникът на Джони продължава да твърди, че всъщност не Хърд, а неговият клиент е жертва на домашно насилие, и пита: „Движението #MeТoo се занимава и с мъже, станали жертви на насилие, нали така?“. Адвокатът на Амбър Хърд от своя страна отхвърля обвиненията, определяйки ги като „абсурдни, обидни и категорично неверни“. Според него снимката не доказва нищо освен това, че Джони Деп има една-единствена цел: да отклони вниманието от продължителната си физическа и психологическа злоупотреба с Амбър Хърд. Делото за клевета, заведено от Джони Деп срещу списанието, трябва да влезе в съда през февруари идната година.", "date": "2019.07.28", "title": "Джони Деп с нови разкрития за насилие: Амбър гасяла цигари в бузата му"}
{"url": "https://www.monitor.bg:443/bg/a/view/40-000-litra-petrol-se-razljaha-kraj-chili-171649", "text": "Около 40 000 литра петрол се изля край Чили след инцидент при терминал на минна компания на патагонския остров Гуарельо. Разливът е станал в зона, известна с чистотата на водата си и с богатата си екосистема, в най-южните части на Чили. В същия района работи Тихоокеанската минна компания (CAP), една от най-големите в страната. Военни кораби от чилийския флот бяха изпратени, за да помогнат за ограничаване на щетите. С тях пътува и екип от специалисти в борбата със замърсяването. Води се разследване. Междувременно стана ясно, че На среща с китайския външен министър Ван И чилийският президент Себастиан Пинера е призовал китайските власти да помогнат за намирането на решение на венецуелската криза. Пинера е изразил притеснения от влиянието на кризата във Венецуела върху региона и е помолил за съдействието на Пекин при намиране на решение.", "date": "2019.07.28", "title": "40 000 литра петрол се разляха край Чили"}
{"url": "https://www.monitor.bg:443/bg/a/view/dvama-v-aresta-za-klane-v-roman-171669", "text": "Кръв се ля край блок, населен с роми в Роман в събота вечерта. Между 31-годишният Георги и връстникът му Тошко избухнал жесток скандал. Около тях се събрали роднините им, които също се включили в караницата. Двамата мъже започнали да се млатят, а съпругата на Георги се изплашила, че двете й деца могат да пострадат. Тя почнала да ги гони от мястото, но Тошко замахнал с нож към нея. За да отърве жена си, Георги застанал между нея и нападателя и острието се забило в гърба му. Това разказва Мариан, който е брат на наръгания. Сигнал за клането е подал към 20 часа 52-годишният Митко - баща на пострадалия. Той казал на ченгетата, че Тошко е избягал. На мястото пристигнали патрулки и линейка, която откарала Георги до спешния център в Роман, а после и до Враца. Там лекарите установили, че има прободна рана в лявата част на гръдния кош, закърпили я и го оставили за лечение. Но Георги не останал дълго в болницата и на своя глава си тръгнал същата вечер. В неделя сутринта обаче състоянието му се влошило и роднините му отново извикали линейка. Полицаите открили и арестували Тошко. Те щракнали белезниците и на бащата на Георги. Уведомен е дежурен обвинител при районната прокуратура в Мездра. По случая в полицейското управление Роман е образувано досъдебно производство, съобщиха от областната дирекция на МВР във Враца.", "date": "2019.07.28", "title": "Двама в ареста за клане в Роман"}
{"url": "https://www.monitor.bg:443/bg/a/view/mlad-shofior-ubi-pri-chelen-udar-tinejdjyr-171657", "text": "19-годишен шофьор от пазарджишкото село Драгор навлезе в насрещното и след челен удар в микробус причини смъртта на 16-годишно момче от Ракитово. Тежко ранена е и жена от буса, която е настанена в болницата в Пазарджик с опасност за живота. Инцидентът е станал на моста на река Луда Яна на изхода от Пазарджик по пътя за Пловдив в неделя сутринта, съобщи говорителят на местната Областна дирекция на МВР Мирослав Стоянов. Движейки се по посока за Пловдив микробус, превозващ селскостопански работници от Ракитово, е бил ударен от лек автомобил \"Опел\", който навлязъл в лентата за насрещно движение. В резултат на удара бусът се е преобърнал на пътя, починало е 16-годишно момче от Ракитово, возещо се в него, а жена от същото возило е транспортирана в болница с различни травми и наранявания. Водачът на микробуса е 50-годишен мъж от Ракитово, а този на лекия автомобил \"Опел\" е тийнейджър на 19-години от пазарджишкото село Драгор. На мястото на катастрофата бе извършен оглед от дежурна група при РУ-Пазарджик.Временно пътя за Пловдив в района до село Мало Конаре беше затворен, но след приключване на огледа движението по участъка бе възстановено. За по-малко от 6 месеца на това място-на новия мост над река Луда Яна преди село Мало Конаре това е втора трагедия, след като мъж от Пазарджик на връщане от града под тепетата загина, ударен от навлязъл в насрещната лента автомобил. Участъкът в този район е прав и предразполага шофьорите да карат бързо.", "date": "2019.07.28", "title": "Млад шофьор уби при челен удар тинейджър "}
{"url": "https://www.monitor.bg:443/bg/a/view/zam-ministyr-janko-ivanov-merkite-sreshtu-chumata-po-svinete-sa-zadyljitelni-i-prinuditelni-171659", "text": "„Борбата ще бъде безкомпромисна. Няма как да съвместим тези стопанства от тип „заден двор“, да ги кажем кочини, с борбата с болестите… Мерките срещу това заболяване имат задължителен и принудителен характер! Задължителен и принудителен! Ако методът на убеждението не е дал своя резултат, да знаят, че ще има и принуда. Няма да се остави свиневъдството да умре с тази болест“. Това заяви в предаването „Неделя 150“ зам.министърът на земеделието Янко Иванов. Той коментира разликите между стъпките, които се предприемат у нас срещу заразата и тези в Чехия, където са успели да се справят с болестта. По думите му, не сме успели да намалим популацията на дивите свине, тъй като ловците също пренасят заразата. В Чехия пък за отстрела на глиганите била ангажирани специалните служби, тъй като контролът за санитарните мерки при военните е много по-строг. Другата мярка, която задължително се налага при епидемия е изчистване на личните стопанства, но властите не са се справили с този проблем. Третият неуспех, според зам.министъра е в недостатъчната комуникация и информираност на обществото. Според депутата от ДПС Бюрхан Абазов пък неуспехът е в четири направления. Той коментира, че и контролът на гранично-пропусквателните пунктове също не е на нужното ниво. Абазов си „направил труда“ да разгледа картата на нововъзникналите огнища. Всички били на 30-40 км от основното, което означава, че хората са изнасяли прасета и така са разнасяли заразата.", "date": "2019.07.28", "title": "Зам.министър Янко Иванов: Мерките срещу чумата по свинете са задължителни и принудителни"}
{"url": "https://www.monitor.bg:443/bg/a/view/selena-gomes-polja-rojden-den-s-baba-si-i-djado-si-v-italija-171661", "text": "Любимката на тийнейджърките Селена Гомес отпътува за Италия, за да отпразнува своя 27-и рожден ден. Звездата от „Магьосниците от Уейвърли Плейс“ отбеляза повода в компанията на някои от най-добрите си приятелки. Сред най-важните гости на празничното пътешествие обаче се оказаха баба й и дядо й. „В момента тя се наслаждава на почивката си в Рим и Капри. Забавлява се и релаксира в компанията на нейните баба и дядо. В същото време Селена няма търпение да се прибере и да се захване отново за работа“, разкрива говорителят на Гомес пред сп. People. „Ами, вече съм на 27 години. Това се случи и този път. Обичам ви“, написа изпълнителката на Bad Liar в социалните мрежи.", "date": "2019.07.28", "title": "Селена Гомес поля рожден ден с баба си и дядо си в Италия"}
{"url": "https://www.monitor.bg:443/bg/a/view/arestuvaha-britanka-za-lyjliv-signal-za-iznasilvane-v-kipyr-171648", "text": "Кипърската полиция арестува 19-годишна британка по подозрения, че е дала фалшиви показания за групово изнасилване, заради което бяха задържани дванайсет израелски тийнейджъри. Израелците, седем от които още са в ареста, ще бъдат освободени. Дванайсетте израелци бяха задържани по заповед на съд, след като 19-годишната британка се оплака, че е била нападната в хотелска стая в курорта Агия Напа. Младежите отхвърлиха обвинението. \"Не е имало никакво изнасилване\", каза друг източник от полицията. Израелският министър на образованието Рафаел Перец заяви по повод случая в Кипър, че трябва да се проучат подробностите. \"Сигурни сме, че децата на Израел имат най-високи морални стандарти\", каза Перец.  ", "date": "2019.07.28", "title": "Арестуваха британка за лъжлив сигнал за изнасилване в Кипър"}
{"url": "https://www.monitor.bg:443/bg/a/view/iznesoha-7-t-otpadyci-ot-buzludja-sled-sybora-171673", "text": "Над 7 тона битови отпадъци, събрани в 300 чувала са били изнесени в събота и неделя от Историческата поляна и околността й на връх Бузлуджа, съобщиха от община Казанлък . Уборката е била направена от 12 служители на общинското предприятие „Комунални дейности и поддръжка на инфраструктурата“, част от боклука е бил събран извън  12-те еднокубикови контейнери тип „Бобър“, разположени на място в съответствие с подписан договор между администрацията и местното ръководство на БСП. „Според сключения договор с политическата партия, Общината изпълни ангажимента да окоси и да изчисти мястото. Още в съботния следобед, след прибирането на търговските сергии, дейностите по събиране на боклука започнаха и завършиха преди час днес./неделя/“, се казва в прессъобщение до медиите. От БСП-Казанлък припомниха, че са платили авансово 6 300 лв за описаните дейности, почистването е трябвало да стартира веднага след приключването на събора и изтеглянето на транспортните средства от поляната и паркингите.Активисти на левицата пресметнаха , че при 40 000 души  и 7 т боклук се падало средно под 150  грама на участник, колкото тежали пластмасова тарелка и книжна салфетка. Редовни търговци в бузлуджанската проява пък допълват, че в събота са продали над 60 000 кебапчета, пържоли и кюфтета, за по 1,5-2,00 лв бройката.Отделно били сладоледените изкушения, магнитчетата,знаменцата и сувенирите.Направеният оборот надхвърлял двумесечните сборове в пет средни по големина общини. На снимките Близо 400 полицаи и жандармеристи от Стара Загора, Кърджали, Сливен, Хасково  и Пловдив се грижеха за реда край Историческата поляна извън осигурената от Позитано 20 частна охрана Над 150 са били химическите тоалетни, монтирани специално за събора на Бузлуджа", "date": "2019.07.28", "title": "Изнесоха 7 т отпадъци от Бузлуджа след събора"}
{"url": "https://www.monitor.bg:443/bg/a/view/ashli-bensyn-si-tatuira-inicalite-na-kara-delevin-171660", "text": "Звездата от „Малки сладки лъжкини“ Ашли Бенсън се обясни на половинката си Кара Делевин с татус. Това откриха наблюдателни фенове, след като актрисата дефилира на фотосесия с нов омастилен надпис – CD, каквито са инициалите на модела. Още преди дни чаровната блондинка бе засечена в студиото на майсторът на татуси на звездите Джон Бой. Макар че екранната Хана така и не публикува снимка с крайния резултат, по-късно тя качи своя снимка, рекламираща новата линия на марковите очила Privé Revaux. Именно там феновете забелязаха надписът CD, който е омастилен от лявата страна на бюста на звездата. Бенсън и Делевин са заедно от вече година. Макар връзката им да е запечатвана многократно от фотографите обаче двете така и не говорят открито за връзката си в публичното пространство. „Тя е от хората, които ми помогнаха да заобичам себе си, когато наистина имах нужда от това. Тя ми показа какво е истинска любов и ми показа как да я приема, което се оказа по-трудно, отколкото съм предполагала. Обичам те“, с тези думи Делевин се обърна към любимата си преди около месец, но не назова име.", "date": "2019.07.28", "title": "Ашли Бенсън си татуира инициалите на Кара Делевин"}
{"url": "https://www.monitor.bg:443/bg/a/view/fibank-premina-pregleda-na-kachestvoto-na-aktivite-i-stres-testa-171658", "text": "На 26 юли 2019 г. Европейската централна банка (ЕЦБ) публикува резултатите от цялостната оценка на качеството на активите за 2018 г., в която участваха шест български банки. Оценката беше извършена от Ernst & Young, под ръководството на ЕЦБ, със съдействието на Банката. Прегледът на качеството на активите (AQR) и стрес тестът представляват прилагане на теоретичен и консервативен (пруденциален) модел за оценка на риска на активите на Банката. Fibank, чийто активи са в размер на 9.538 млрд. лв., е четвъртата по големина на активите банка в България и втора по размер на кредити към българския бизнес. Оценката прегледа вътрешните правила и процедури и тяхното съответствие с регулаторните изисквания. В AQR бяха включени 78% от общия кредитен портфейл и 95% от корпоративния портфейл. Първа инвестиционна банка отговаря на регулаторните капиталови изисквания съгласно чл. 92 от Регламент (ЕС) № 575/2013 на Европейския регламент и на Съвета. При прилагането на негативния сценарий на стрес теста, включващ неблагоприятни икономически дисбаланси и продължителен спад в икономиката на страната, Банката би имала нужда да изгради допълнителен капиталов буфер от 262,9 млн. евро. Към 30 юни 2019 г. Fibank е осигурила 130 млн. евро от допълнителния капиталов буфер, както следва: 1) Печалба преди провизии от 65 млн. евро за първото полугодие на 2019 г.; 2) Провизии по кредити в размер на 37 млн. евро в резултат на въвеждането на МСФО 9, отчетени във финансовите отчети за 2018 г.; 3) Погасени кредити и допълнителни обезпечения по експозиции от проверката в размер на 28 млн. евро. Fibank ще адресира оставащата сума от 133 млн. евро с печалбата си от дейността, с де-рискинг на кредитния портфейл, както и с други допустими мерки. Първа инвестиционна банка продължава да следва своята стратегия за подобряване на качеството на кредитния си портфейл и укрепване на капитала като основа за растеж.", "date": "2019.07.28", "title": "Fibank премина прегледа на качеството на активите и стрес теста"}
{"url": "https://www.monitor.bg:443/bg/a/view/sam-kendriks-sys-skok-za-istorijata-171672", "text": "Световният шампион в овчарския скок Сам Кендрикс записа третото най-добро постижение в историята в дисциплината. Той спечели златото от шампионата на САЩ по лека атлетика в Де Мойн, Айова, като преодоля феноменалните 6,06 м. Само световният рекордьор Рено Лавиени (Фр) и легендата Сергей Бубка (Укр) са скачали някога повече от него. Големи изненади се получиха в бягането на 400 м на първенството, което е и квалификация за световното в Доха през септември. При мъжете Фред Керли записа седмото най-добро постижение в историята на американския турнир. Шампионът на САЩ от 2017 г. спря хронометрите на 43,64 сек. и остави зад себе си световния рекордьор на закрито Майкъл Норман (43,79), който е считан за фаворит за Доха. При жените Алисън Филикс остана за първи път в професионалната си кариера без място в националния тим на САЩ в индивидуална дисциплина. Най-успешната US лекоатлетка завърши 6-а с време 51,94 сек. Тя се върна на пистата 8 месеца след преждевременното раждане на дъщеря си и участва само в тази дисциплина. Все пак Филикс най-вероятно ще попадне в състава на щафетата за 4х400 м. \"Трудно е да кажа, че съм разочарована. Здрава съм и имам семейство, а това е всичко, което мога да поискам. А и все още правя това, което обичам. В момента съм в добра форма и мисля, че мога да помогна поне на щафетата. Ако не, мога да бъда и мажоретка\", каза 33-годишната Алисън.", "date": "2019.07.28", "title": "Сам Кендрикс със скок за историята"}
{"url": "https://www.monitor.bg:443/bg/a/view/hubchev-vyvede-dve-shemi-v-levski-171667", "text": "Треньорът Петър Хубчев тренира два състава през уикенда с оглед на задаващите се тежки мачове с „Ботев“ (Пд) в първото домакинство за шампионата утре и реванша с АЕК (Ларнака) от Лига Европа в четвъртък. През уикенда специалистът проведе по нетрадиционни занимания, в които паралено с тактиката за срещата с „канарчетата“ бяха обсъждани и приомите, които наставникът ще приложи спрямо кипърският съперник. Така на „Герена“ се обособиха два състава, които ще трябва да изпълнят задачата максимум с постигането на две победи в рамките на три дни. Добрата новина за Хубчев е, че вече има достатъчно опции за стартова единайсеторка, като днес в игра може и Асен Чандъров. Единственият отсъстващ е Ивайло Найденов, който е повален от вирус. Очаква се в атаката срещу „Ботев“ пак да стартира Дени Алар, а срещу АЕК Хубчев обсмисля ход със Станислав Костов. Най-новото попълнение Найджъл Робърта също се готви за реванша от Лига Европа на „Герена“ и вероятно ще пропусне мача с пловдивчани. Ситуацията с Насиру Мохамед е по-особена, тъй като Хубчев ще му отдели специално внимание, докато се приспособи към изискванията му. След мача в Кипър, където крилото влезе като резерва, треньорът заяви, че Мохамед не показва някои неща, които би трябвало да може с оглед мястото, от което идва. Така че като с „Ботев“ отново ще е Станислав Иванов. „Сините“ очакват пълни трибуни за първото си домакинство, а подготовката сред феновете за двубоя тече от няколко дни. Привържениците планират и мощна подкрепа за тима на последната му тренировка преди мача с АЕК, тъй като двубоят отново е при закрити врата. Глен Ниберг пък бе определен от УЕФА за главен съдия в реванша от втория квалификационен кръг на Лига Европа. Двубоят между двете единайсеторки е в четвъртък, а \"сините\" имат да наваксват пасив от три гола.", "date": "2019.07.28", "title": "Хубчев въведе две схеми в „Левски“"}
{"url": "https://www.monitor.bg:443/bg/a/view/tornado-popilja-krajbrejieto-na-rim-ubi-mlada-jena-v-kolata-j-171651", "text": "Торнадо вдигна нощес във въздуха край Рим млада жена с личния й автомобил и ги стовари зад оградата на столичното летище Фиумичино. За съжаление жената загива на място и когато служителите на аерогарата я откриват рано тази сутрин недалеч от една от пистите, не им остава нищо друго освен да извикат линейка, за да откара тялото й за аутопсия в най-близката болница. Бащата на загиналата обясни през сълзи на репортери, че 26-годишната му дъщеря била тръгнала късно снощи до близка денонощна бензиностанция, за да си купи цигари и повече не се върнала. Освен че взе жертва, развихрилата се след полунощ в Рим и околностите страховитата буря нанесе големи щети. В самия Вечен град взивената от природата водна бомба превърна множество подлези в басейни, правейки невъзможно движението през тях. Залети бяха и няколко станции на местното метро, които бяха затворени. Непроходими до обяд за моторни превозни средства останаха десетки улици, като платната на едни от тях бяха под 50 – 60 см вода, а други останаха преградени от паднали дървета и накамарени боклукчийски кофи. Най-големи са обаче щетите по намиращото се на двайсетина километра източно от Рим крайбрежие на Тиренско море, където столичани обичат да почиват през лятото. Там бяха буквално помляни от завихрилото се торнадо кафенета, ресторанти, плажни съоръжения, десетки жилищни сгради и производствени халета пък останаха без покриви. Въобще буреносни ветрове и проливни дъждове, връхлетели снощи и през нощта цяла Централна Италия, направиха големи поразии. За съжаление лошото време взе и две други жертви, като първата е възрастен мъж, който бил удавен от придошли води докато пременавал през подлез до град Арецо в областта Тоскана. Третата жертва от мрачния съботен ден е участничка в планински маратон, която била покосена от мълния.", "date": "2019.07.28", "title": "Торнадо попиля крайбрежието на Рим, уби млада жена в колата й"}
{"url": "https://www.monitor.bg:443/bg/a/view/ruski-podvodnichar-zarjaza-tihija-okean-i-se-zaseli-pod-balkana-171645", "text": "Бивш офицер от руска атомна подводница живее от няколко години в  павелбанското село Габарево, където според една от хипотезите са били погребани оцелелите от болшевишкия разстрел  наследници на императорския трон  Анастасия и Алексей. Прекаралият 18 дълги години в дълбините на Тихия океан капитан-лейтенант Константин Арнет признава, че за легендата чул едва след като купил къщата на доскорошния си хазяин, бивш офицер от БА  след няколко гостувания в България.Повод да идва тук със семейството си била прочутата хисарска минерална вода, която се отразявала благотворно на съпругата му. В крайна сметка оставили апартамента в Москва на дъщеря  си и се заселили за постоянно. Тук е едно райско местенце, имам тишината спокойствието, добрите съседи, нови приятели, обяснява мъжът, който е ръководел група от специалисти в  ядреното чудовище, което можело с месеци да престои на дъното на океана, в очакване на сигнал за атака срещу евентуалния враг. С усмивка обяснява, че няма как да навлиза в подробности за „службата“, все пак е само до преди 5-6 години е бил под пагон, но това не му пречи сред приятелите му да е ексразузнавачът Радион Попов, бивш зам. министър на външните работи и познавач на нещата в Близкия изток. След отеглянето си от активната дипломация Попов се установи в съседното на Габарево село Скобелево и се занимава с отглеждане на маслодайна роза и добив на розово масло. „Костя е душа човек, откакто се е заселил тук не пропуска по различни поводи да участва в поднасяното на цветя пред паметници, свързани с Русия и освобождението на България от турско робство.Харесва му у нас, дори е понаучил и езика…“, коментира разведката. Руснакът Арнет е само един от половин дузината чужденци, които са се установили за постоянно в Габарево, а в недалечното градче Шипка е истинско стълпотворение от пришълци, разказва кметицата Василка Панайотова. Тя преброява 9 натурализирани шипканлии от националности: англичани, ирландци, французи, руснаци , израелци, алжирци,гърци и японци, като те на практика проправили „пъртината“ за интернационализиране на града. Първият пришълец от Страната на изгряващото слънце  в града през далечната 1999 година, преводачът Лео Такада вече  е покойник, споминал се в село Каравелово, където се преместил да живее по различни причини.Там обаче останала вдовицата му Сатоми, която не след дълга хвърлила траура и се задомила за местния животновъд Георги Гърев. Двамата се запознали и обикнали докато изучавали  стари градски песни в пенсионерския клуб. „Преди време, когато пристигна семейство Такада се заговори, че след тях ще дойдат стотици, ако не и хиляди японски пенсионери, които ще си харчат в България парите, но това така и не се случи.За сметка но това обаче сега сме може би най-интернационално представеното българско селище…“, смее се Панайотова и уточнява че очаква скоро и поляк, бивш футболист от националния отбор , който наскоро заявил желанието си да замени Варшава с Шипка. 21 граждани на страни извън ЕС са се установили за постоянно в Стара Загора и селата на общината през първите 6 месеца на тази година, показва справката от дирекция ГРАО.Най-много са от южната ни съседка Турция /11/, а 4 са от различни райони на Украйна.По един - двама има от държави в Азия, Африка и Южна Америка, някои дошли след сватба с българка, други просто решили да прекарат старините си далеко от световната шумотевица.", "date": "2019.07.28", "title": "Подводничар заряза Тихия океан и се засели под Балкана"}
{"url": "https://www.monitor.bg:443/bg/a/view/bylgarin-e-svetoven-viceshampion-po-pluvane-171654", "text": "Българин стана световен вицешампион по плуване при това в най-бързата дисциплина 50 м свободен стил. Направи го състезаващият се за Гърция Кристиян Голомеев по време на първенството в Южна Корея. Във финала на дисциплината той регистрира 21,45 сек., като подели второто място с бразилския ас Бруно Фратус. По-бърз от тях бе единствено американската звезда Кейлъб Дресъл, който подобри рекорда на шампионатите с времето си от 21,04 сек. В рамките на 2 часа Дресъл записа златен хеттрик и взе 6-ата си титла от Корея и 13-а от последните 2 световни първенства. Кристиян е син на Цветан Голомеев - дългогодишен национален рекордьор на 50 и 100 м св. стил, участник на две олимпиади. Той е роден в България на 4 юли 1993 г., но при раждането майка му Кристина умира, а баща му решава да напусне родината и отглежда сина си в Гърция. Племенник е на легендарния ни баскетболист Атанас Голомеев. Талантливият плувец завърши университета в Алабама, а от есента води подготовка в прословутата школа „Тим Елит Акуатик“ под ръководството на големия треньор Дейвид Марш в Сан Диего, Калифорния. Във въпросната академия Марш е подготвил над 50 олимпийци от 20 нации. Сред по-изявените състезатели са Райън Лохте и Антъни Ървин. Българското участие в Южна Корея завърши с 27-ото място на 400 м съчетано плуване на Светлозар Николов. Пловдивчанинът даде време от 4:26,88 мин.", "date": "2019.07.28", "title": "Българин е световен вицешампион по плуване"}
{"url": "https://www.monitor.bg:443/bg/a/view/300-evakuirani-zaradi-pojar-v-germanija-171647", "text": "Около 300 души бяха евакуирани от къмпинг близо до крайбрежието на Северно море след като гъстият дим от избухнал наблизо пожар започнал да се превръща в опасност за тяхното здраве.  Огънят се е разпалил в късните часове на съботния следобед на засадено с царевица поле край езерото Крансбург, на около 100 километра западно от Хамбург. 68 души са преминали през лечение заради вдишване на големи количества от дима, а седем души са хоспитализирани. Полицията съобщи, че повече от 200 души са били изпратени на мястото за да се борят с пожара. Когато огънят е избухнал в къмпинга е имало около 1,800 души. Все още не е ясно какво е причинило инцидента като властите подозират повреда в работещ на полето комбайн.", "date": "2019.07.28", "title": "300 евакуирани заради пожар в Германия"}
{"url": "https://www.monitor.bg:443/bg/a/view/jasen-todorov-krajno-vreme-e-glavnijat-prokuror-na-bylgarija-da-byde-izlychen-ot-prokurori-171656", "text": "\"Висшият съдебен съвет (ВСС) не се състои от случайни хора, които са срещнати по улицата. Самата кандидатура е подкрепена от много хора\". Така бившият съдебен кадровик и настоящ следовател в Националното следствение Ясен Тодоров коментира пред \"Канал 3\" единодушната номинация на Иван Гешев за главен прокурор от Прокурорската колегия на ВСС.   \"Мога да кажа, че донякъде ме изненада единодушието на номинацията на Иван Гешев. Такива номинации могат да правят само членове на Колегията и правосъдния министър. Прокурорската колегия стигна до това не спонтанно и в последния момент, а с поредица от действия и най-вече след среща с Камарата на следователите, като в общи линии беше очертана визията на кандидата. Тази кандидатура напълно се припокрива с профила. Крайно време е главния прокурор на България да бъде излъчен от прокурори\", коментира още Тодоров, който е член на ръководството на съсловната организация на следователите. \"Ние считахме, че кандидатът трябва да е от нашите редици. Всеки започващ сега тепърва работа може да се надява, че ако работи професионално може да стигне до тук\", посочи още магистратът. Ясен Тодоров допълни, че издигането на Гешев ще е \"много добър стимул\" за магистратите, защото те виждат, че за главен прокурор е предложен магистрат, който е започнал от най-ниското ниво в йерархията. \"Не знам дали ще бъде предложена втора номинация. Това е само началото на състезанието, за Иван Гешев има 11 човека гласували, но има още 6, които трябва да убеди в положителната визия и качествата си\", каза Тодоров с напомнянето, че за да има успешен избор, то кандидатурата трябва да събере минимум 17 от гласовете на 25-те членове на ВСС. \"Демократична България\" са хората, които правят рекет и тормоз върху легитимен орган. На българските граждани трябва да им е ясно, че не улицата избира главния прокурор. Тези, които попадат под ударите на закона, най-много роптаят срещу Иван Гешев. Един много положителен факт в неговата работа е, че си влиза като обвинител в залата по делото за фалита на КТБ. Той е запознат с това дело и съм го чувал да казва, че не може да бяга от отговорност\". Така Тодоров коментира атаките и протестите срещу номинацията на зам-главния прокурор. \"Бих дал съвет на Иван Гешев: въпреки помията, която ще се излее върху него, трябва да бъде равно отдалечен от всички обекти, както и да прилага закона в цялата му строгост\", каза още следователят.", "date": "2019.07.28", "title": "Ясен Тодоров: Крайно време е главният прокурор на България да бъде излъчен от прокурори"}
{"url": "https://www.monitor.bg:443/bg/a/view/arestuvaha-godenika-na-djordj-majkyl-sybarjal-kyshtata-na-muzikanta-171652", "text": "Годеникът на Джордж Майкъл е бил арестуван в Лондон, защото разрушавал къщата, в която е живял с музиканта. Според „Сън“ Фади Фауаз бил бесен, след като роднините на певеца го накарали да напусне имота, струващ 5 милиона лири, понеже не бил включен в завещанието. Съседите чули страшен шум от дома на Майкъл, видели Фади да се вихри на покрива, да хвърля разни неща оттам в тяхната градина и повикали полиция. Мъжът продължавал да живее в къщата, която споделял с любимия си, и след неговата смърт по Коледа на 2016 г. Фауаз вдигна шум около себе си, когато няколко дни след смъртта на Джордж Майкъл обяви в социалните мрежи, че певецът се е самоубил и че неведнъж е правил опити да сложи край на живота си. Миналата година стана ясно, че според завещанието на звездата с кипърски корени той не е оставил нищо в наследство на Фади от своето състояние от 96,7 милиона паунда. Когато семейството поискало Фауаз да се изнесе от къщата в лондонския „Риджънтс Парк“, той заявил, че ще я напусне само „с краката напред“. След ареста му тази седмица близките повикали строителни работници да обезопасят имота, да сменят ключалките и счупените прозорци. Източник, близък до семейството, казва пред „Сън“, че изгонването на Фади оттам е било дълъг процес. „Той се кълнеше, че Джордж го е уверил, че може да остане в дома толкова дълго, колкото желае, и Фади мислеше, че това е справедлива уговорка“, твърди източникът. Според полицията роденият в Австралия 45-годишен безработен фризьор е нанесъл сериозни щети на имота. Съсед заявил, че след като Фауаз е бил освободен под гаранция, спял на балкона, защото къщата на практика била станала неизползваема.", "date": "2019.07.28", "title": "Арестуваха годеника на Джордж Майкъл, събарял къщата на музиканта"}
{"url": "https://www.monitor.bg:443/bg/a/view/preslava-gotvi-nov-album-171650", "text": "Попфолк певицата Преслава зарадва почитателите си, като обяви, че съвсем скоро ще издаде първия си музикален албум от осем години насам. Новината идва само седмица, след като на бял свят се появи последното парче на младата майка - „Пиян“. То, както и още 7 други доказали се хитове на звездата ще намерят място в новия диск. Нещо повече, Преслава ще погъделичка любопитството на феновете си и с пет непознати и неиздавани до този момент песни. За малко повече от седмица пък 2,78 милиона меломани изслушаха „Пиян“ в официалния канал на Планета тв в YouTube. Голяма част от феновете изразиха подкрепата си към парчето в секцията за коментари. Най-обсъждана обаче остава пластичната интервенция, на която се подложи певицата. „Като изключим новото лице на Преслава песента е яка“, „Преслава: Докторе,новата ми песен \"Пиян\" я посвещавам на теб!“ и „Чувам Преслава, гледам Галена“ гласят само част от коментарите под официалното видео на „Пиян“. Самата звезда също наруши мълчанието по въпроса, като коментира причините, довели до пластичната операция. Няма нужда да ви казвам, че не харесвах формата на стария си нос. След като така или иначе трябваше да изтърпя дискомфорта на следоперативното лечение, реших да съчетая едното с другото\", откровена е Преслава.", "date": "2019.07.28", "title": "Преслава готви нов албум"}
{"url": "https://www.monitor.bg:443/bg/a/view/pisatel-na-marvel-taryn-edjyrtyn-shte-nasledi-hu-djakman-kato-vyrkolaka-171646", "text": "Тарън Еджъртън да влезе под кожата на Върколака – това предвижда авторът на комикси за „Марвел“ Марк Милар. Прогнозата си писателят направи в социалните мрежи, където заяви: Мнозина фенове на комиксите си спомнят, че още през 2002 г. Милар предсказа, че Робърт Дауни Джуниър ще влезе под костюма на Железния човек, като първия филм за Тони Старк бе факт цели шест години по-късно. След като преди две години Хю Джакман пък окончателно се отказа от ролята, пътят на Върколака към вселената от супергерои на „Марвел“ е открит. Самият Еджъртън, който се превърна в любимец на киноманите, след като изигра Елтън Джон в „Рокетмен“, отказа да има разговори за подобен проект. Макар че изрази желание да се включи в евентуален филм на „Марвел“, звездата от „Кингсмен“ обясни, че крачка в такава посока все още не е направена от никого.", "date": "2019.07.28", "title": "Писател на „Марвел“: Тарън Еджъртън ще наследи Хю Джакман като Върколака"}
{"url": "https://www.monitor.bg:443/bg/a/view/pochina-zvezda-ot-novite-sysedi-171653", "text": "Актьорът Едуардо Гомес, когото българските телеманиаци разпознават като Макси от испанската комедия „Новите съседи“ е починал. Това съобщи в социалните мрежи сценаристът Алберто Кабайеро. Причината за кончината му е все още неизвестна, като близките му все още пазят мълчание по въпроса. Гомес имаше здравословни проблеми още от миналата есен, като btv припомня, че последната снимка на звездата в Инстаграм е именно от болницата. Гомес е поел последния си дъх днес, само един ден след като отпразнува 68-ия си рожден ден. коментира Кабайеро. Кариерата на Гомес като артист стартира сравнително късно – през 90-те години на миналия век, като участва предимно в телевизионни продукции.", "date": "2019.07.28", "title": "Почина звезда от „Новите съседи“"}
{"url": "https://www.monitor.bg:443/bg/a/view/madrid-ne-vjarva-na-zidan-171655", "text": "„Реал“ (Мадрид) донесе поредно разочарование на своите привърженици след тежкото поражение от „Атлетико“ (Мадрид) с 3:7 и вече дори доверието към Зинедин Зидан е сринато. Според мащабна анкета на „Marca“ цели 64% (при общо 223 384 гласували) отговарят с „не” на въпроса „Зидан ли е идеалният треньор за новия проект на „Реал“?”. Привържениците са разделят на три при запитването кой носи отговорност за крушението, като вината се разпределя между треньора (34%), играчите (33%) и ръководството (33%) при 223 439 гласували. Запитани дали „Реал“ се нуждае от Пол Погба, 60 на сто отговарят утвърдително (208 541 гласували). Феновете на кралския клуб обаче са категорични, че привличане на Погба не би решило проблемите на отбора - цели 92 процента. Запалянковците не желаят Неймар на „Сантиаго Бернабеу”, като при 207 502 анкетирани 60% са против. Запитани кого от „старата гвардия” биха продали, с най-много гласове за продажба са: Лукас Васкес (73%), Начо Фернандес (73%), Марсело (72%) и Тони Кроос (71%). В анкетата не е включено името на сигурния напускащ Гарет Бейл, който е на часове от представянето си в „Джиансу Сунинг“. Уелският национал вече пристигна в Китай, а видеото, което показва как слиза от самолета, бързо обиколи социалните мрежи. Очаква се крилото да подпише договор за три години, който ще му донесе общо 66 млн. евро. С освобождаването от голямата заплата на Бейл, „Реал“ ще може да си позволи да купи Пол Погба. „The Sun“ твърди, че офертата ще е на стойност 166 млн. евро.", "date": "2019.07.28", "title": "Мадрид не вярва на Зидан"}
{"url": "https://www.monitor.bg:443/bg/a/view/zatvornici-sytvorili-orel-emblema-na-starozagorskata-poshta-171644", "text": "В работилница към затвора в Стара Загора е била направена фигурата на орела с разперени криле и писмо в човката, която украсява  вече 67 години сградата на централната поща в Града на липите и която е станала култов ориентир за срещи на влюбените. Малцина в Стара Загора обаче знаят защо точно царствената птица е била избрана за украса на сградата, проектирана някога от арх. Христо Атанасов и построена за по-малко от две години с пари от бюджета на някогашното царство България. Оказва се, че изборът на символа е бил в резултат на много и ожесточени спорове, повечето настоявали там да има пощенски гълъб, разказва преживе арх. Христо Димов, но в крайна сметка станало ясно, че за да бъде видима фигурата му , покачена на 7-метрова колона тя трябва да бъде неестествено увеличена и ще изглежда гротескно. Тогава се спрели на орела, макар той да не е сред символите на пощенските услуги. Взето било решение да има дори два орела, а с художественото изпълнение бил ангажиран току що завършилият художествената академия и бъдещ неин зам.ректор и декан на факултета по приложни изкуства проф. Драган Лозенски. Едва 21-годишният ваятел нарисувал фигурите /близки до тези, които украсяват от 1891 г. столичния Орлов мост/ и дори сключил договор, по силата на който трябвало да му бъдат заплатени 13 000 тогавашни лева.Превозът и самият монтаж било ангажимент на държавата. Договорът е от октомври 1931-а, но не след дълго настъпила промяна, като сумата била намалена, а орелът трябвало да бъде самотен, уточнява малко преди да почине през 1999 година проф. Лозенски, четем в изследване по темата на проф. д-р Светла Димитрова, дълго време директор на старозагорския музей, а сега ръководител на ЕМО „Етъра“ край Габрово. Според художника Димитър Караджов /1907-2000 г./ изпълнението на орела е било дело на майстори от затвора, те използвали специална скулптурна смес. По него време той е бил учител в Стара Загора и се познавал с Лозенски от времето на студентството в академията. Заедно с монтажа на орела бил поставен и часовниковия механизъм на върха на специално проектираната кула. Отброяващият времето механизъм е бил доставен  Германия, а четирите циферблата и бронзовата камбана са направени в софийската фабрика „Гномон – Георги Хаджиниколов“, чийто собственик е поддържал колекцията царски часовници, разказват летописците.През десетилетията е имало и гласове, настояващи за махането на орела под претекст че бил символ на монархията, но така и никой не се решил да посегне към творбата на Драган Лозенски. За сметка на това часовникът е бил ремонтиран многократно, дори се наложило отливане на нова камбана, защото старата се спукала. Сред серия от поправки от няколко седмици механизмът му отново е спрял и общинарите търсят специалист, който да го излекува от хроничното заболяване.", "date": "2019.07.28", "title": "Затворници сътворили орел - емблема на старозагорската поща"}
{"url": "https://www.monitor.bg:443/bg/a/view/tok-udari-30-godishen-blagoevgradchanin-dokato-smenja-krushka-v-krychma-myrtyv-e-171637", "text": "Ток удари 30-годишен благоевградчанин, когато се опитал да смени крушка в кръчма. Трагичният инцидент е станал снощи около 23 часа в село Мурасалево, община Кочериново, където младият мъж се запил с компания.  Единствената осветителна крушка в местната кръчма гръмнала и младият мъж веднага се качил на стол, за да я смени. Бръкнал с пръсти, за да развие фасунгата и токът фатално го  е треснал. 30-годишният мъж е починал на място, повиканите медици от телефон 112 само са установили смъртта му.", "date": "2019.07.28", "title": "Ток уби 30-годишен благоевградчанин, докато сменя крушка в кръчма "}
{"url": "https://www.monitor.bg:443/bg/a/view/marija-bakalova-edna-aktrisa-s-dusha-na-nomad-171640", "text": "Актриса със спартанска дисциплина на опитен професионалист и вълнение, присъщо на малко дете преди Коледа – така накратко можем да опишем младата надежда на БГ киното Мария Бакалова. За нея със сигурност тепърва ще се говори, а за това ни подсказва и наградата й за най-добра актриса от филмовия фестивал в Торонто, където участва миналата година с лентата „Трансгресия“. Нещо повече, името й е замесено и в „Бащата“ - филма, който предизвика истински фурор, след като грабна заветния Кристален глобус в Карлови Вари. Режисьорите Петър Вълчанов и Кристина Грозева са популярни с практиката си да набелязват актьорите, с които искат да работят в проектите си, още на сценарно ниво. Това, оказва се, се случва и с Мария, на която е поверена ролята на главната героиня (екранната съпруга на Иван Савов и майка на Иван Бърнев) в ретроспективните кадри. Познанството й с Вълчанов и Грозева пък датира от обучението й в НАТФИЗ, където те са преподаватели, а година след първата им среща я канят за филма си с думите „Сигурни сме , че ще се справиш, но е важно откъм визия дали можем да те нагласим“. Бакалова признава, че вътрешно гласче й е подсказало, че участва в нещо Голямо, още когато разбрала с какъв екип работи за „Бащата“. „Снимахме в едно селце близо до София със страхотна организация, екип от абсолютни професионалисти, които освен това се забавляваха по време на процеса. Готин момент беше, когато пресъздавахме филм във филма, в който ме застрелват и от устата ми трябва да потече кръв. Вживявайки се толкова в това, че ме убиват, от очите ми потекоха сълзи“, връща лентата назад 22-годишната актриса. Въпреки че не успява да присъства в Карлови Вари по време на голямата победа, Мария изживява с вихрушка от емоции връчването на Кристалния глобус на „Бащата“. Получава поздравителен есемес от приятел, а първата мисъл в главата й е: „Сигурно ме бърка с някого.“ Минават часове, преди до съзнанието й да стигне добрата новина. „Да си част от нещо толкова голямо... побиват те тръпки. И се усмихваш дебилно в продължение на часове“, казва ни още младата звезда, която вижда бъдещето си като един „професионален номад“. е именно тази, която всъщност пали Мария по професията й, и то още от детските години. „Обичам да бягам. Много актьори казват, че се занимават с това, за да се опознаят, а аз го направих заради жадуването за бягство от тукашното, битовото, рутинното, а и от самата себе си в тези обстоятелства. Скучно ми е да цикля моите си Мариини мисли. Днес искам да бъда Алекс например. Утре ще съм Соня“, разсъждава Бакалова. Тя не бърза да пораства, дори – попитайте я – ще ви каже, че не се вижда никога в такава роля: „Аз още съм дете! Мисля, че цял живот ще си остана дете. Аз съм инфантилна, нелепа, неловка, лигавя се много, смея се силно, плача за глупости, крещя за малко, после ми минава... не знам. Имам чувството, че бях по-възрастна, като бях дете“. Дайте й да бяга, да номадства и да щурмува - в най-добрия смисъл на думата - киното. От скоро тя работи под менторството на един от най-успешните ни актьори зад граница Юлиан Костов, като партньорството с него описва като „предварително написано от съдбата“. Запознава се с него благодарение на обща приятелка (актрисата Ралица Стоянова) покрай кастинг за Би Би Cи, но въпреки погледа извън границите на татковината Бакалова е категорична, че продължава да бъде оптимист за развитието на българската филмова индустрия. „Има наистина добри филми, има много гледаеми филми, много независими филми също постигат успехи, а колкото повече продукти излизат на екран, толкова повече и конкуренцията се засилва, което винаги води до развитие и подобряване на нивото!“, смята тя. На въпроса дали подкрепя твърдението на Вълчанов и Грозева, че отколкото у нас, тя отговаря положително. „Съвсем не искам да съдя и обсъждам вкуса на хората, но докато гледаш телевизионни предавания и изграждаш вкуса си в такава насока, сигурно трудно ще изгледаш филм като “Ага” или “Безбог”. В повечето случаи дори не им даваш шанс, защото някой ти е казал, че е претенциозно, не е смешничко, не можеш да си ядеш салатата и да си пиеш ракията, докато го гледаш. Трябва да платиш и 8 лв. билет“, обяснява тя. Въпреки това актрисата и в момента дриблира между няколко проекта. Така само преди две седмици приключи снимки към следващото заглавие във филмографията си – „Като за последно...“ (реж. Ивайло Пенчев), където си партнира с големия Васил Банов. Готви и други два пълнометражни проекта на социални теми. „Ще предизвикат много дискусии и, надявам се, промяна на статуквото във все още за съжаление поробеното ни мислене и неосведоменост по много въпроси“, обяснява Мария. Въпреки завидната си заетост в разгара на летния сезон младата звезда е категорична, че никога не е държала нещата да й се случват на всяка цена. Нещо повече, рядко сама „Повечето, да не кажа всички филми, в които съм участвала, са благодарение на препоръките и нахъсванията на мои приятели, даже се е случвало те да ми изпращат CV и снимки“, признава с намигване актрисата, след което заявява: „Готова съм на всякакви предизвикателства за роля. Мисля, че работата ми е преди всичко.“ А премеждия, оказва се, има немалко – като ступора на реалните хора (не актьори), взели участие в „Трансгресия“, двуседмичния безсънен период на пренаписване на готов сценарий от английски на български или безпощадната ангина, с която Бакалова трябвало да се пребори, за да довърши снимките на „Като за последно...“ в Синеморец. „Когато снимахме “Ангели” в Родопите с режисьора Лъчезар Петров, мисля, че започнах да полудявам от цялата тази енергия, която съдържат планината и всичките светилища около нея. Чувах гласове, привиждаха ми се някакви работи“, спомня си с усмивка още Мария. Въпреки че самата тя изтъква, че като дете се е чувствала много повече в обувките на възрастен, отколкото сега, пакостите не са били неприсъщи и за малката Мария. В терен на приключенията й обикновено се превръщала къщата й на село, където неин основен съучастник била братовчедка й. „Помня, че веднъж бяхме купили 4 или 5 бутилки олио и намазахме всичко през нощта, докато цялото семейство спеше. Скрихме се горе на гаража и там спахме, докато те се събудят. Беше смешно, защото преди да излязат в двора, трябваше да отворят всички врати, чиито дръжки бяха мазни, крещейки, се отправяха навън и отваряйки вратата, падаха, защото по цялата земя имаше олио. Страшно шоу. Не можеха да се изправят с минути!“, продължава да се забавлява дори само при разказа Мария. Иначе детството й преминава в уроци по художествена гимнастика, солфеж, флейта, модерен балет, народно пеене и изучаването в специалност актьорско майсторство за драматичен театър в Националното училище по сценични изкуства в Бургас. Смелостта си да се хвърли презглава в изкуствата пък отдава и на майка си и баща си. „Мисля, че съм дете на безстрашни родители, имайки предвид, че догодина правят 40 години брак“, намигва ни Бакалова.", "date": "2019.07.28", "title": "Мария Бакалова – една актриса с душа на номад"}
{"url": "https://www.monitor.bg:443/bg/a/view/utre-prodajbata-na-elektronni-vinetki-shte-byde-zatrudnena-171633", "text": "Между 17. 00 ч. и 23.00 ч. в понеделник, 29 юли, са планирани дейности по внедряване на актуализации на електронната система за събиране на пътни такси на база време и на база изминато разстояние. Възможно е да възникнат частични забавяния и прекъсвания, които биха могли да затруднят продажбите на електронни винетки. Това съобщават от Агенция \"Пътна инфраструктура\" (АПИ). От АПИ препоръчват водачите внимателно да планират пътуването си по републиканската пътна мрежа и да купят електронната си винетка своевременно, за да избегнат риска от проблеми с покупката по време на планираните актуализации. Планираното внедряване на софтуерните актуализации е част от подготовката за въвеждане в експлоатация на тол системата.", "date": "2019.07.28", "title": "Утре продажбата на електронни винетки ще бъде затруднена"}
{"url": "https://www.monitor.bg:443/bg/a/view/orlando-blum-aut-ot-seriala-vlastelinyt-na-prystenite-171639", "text": "Броени дни преди клапата да щракне за сериала по „Властелинът на пръстените“, Орландо Блум, който изгря в оригиналните филми коментира статуса си в продукцията. намигна годеникът на Кейти Пери по време на промо събитие за новия му сериал Carnival Row. Епизодите, в които Блум си партнира с модела, преквалифицирал се в актриса Кара Делевин, също са собственост на Amazon. Това, от своя страна, прави появата (поне за камео роля) на звездата с една идея по-осъществима. Към момента обаче 42-годишният актьор не е участвал в подобни разговори. Междувременно сериалът „Властелинът на пръстените“ вече обяви и първото лице от каста си. Става дума за младата актриса Маркела Кавъноу, като според източници на Variety тя ще изиграе героинята Тайра. Новите епизоди се очаква да не следват събитията в романа на Дж. Р. Р. Толкин, като вместо това ще акцентира върху Втората епоха на Средната Земя - времето, в което Саурон се превръща в голямото зло там и са изковани пръстените на елфите, хората и джуджетата, както и Единствения пръстен на самия Саурон.", "date": "2019.07.28", "title": "Орландо Блум аут от сериала „Властелинът на пръстените“"}
{"url": "https://www.monitor.bg:443/bg/a/view/7-83-mlrd-lv-sa-razplateni-po-programite-syfinansirani-ot-evrofondovete-171625", "text": "Към началото на юни 2019 г. са договорени около 16,7 млрд. лева, възлизащи на 72% от общата финансова рамка на програмите, съфинансирани от Европейските структурни и инвестиционни фондове (ЕСИФ) за периода 2014-2020 г. Това сочат данни, цитирани от вицепремиера Томислав Дончев. По Програмата за развитие на селските райони (ЛРСР) е договорен 63% от общия бюджет на програмата или 3,6 млрд. лв., допълва вицепремиерът. Разплатените средства по всички програми, съфинансирани от ЕСИФ възлизат на 7,83 млрд. лева или 34% от общия бюджет по програмите, като в това число се включват и плащанията по ПРСР - 1,8 млрд. лева (32% от бюджета на програмата). За сравнение през предходния програмен период, на същия етап бяха договорени 51% от бюджета на програмите, а плащанията към бенефициентите възлизаха на 26%, т.е. налице е близо 21% увеличение на договорираните средства, което е предпоставка за по-нататъшно ускоряване на темпа на реалните плащания към бенефициентите, заявява Дончев в отговор на депутатски въпрос. Той подчертава, че е особено видно ускоряването на темповете както на договориране, така и на разплащане по ОП „Региони в растеж\", ОП „Иновации и конкурентоспособност“ и ОП „Развитие на човешките ресурси\". Настоящата ОП „Региони в растеж“ е достигнала 87% договаряне при 34% за предходната програма. При разплащанията по ОП „Региони в растеж“ сравнението също е в полза па настоящия програмен период - разплатени са 44% , а през предходния период са били едва 24%. По ОП „Иновации и конкурентоспособност“ договорените средства са в размер 75% от бюджета при 30% за същия етап от предходния програмен период. При разплащанията сравнението отново е в полза на настоящия програмен период - 40% разплатено сравнено с 25%. Дончев съобщава още, че при ОП „Развитие на човешките ресурси“ договорирането е достигнало 79% от бюджета при 62% за същия етап от предходния програмен период. При разплащанията сравнението отново е в полза на настоящия програмен период - 45% разплатено сравнено с 21% в предишния. Вицепремиерът допълва, че ОП „Транспорт и транспортна инфраструктура“ върви със сходни темпове като програмата от предходния програмен период - договорирани са над 83 % от бюджета при 82% за същия етап от предходния програмен период. При плащанията ситуацията е сходна - 33% в сравнение с 31% през предходния период. По ОП „Наука и образование за интелигентен растеж“ договорените средства по програмата достигат 68% от бюджета, като към момента са разплатени 25%. Останалите две програми ОП „Околна среда“ и ОП ,Добро управление“ (сравнена с ОП „Административен капацитет“ и ОП „Техническа помощ“) също показват по-добри темпове на договориране в сравнение с предишния програмен период. Темповете на изпълнение по Програмата за развитие на селските райони в двата програмни периода са сходни - 63% договорено към момента при 54% за предходния програмен период и 32% плащания към бенефициентите при 32% за същия етап на предходния програмен период. Програмата за морско дело и рибарство също показва сходни темпове на договориране и плащания, като в предишния програмен период. Към настоящия момент могат да бъдат отчетени и ефектите от реализираните инвестиции от Европейските структурни и инвестиционни фондове върху икономиката на страната ни. Към края на 2018 г., иконометричният модел СИБШЛА показва положителното им отражение върху макроикономически показатели на страната, спрямо сценария без евросредства, а именно: увеличение на БВП с 4,0 %; нарастване на заетостта с 6,7%; намаляване на безработицата с 3,1 п.п.; увеличение на средната работна заплата с 2.8%, заявява още Дончев. ", "date": "2019.07.28", "title": "7,83 млрд. лв. са разплатени по програмите, съфинансирани от еврофондовете"}
{"url": "https://www.monitor.bg:443/bg/a/view/16-godishno-momche-zagina-v-katastrofa-na-pytja-pazardjik-plovdiv-171628", "text": "16-годишно момче е загинало в катастрофа на пътя Пазарджик – Пловдив. Инцидентът е станал на моста над река Луда Яна. Микробус, движещ се в посока Пловдив, е бил ударен от кола \"Опел\", която навлязъл в лентата за насрещно движение. В резултат на удара бусът се е преобърнал на пътя. Загиналото момче от Ракитово се е возило в буса, в него била и жена, която е откарана с множество травми в болница. Временно пътят за Пловдив в района до село Мало Конаре бе затворен. Обходният маршрут беше през селата Огняново или през Мало Конаре. По-късно от АПИ съобщиха, че е възстановено движението по път I-8 Пазарджик - Пловдив в района на Мало Конаре.", "date": "2019.07.28", "title": "16-годишно момче загина в катастрофа на пътя Пазарджик - Пловдив"}
{"url": "https://www.monitor.bg:443/bg/a/view/evakuiraha-nad-1000-pytnici-ot-vlak-v-indija-171643", "text": "Хеликоптери на въоръжените сили и спасителни лодки участваха в евакуацията на 1000 пътници от влак, блокиран от наводненията недалече от индийския град Мумбай, предадоха световните агенции. В изявление службата за реакция при бедствия в щата Махаращра съобщи, че влакът \"Махалаксми експрес\" тръгнал в събота вечерта от Мумбай за Колхапур, на 350 км в южна посока. Той изминал едва 60 км, когато се оказал блокиран от наводнение в резултат на разлив на река, причинен от мусонните дъждове. Индийският министър на вътрешните работи Амит Шах съобщи в Туитър, че всички пътници от влака са били евакуирани успешно, отбелязва Асошиейтед прес. Сред пътниците имало девет бременни жени. Операцията е продължила няколко часа. Осигурени са били линейки и най-малко 37 лекари. Над 280 души са загинали при наводнения и други инциденти, причинени от мусоните, в Индия през юли. Най-малко 114 души са загинали в резултат на силни наводнения от 10 юли насам в Бангладеш, съобщи местният в. \"Дака трибюн\". По данни на медици и спасители няколкостотин хиляди души в страната са били принудени на напуснат домовете си, а равнището на водата в реките продължава да се повишава. Около 15 000 души са се заразили с инфекциозни болести от водата или са получили различни по тежест наранявания от началото на наводненията досега.", "date": "2019.07.28", "title": "Евакуираха над 1000 пътници от влак в Индия"}
{"url": "https://www.monitor.bg:443/bg/a/view/socialdemokrati-katerjat-buzludja-pravjat-konferencija-pod-vyrha-171642", "text": "След БСП, които в събота отбелязаха 128-та годишнина от организираното социалистическо движение на Историческата полята под връх Бузлуджа по пътеките нагоре на 3 август ще се изкатерят и активистите на партия Българските социалдемократи. Ден по-рано в една от хижите ще се проведе националната им партийна конференция, уточнява председателят Александра Христова от личната си страничка във ФБ. Успоредно със 128-та си годишнина те ще отбележат и 126 години от приемането в редиците на Социалистическия интернационал, станало в Цюрих през август 1893 година.На форума си те ще разискват и как ще се явят на предстоящите местни избори. До преди две години Българските социалдемократи катереха Бузлуджа заедно с БСП, но след като Корнелия Нинова оглави ръководството на Позитано 20 взаимоотношенията охладняха до степен двете леви формации дори да не си говорят. На мястото , където е заседавал учредителният конгрес преди 128 години още на 20 юли се качиха и активистите на БСДП с председател Йордан Нехризов, които са решили този път да се регистрират в ЦИК самостоятелно, но по места да действат според…обстановката.В различни дни пред барелефа на основателите поставят цветя представители на още половин дузина формации, претендиращи, че корените им са от това планинско кътче, някои обаче пропускат да се поклонят пред намиращия се в съседство паметник на войводата Хаджи Димитър и четниците му . Историята разказва, че всъщност учредителният конгрес е бил на Бузлуджа под прикритието на събора по повод 23-та годишнина от гибелта им.На практика партията  се разцепва само година по-късно, роенето продължава и до днес.", "date": "2019.07.28", "title": "Социалдемократи катерят Бузлуджа, правят конференция под върха"}
{"url": "https://www.monitor.bg:443/bg/a/view/dadoha-srok-do-5-avgust-za-klane-na-prasetata-171641", "text": "Срок до 5 август даде община Раднево за умъртвяване на прасетата в „задните дворове“, след тази дата собствениците на неотговарящите на изискванията в закона за ветеринарномедицинската дейност ще бъдат глобени, а животните загробвани. Съобщението е публикувано на официалната страница на общината в Интернет от 26 юли, авторите му се позовават на писмо от 24 юли подписано от директора на ОДБХ-Стара Загора д-р Дамян Миков във връзка с усложнената обстановка с болестта „Африканска чума по свинете“ и непосредствената опасност от разпространението и в региона. Текстът на уведомлението гласи дословно:“Собствениците, които не отговарят на изискванията на Закона за ветеринарномедицинската дейност, могат да изколят прасетата за лична консумация в срок до 05.08.2019 г. ОДБХ - Стара Загора ще предостави график за извършване проверки по населени места в обекти „заден двор“, ако се установят животни-свине, които не са идентифицирани и въведени в информационната система на БАБХ, ще бъдат предприети принудителни административни мерки съгласно чл. 139а, във връзка с чл. 139, ал.1, т.1 от Закона за ветеринарномедицинската дейност, а именно парична санкция, умъртвяване на животните на място и обезвреждане в обекти, регистрирани по този закон.“ Сходна разпоредба са получили и кметовете на села в община Стара Загора на същата дата, но часове по-късно от администрацията обявиха, че ставало въпрос за самоинициатива на служител, който щял да бъде дисциплинарно уволнен. Над 80 000 прасета се отглеждат индустриално на територията на Старозагорска област, никой не е в състояние да каже колко са животните в т.нар. „задни дворове“ по селата.  ", "date": "2019.07.28", "title": "Дадоха срок до 5 август за клане на прасетата"}
{"url": "https://www.monitor.bg:443/bg/a/view/za-pyrvi-pyt-pluvnijat-maraton-galata-varna-startira-ot-sushata-171632", "text": "За първи път в 79-годишната история на плувния маратон „Галата - Варна“ стартът ще бъде даден от плажната ивица. Така стартират почти всички големи маратони в света. За място на старт е избрана плажната ивица на „Карантината“. Тази година маратонът ще се проведе на 4 август, неделя. Според главния съдия Вили Цеков, стартът от „Карантината“ ще даде абсолютна равнопоставеност на участниците, тъй като при старт от вода, както бе досега, нямаше как плувците да се подредят в една права линия. За първи път в историята на маратона участниците ще бъдат превозени до старта не с кораби, а с автобуси, което ще стане с изключителното съдействие на общинския превозвач „Градски транспорт Варна“. Победителите в 79 издание на международния плувен маратон „Галата – Варна“ ще си разпределят награден фонд от 6 800 лв. Събитието е под патронажа на  министъра на младежта и спорта Красен Кралев. Организатори на маратона са ВМС на Р. България, община Варна и ПСК „Черно море“. В маратона, чийто финал е по традиция на Буна № 2 на варнененския централен плаж, могат да участват граждани и гости на града от страната и чужбина, родени до 2007 г., включително. Желаещите да вземат участие в традиционното преплуване, трябва да се явят на 4 август в 6,30 часа на Морска гара – Варна. Необходимо е да си носят подходящи чанти, сакове и торби за прибиране на личните вещи. Записването ще продължи точно 2 часа. В 8,30 ч. записването окончателно се прекратява, а състезателите, явили се по-късно, няма да бъдат допуснати до участие, поясниха организаторите.", "date": "2019.07.28", "title": "За първи път плувният маратон „Галата – Варна“ стартира от сушата"}
{"url": "https://www.monitor.bg:443/bg/a/view/jena-i-dete-zaginaha-pri-katastrofa-mejdu-varna-i-burgas-171634", "text": "Жена и дете загинахa при катастрофа между Варна и Бургас. Тежкото пътно-транспортно произшествие е станало коло 10,15 часа днес в района на варненското село Горица. Там лек автомобил „Опел“ с чуждестранна регистрация се забил челно в тежкотоварен „МАН“. На място са загинали жената и детето, пътуващи в лекия автомобил. Водачът му е в тежко състояние. На място текат действия по изясняване на причините и обстоятелствата, довели до инцидента и смъртта на двамата пътници, казаха от ОД на МВР-Варна. Според Веселина Няголова-Василева‎, която е публикувала снимка от мястото на тежката катастрофа във \"Виждам те КАТ - Варна\", ударът е бил  изключително тежък. \"На място вече има екипи на пожарната и Бърза помощ. Задръстването в района е сериозно, информират още пътуващи неволни свидетели на катастрофата. Временно е отклонено движението в двете посоки през Рудник (Мелницата) - Попович - Обзор и обратно, уточниха от полицията във Варна.", "date": "2019.07.28", "title": "Жена и дете загинахa при катастрофа между Варна и Бургас"}
{"url": "https://www.monitor.bg:443/bg/a/view/konservatorite-vodjat-s-10-na-sto-pred-lejbyristite-171635", "text": "Британската Консервативна партия излезе с 10 на сто пред опозиционната Лейбъристка партия, след като Борис Джонсън стана премиер на страната, предаде Ройтерс, цитирайки проучване на ЮГов. Публикуваното вчера проучване, извършено по поръчка на в. \"Сънди таймс\", показва, че консерваторите имат подкрепа от 31 на сто, с 6 на сто повече от предишното проучване. Лейбъристката партия има подкрепа от 21 на сто, с 2 на сто повече от предишното проучване. Либералдемократите са отбелязали спад с 3 пункта, достигайки 20 на сто, а подкрепата за новата Партия на Брекзита на Найджъл Фараж е спаднала до 13 на сто.  Резултатите подхранват спекулациите, че Борис Джонсън може да свика предсрочни избори, отбелязва вестникът. Междувременно новият британски финансов министър Саджид Джавид планира да обяви, че ще отпусне около 1 милиард лири за финансиране на подготовката за Брекзит без споразумение, предаде Ройтерс, цитирайки в. \"Сънди телеграф\". Джавид заяви, че ще промени подхода на финансовото министерство към Брекзита, започвайки с обявяването на значително допълнително финансиране, за да се гарантира, че Лондон ще бъде готов да напусне ЕС на 31 октомври, независимо дали ще има сключена сделка. Допълнителното финансиране ще включва средства за голяма информационна кампания за лицата и предприятията, откриването на 500 нови работни места в британската Гранична полиция и нова инфраструктура около пристанищата. Поддръжници на Брекзита обвиняваха предшественика на Джавид Филип Хамънд, че не предоставя достатъчно средства за подготовката за Брекзит без споразумение, припомня Ройтерс.", "date": "2019.07.28", "title": "Консерваторите водят с 10 на сто пред лейбъристите"}
{"url": "https://www.monitor.bg:443/bg/a/view/grigor-dimitrov-sreshta-stijv-djonsyn-na-starta-v-los-kabos-171626", "text": "Григор Димитров ще играе срещу Стийв Джонсън в първия кръг на турнира по тенис за мъже в Лос Кабос, Мексико, който започва утре. Надпреварата е на твърди кортове и с награден фонд 762 хиляди долара. Димитров има шест мача срещу американеца и води с 4-2 победи срещу загуби. Българинът има три поредни успеха срещу бъдещия си съперник, записани на турнира от сериите Мастърс в Синсинати през 2016-а, в Пекин през същата година и в Бризбейн през 2017-а.  Джонсън, на 29 години, е на 93-о място в ранглистата на АТП и има четири титли в кариерата си. Ако победи Джонсън, Димитров ще играе срещу втория в схемата Гуидо Пея. Аржентинецът участва с уайлдкард, но пропуска първия кръг в Лос Кабос. Поставен под номер 1 в Лос Кабос е италианецът Фабио Фонини, който може да срещне Димитров само на финал.", "date": "2019.07.28", "title": "Григор Димитров среща Стийв Джонсън на старта в Лос Кабос "}
{"url": "https://www.monitor.bg:443/bg/a/view/ot-dogodina-vsjaka-treta-pensija-v-gyrcija-shte-izliza-za-den-171629", "text": "От 1 юни догодина в Гърция планират всяка трета нова пенсия ще е ясна в рамките на един ден, пише „Катимерини”. Бързината ще стане възможна с въвеждането на цифрово изготвяне на документите на пенсионерите и така ще се сложи край на многогодишното чакане. За целта е изготвен законопроект, който ще бъде първата стъпка за реализация на идеята. Целта е да се променят някои масиви от данни в регистрите и да се поставят необходимите „ключове“ за достъп, за да се ускори тяхната оперативна съвместимост, което ще помогне на процеса на ускоряване на издаването и изплащането на пенсии, надбавки и обезщетения на бенефициентите. Включването на данните от Осигурителният институт (АМКА) във всички документи е другата важна стъпка към постепенното пълно цифровизиране на пенсионната система в южната ни съседка. Очаква се през ноември с проектозакон за модернизиране на информационната система \"Атлас\", в цифровизацията на пенсионната система да бъде включен и националният застрахователен регистър. По първоначални данни на министерството на труда на Гърция делата срещу институцията и за неизплатени пенсии в момента са над 450 000.", "date": "2019.07.28", "title": "От догодина всяка трета пенсия в Гърция ще излиза за ден"}
{"url": "https://www.monitor.bg:443/bg/a/view/nap-pravi-spravki-za-izteklite-lichni-danni-po-telefona-171627", "text": "Националната агенция по приходите обяви телефонни номера, на които може да се получи информация за изтекли лични данни след хакерската атака. За да ползвате услугите на Информационния център на НАП от чужбина, е необходимо да наберете номер (+359/2) 9859 6801. На единния телефонен номер за цялата страна 070018700 гражданите и представителите на фирми могат да получават актуална данъчна и осигурителна информация, съобщават от НАП. Телефонното обаждане е на цената на градски разговор от цялата страна за абонатите на стационарни телефони. Обажданията от мобилни телефони към телефон 070018700 се заплащат по стандартната тарифа на съответния мобилен оператор. Запитвания могат да се изпращат и на имейл адрес: infocenter@nra.bg Експертите на Агенцията дават отговори на всякакви въпроси, свързани с декларирането и плащането на данъци и задължителни осигурителни вноски, сроковете за подаване на декларации и плащане на задължения. По телефона ще може да се получи още информация за начините на плащане, банковите сметки и нужните платежни документи, както и за попълването на данъчните и осигурителни декларации и формуляри. Клиентите на НАП могат да направят и справка за здравно-осигурителния си статус по телефона или да получат указания как да ползват електронните услуги, предоставяни от Национална агенция за приходите.", "date": "2019.07.28", "title": "НАП прави справки за изтеклите лични данни по телефона"}
{"url": "https://www.monitor.bg:443/bg/a/view/orban-razkritikuva-es-za-migracijata-i-ikonomikata-171636", "text": "Унгарският министър-председател Виктор Орбан каза, че Европейският съюз е допуснал \"сериозни грешки\" през последните пет години във връзка с имиграцията и икономиката, предаде Асошиейтед прес. Необходимо е Европейската комисия да позволи на съвета на вътрешните министри от общността да решава въпросите на миграцията, заяви Орбан и сравни тяхната роля с Еврогрупата - финансовите министри на страните от еврозоната. Той възрази срещу \"политическия активизъм\", който според него упражнява ЕК, започнала многобройни процедури срещу унгарското правителство по въпроси, по които се смята, че то нарушава правилата на ЕС.  \"Комисията . . . е необходимо да се държи като пазител на споразуменията на ЕС и да избягва политическия активизъм\", каза Орбан на унгарски културен фестивал в румънския град Бъйле Тушнад.  По думите му \"тя не е политически орган, не би трябвало да има програма и не би трябвало да извършва политически атаки срещу държавите членки\". Предвижда се Орбан да се срещне с избраната за председател на ЕК Урсула фон дер Лайен в четвъртък в Брюксел. Той подкрепи нейната кандидатура и показва, че очаква тя да заеме по-помирителна позиция към Унгария и други страни в региона, които често имат разногласия с мнозинството държави в ЕС по въпроси като миграцията и екологичните стандарти. Орбан заяви, че е време за връщане към идеала на \"конкурентната европейска икономика\", със създаване на повече работни места и \"понижаване на данъците навсякъде\". Унгарският премиер, който привлече медийното внимание след своята реч в Бъйле Тушнад през 2014 г., подробно описвайки усилията си за изграждане на \"нелиберална държава\", посвети почти половината от 52-минутното си обръщение на тази тема, като атакува либерализма и свърза \"нелибералната политика\" с \"християнската свобода\" и нейната защита. По думите му християнската свобода е нападана както на вътрешен фронт - либералите, които искат да бъде изоставена християнската култура, така и на външен фронт - миграцията. \"Последицата, ако не целта, на миграцията е, че тя разрушава Европа, каквато я познавахме\", каза той. Според него в следващите 15 години единственият начин за подсилване на Унгария ще бъде да се окаже отпор на \"либералния цайтгайст и либералния интернационализъм\".", "date": "2019.07.28", "title": "Орбан разкритикува ЕС  за миграцията  и икономиката"}
{"url": "https://www.monitor.bg:443/bg/a/view/trymp-obvinen-v-rasizym-ot-demokratite-171638", "text": "Президентът на САЩ Доналд Тръмп отправи критики към избирателния район на конгресмена от Демократическата партия Илайджа Къмингс, определяйки го като \"отвратителна дупка, пълна с плъхове и други гризачи\", предадоха Асошиейтед прес и ДПА. Избирателният район на Къмингс, намиращ се в района на Балтимор, \"е смятан за най-зле управляваният и най-опасен в целите Съединени щати\", заяви Тръмп вчера в Туитър, критикувайки председателят на надзорната комисията на Камарата на представителите. Къмингс ръководи множество разследвания на дейностите на президента и по-рано отправи критики към представители на министерството на вътрешната сигурност заради условията, при които са задържани мигрантите по южната граница на САЩ. \"Както беше доказано миналата седмица при посещение на Конгреса, Граничната служба е чиста, ефективна и добре управлявана, само много пренаселена\", заяви Тръмп в Туитър. \"Избирателният район на Къмингс е отвратителна дупка, пълна с плъхове и други гризачи\". Коментарите на Тръмп бързо предизвикаха ответни критики от страна на противниците му от Демократическата партия, които го обвиниха в расизъм срещу конгресмена от афроамерикански произход. Къмингс е \"водеща фигура в Конгреса и страната за защита на гражданските права и икономическа справедливост, обичан в Балтимор лидер и дълбоко ценен колега\", заяви в Туитър Нанси Пелоси, председателка на Камарата на представителите. \"Всички ние отхвърляме расистките нападки срещу него и подкрепяме стабилното му лидерство\".  Самият Къмингс заяви, че всеки ден се прибира в избирателния си район. \"Всеки ден се будя и отивам да се боря за съседите си\", подчерта той. \"Да провеждам надзор на изпълнителната власт е мое конституционно задължение. Но да се боря за моите избиратели е мое морално задължение\", добави конгресменът.", "date": "2019.07.28", "title": "Тръмп обвинен в расизъм от демократите"}
{"url": "https://www.monitor.bg:443/bg/a/view/proizvodstvoto-na-stomana-v-sveta-nagore-s-5-171631", "text": "С почти 5% се е увеличило производството на стомана в света през първото полугодие, спрямо същия период на 2018-та, сочат данни на World Steel Association (WSA). Количеството добита стомана е достигнало 925,064 млн. т. Най голям ръст на производството от 13,4% е отчетен в Казахстан. В същото време в Германия е регистрирано намаление от 5,1%, като във водещата икономика на ЕС добитото количество е било 20,717 млн. т. В Общността производството за периода намалява на годишна пада с 2,5% до 35,757 млн. т. Френските металурзи отчитат84,744 млн. т, което е с 3,5% по-малко. Спадът в Италия е с 2%, до 12,561 млн. т. Испания успяла да задържи нивото от януари-юни 2018 г. със 7,418 млн. т. В Русия също е отчетен спад от 0,7% до 35,757 млн. т. Украйна пък отчита ръст на годишна база от 5,2% - до 10,93 млн. т. В Северна Америка, по данни на WSA за първото полугодие на 2019-та, производството е с 1,4% по-голямо и достига 60,129 млн. т. САЩ отчитат ръст от 5,4%, до 44,345 млн. т. В Южна Америка обаче стоманодобивът отчита спад от 3% - до 21,491 млн. т. В Бразилия намалението е 1,4%, до 17,243 млн. т. Страните от Азия за шестмесечието са произвели 660,176 млн. т стомана или с на 7,4% спрямо същия период на миналата година. Голям ръст от почти 10% има в Китай, където са добити 492,169 млн. т. Количеството представлява над половината от световното производство за полугодието. В страните от Африка също отчитат немалък  ръст от 7,6% до 7,729 млн. т. В Близкия Изток производството достига 18,312 млн. т (ръст 4,3%). В Австралия и Нова Зеландия е регистриран спад от 6% до 3,054 млн. т. През миналата година световното производство на стомана е било почти 1,809 млрд. т или с 4,6% повече спрямо 2017 г.", "date": "2019.07.28", "title": "Производството на стомана в света нагоре с 5%"}
{"url": "https://www.monitor.bg:443/bg/a/view/otbeljazvame-svetovnija-den-za-borba-s-hepatita-171630", "text": "Отбелязваме Световния ден за борба с хепатита. Страната ни също се включва в световната кампания за борба с коварното заболяване. Инициативата цели хората да бъдат информирани за рисковете от заразяване с хепатит. Всички държави, които имат пациентски организации, отбелязват Световния ден. По данни на Световната здравна организация в Европа 15 милиона души живеят с хепатит В и 14 милиона души с хепатит С. Повечето от тях не знаят, че са заразени. Мотото на тазгодишния Световен ден е \"Инвестирайте в премахване на хепатита\". Целта е до 2030 година броят на новите хронични инфекции на хепатит В и С в глобален мащаб да намалеят с 90%, а смъртните случаи с 65%. У нас се предполага, че с хепатит С са заразени над 77 000 души, а повечето от тях дори и не подозират, че са болни. По повод Световния ден Университетската болница \"Св. Иван Рилски в София\" започна кампания за безплатни изследвания за хепатит В и С, насочена към по-възрастното население, съобщи председателят на Българското дружество по гастроентерология проф. Красимир Антонов.  ", "date": "2019.07.28", "title": "Отбелязваме Световния ден за борба с хепатита"}
{"url": "https://www.monitor.bg:443/bg/a/view/za-biblejskija-rap-vryzkata-pari-grija-dete-revnost-magaretata-lutite-chushki-ot-koito-zabravjame-i-onihektomijata-stihotvorenie-171391", "text": "Отново е неделя и все по-дълбоко става това лято, все по-тънка сянката му. Намерете предипосочения тъмен ориентир, скрийте се в него. През това време по света се случват много неща. Ето някои от тях: Докато някои влачат изпити, толкова ги влачат, че понякога спират за няколко години като прекъсват образованието си, то английският чернокож студент Никълъс Узока изкара дисертацията си от 10 хиляди думи на рап, като получи отлична оценка, съобщава в. \"Метро\". Двадесет и две годишният Никълъс се явил пред комисията професори в университета \"Ийст Ингланд\" с албум, съдържащ 21 парчета. Девет от тях били рапове, а 12 - поетични пародии. Темата на дисертацията на Узока била за неговата връзка с Бога, видяна като метафора чрез връзката му с жените. Ти да видиш... \"Аз съм си рапър по природа и благодаря на ръководството на университета, което ми позволи да се изразя чрез моя любим художествен похват\", заяви словотворецът, който превежда Божията любов от поетичната Библия на модерен език. Говорейки си за любов, стана ясно, че бащите, които посвещават повече време и пари на децата си, са по-ревниви, когато партньорката им изневери, в сравнение с бащите, които не участват толкова в отглеждането на наследниците си, показа проучване. Сигурно разглеждат децата си като бизнес. Учените, ръководени от специалисти от университета на Калифорния, са работили с 1048 мъже и жени от 11 популации от цял свят, включително от градски райони в САЩ, Индия, Япония. Докато предишни изследвания са се фокусирали върху разликите между двата пола, те са проучили културни различия, сред които и участието на бащите в отглеждането на децата. \"Независимо дали човек живее в малко село в Индонезия или в шумния Лос Анджелис, нормите за сексуалността и бащинството могат да се отразят много върху изпитваната ревност, когато човек бъде предаден от партньорката си\". Учените са дали на респондентите различни сценарии за изневяра и са поискали да оценят чувствата си по петточкова скала. Мъжете се грижат по-малко за децата си в обществата, в които доминират жените, като в матрилинейните системи, където родът се продължава от дъщерите. Бащите в такива общества не са толкова ревниви. Може би просто забравят да ревнуват с напредването на махалото на времето. Та, паметта. Стана ясно и че хората, които ядат повече от 50 гр люти чушки дневно, се оплакват два пъти по-често от лоша памет, съобщи в. \"Дейли мейл\", позовавайки се на катарски и австралийски учени. Прекаляването с лютото е свързано и с 56-процентна загуба на памет за 15 години. Учените от университета на Катар и университета на Южна Австралия не могат да обяснят връзката, защото предишни изследвания показаха, че активната съставка в чилито - капсаицин, помага за съсредоточаване. Няма обяснение, мексиканците най-много забравят годишнини и рождени дни. Изследвания за ефекта на капсаицина върху животни обаче насочиха, че той е \"нервотоксичен\". Високите дози капсаицин деактивират нерви, които предизвикват болка. Затова е възможно той да се отразява на жизнеспособността на нервите. Резултатите разкриха също, че колкото повече люто яде човек, толкова по-слаби са когнитивните му функции. Според предишни изследвания капсаицинът засилва метаболизма, помага за отслабване и за предотвратяване на сърдечносъдови инциденти. Като заговорихме за инатите, които ядат люто с всичко и така всичко има вкус на люто, то бе съобщено, че във ферма за магарета в черногорското село Мартиничи в района на Даниловград бе открит първият в региона музей на магарето. В недалечното минало, когато селата в Черна гора бяха пълни и хората обработваха земята, почти нямаше домакинство без магаре като главен съюзник в полската работа. Фермата за магарета в Мартиничи бе открита през 2015 г. и се превърна в истинска атракция за посетителите, а нейните собственици, семейството на Дарко Савелич, решиха да допълнят офертата с музей на магарето. В него са изложени всички земеделски оръдия на труда, свързани с магаретата, като каруци, самари, плугове - всичко, което магаретата са теглили или носили. \"Ние наричаме това музей на магарето, но ако магаретата можеха да говорят, той щеше да бъде музей на тормоза над магаретата\", казва Дарко Савелич. Междувременно бе разяснено, че Ню Йорк е станал първият американски щат, който забранява онихектомията - рязането на ноктите на котките. Става въпрос за практика, която е критикувана и е забранена в много страни.  Рязането на ноктите на котките е тежка операция, която се изразява в ампутиране на последните фаланги на пръстите на животното и в лишаването му по този начин от нокти.  Приетата от ЕС през 1987 г. европейска конвенция за защита на животните компаньони забранява изтръгването на ноктите и зъбите им. Досега тя е ратифицирана от 24 европейски страни.  \"Рязането на ноктите на котките е жестока и мъчителна операция, която може да им донесе психични и поведенчески проблеми - прецени губернаторът на щата Ню Йорк Андрю Куомо, който ратифицира забраната, гласувана от парламента на щата Ню Йорк. - Забранявайки тази архаична практика, уверяваме, че животните няма да бъдат подлагани на въпросните нечовешки интервенции.\" Рязането на ноктите на котките остава възможно поради медицински причини - когато съществува риск за здравето им.  \"Победа\", написа в Туитър асоциацията PЕТА (Хора за етично отношение към животните).   Стихотворението тази седмица е късо, защото е жега и се уморих, а е и брилянтно. Честита неделя!   В станцията на метрото   Появяват се лица между тълпата: цветчета върху чер и влажен клон.  ", "date": "2019.07.28", "title": "За библейския рап, връзката пари-грижа-дете-ревност, магаретата, лютите чушки, от които забравяме и онихектомията (СТИХОТВОРЕНИЕ)"}
{"url": "https://www.monitor.bg:443/bg/a/view/bejl-veche-e-v-kitaj-171620", "text": "Трансферът на Гарет Бейл от \"Реал\" (Мадрид) в \"Джиансу Сунинг\" е въпрос на броени часове.  Уелският национал вече пристигна в Китай. Очаква се крилото да подпише договор за три години, който ще му донесе общо 66 млн. евро. Двете страни са постигнали съгласие по основните пунктове в контракта, остава само да се уточнят съвсем дребни детайли.  Бейл изкара 6 години в Мадрид, след като беше привлечен от \"Тотнъм\". Уелсецът имаше впечатляващи мачове за кралския клуб, но и често беше извън терените заради контузии. През миналия сезон той взе участие в 42 двубоя във всички турнири, в които вкара 14 гола и направи 7 асистенции. След завръщането на Зинедин Зидан начело на кралския клуб, Бейл се оказа излишен на “Сантиаго Бернабеу”. Джиансу Сунинг заема 6-о място в китайската Суперлига. В 19 мача отборът, воден от румънеца Козмин Оларою, записа 7 победи, 5 равенства и 7 загуби. Преди няколко дни клубът се подсили и с още едно известно име - Жоао Миранда. С освобождаването от голямата заплата на Бейл, \"Реал\" ще може да си позволи да купи Пол Погба, каквото е голямото желание на Зидан. \"The Sun\" твърди, че офертата ще е на стойност 166 млн. евро. С получените пари пък \"червените дяволи\" ще финансират сделките, които да доведат на \"Олд Трафорд\" Сергей Милинкович-Савич и Бруно Фернандеш.", "date": "2019.07.28", "title": "Бейл вече е в Китай"}
{"url": "https://www.monitor.bg:443/bg/a/view/korabyt-dragyn-se-skachi-uspeshno-s-mejdunarodnata-kosmicheska-stancija-171621", "text": "Товарният космически кораб \"Драгън\" на компанията \"Спейс Екс\" успешно се скачи с Международната космическа станция (МКС), заяви американската космическа агенция НАСА, цитирана от ДПА. Корабът носи 2200 килограма провизии, включително храна и материал за около 250 научни опита. Той беше изстрелян с ракета \"Фалкън 9\" в четвъртък от американската военновъздушна база \"Кейп Канаверал\". Това е третият полет на \"Драгън\" до МКС и 18-ата мисия за доставка на \"Спейс Екс\" до станцията.", "date": "2019.07.28", "title": "Корабът \"Драгън\" се скачи успешно с Международната космическа станция"}
{"url": "https://www.monitor.bg:443/bg/a/view/jylt-kod-v-19-oblasti-171619", "text": "Днес в по-голямата част от страната ще е предимно слънчево. Около и след обяд на места в Западна България ще се развива купеста и купесто-дъждовна облачност.  Ще има краткотрайни валежи от дъжд, придружени с гръмотевици и временно усилване на вятъра. На места явленията ще интензивни. Ще има условия за градушки. През нощта срещу понеделник валежите ще продължат и ще обхванат и централните райони от страната. Ще продължи да духа до умерен вятър от изток-югоизток. Ще е горещо с максимални температури между 33 и 38 градуса. По Черноморието ще бъде слънчево. Ще продължи да духа слаб до умерен вятър от изток-югоизток. Максималните температури ще са между 27 и 30 градуса. Температурата на морската вода е 26-27 градуса. Вълнението на морето ще бъде 2-3 бала. В планините ще е предимно слънчево. Около и след обяд, в масивите от Западна България ще се развива купеста и купесто-дъждовна облачност и там на места ще има краткотрайни валежи от дъжд, придружени с гръмотевични бури. Ще духа умерен югоизточен вятър, по билата югозападен. Максималната температура на височина 1200 метра ще е около 24 градуса, на 2000 метра - около 19 градуса. В началото на следващата седмица вятърът отново ще се ориентира от север-северозапад, ще бъде слаб до умерен. С преминаването на студен атмосферен фронт температурите ще се понижат, по-съществено в северозападната половина от страната. На места от запад на изток ще има и краткотрайни валежи, придружени с гръмотевични бури; по-голяма е вероятността за интензивни явления в понеделник в Западна и Централна Северна България. Възможни са и градушки. Във вторник преваляванията ще са в североизточните, а след обяд и в отделни планински райони.", "date": "2019.07.28", "title": "Жълт код в 19 области!  "}
{"url": "https://www.monitor.bg:443/bg/a/view/gotvjat-nov-film-po-semejstvo-simpsyn-171622", "text": "Все по-вероятно е да видим втори пълнометражен филм по поредицата „Семейство Симпсън“, съобщи Movie Web. Анимационният сериал е една от най-успешните продукции на телевизионната верига Fox. В момента Fox преминава в редиците на Disney. Поредицата продължава вече 30 години. Според нейния създател Мат Грьонинг с обединението ще се открият възможности за нови продукции. „Мисля, че няма съмнение, че в даден момент ще направим нов филм по „Семейство Симпсън“. В крайна сметка Disney дадоха доста средства и очакват нещо за тях“, заяви Грьонинг. Първият пълнометражен филм по сериала излезе през 2007 г. и се превърна в един от хитовете на годината. От тогава се говори за втора част, но тя постоянно се отлага.", "date": "2019.07.28", "title": "Задава се нов филм по \"Семейство Симпсън\""}
{"url": "https://www.monitor.bg:443/bg/a/view/ajaks-specheli-superkupata-na-holandija-171623", "text": "\"Аякс\" спечели Суперкупата на Холандия, след като победи вицешампиона \"ПСВ Айндховен\" с 2:0. Касперг Долберг откри резултата още в 35-ата секунда на мача, а второто попадение бе дело на бранителя Дейли Блинд, който се разписа в 53-тата минута. ПСВ игра през последните 30 минути на мача с човек по-малко, след като Сам Ламерс напусна заради контузия, а старши треньорът Марк ван Бомел вече бе извършил и трите си смени. В 72-рата минута Дониел Мален можеше да върне един гол за \"филипсите\", но индивидуалният му пробив завърши с неточен удар.", "date": "2019.07.28", "title": "\"Аякс\" спечели Суперкупата на Холандия"}
{"url": "https://www.monitor.bg:443/bg/a/view/kalno-svlachishte-zatrupa-pyt-e-79-v-kresnenskoto-defile-171624", "text": "Кално свлачище от 200 кубически метра се изсипа и вече осем часа затруднява движението по ГП Е-79 в Кресненското дефиле. За трети път през последните 10 години, в следствие на пороен дъжд, върху пътя се свличат кал и пръст от дълбоко дере в Крупнишката планина. Инцидентът стана към 23 часа снощи точно откъм входа на дефилето от село Крупник. От 23 часа до седем сутринта пътят се разчиства от фадроми, което е трудно, понеже се изгребва кал. През това време движението се пропускаше на етапи, тъй като рано сутрин трафикът в посока Гърция днес е особено интензивен. Към този момент пътят е почти разчистен, на място е и директорът на областно пътно управление инж. Иван Кунев, който отказа изявление пред камерата. Движението се регулира от сигналисти на пътно поддържащата фирма и е частично спирано през нощта. ", "date": "2019.07.28", "title": "Кално свлачище затрупа път Е-79 в Кресненското дефиле"}
