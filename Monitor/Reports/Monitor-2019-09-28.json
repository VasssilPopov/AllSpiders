{"url": "https://www.monitor.bg:443/bg/a/view/bylgarin-vliza-v-italianski-zatvor-za-opit-za-ubijstvo-176556", "text": "9 години и 4 месеца затвор получи 33-годишният българин Мартин Георгиев Асенов, обвинен в опит за убийство на 28-годишен наш сънародник. Решението е на съда в италианския град Лече. Заедно с Асенов е осъден и 53-годишният италианец Фердинандо Либрандо, който получи 14 г. и 8 месеца, пише „24 часа”, като цитира местни медии. И двамата получиха присъди по съкратено съдебно следствие, затова наказанията им са с една трета по-ниски от предвидените от закона. Прокурорката по делото поиска по-високи присъди, но съдията Карло Кацела не е бил съгласен. Случаят, по който двамата бяха осъдени, датира от 22 април, или точно от католическия Великден. Действието се развива в Торе Сан Джовани, област Пулия. Тогава дежурните на телефон 112 получили обаждане късно вечерта от жена, молеща за помощ, тъй като съпругът ѝ - 28-годишен българин, бил пребит. Когато властите пристигнали на мястото, заварили жертвата с кървящи рани по цялото тяло. След като бил откаран в болницата, се установило, че една от раните била от огнестрелно оръжие. По-късно се установило, че е от пистолет, собственост на Асенов. Той насочил оръжието си и към карабинерите, които пристигнали да го арестуват. 33-годишният българин бил заловен след светкавично бързо разследване, докато италианецът Либрандо - едва месец след това. Властите определят действието на двамата като наказателна акция. Според обвинението живеещите в Мелисано Асенов и Либрандо нахлули въоръжени в дома на жертвата. Започнали да го налагат с бейзболна бухалка, с ритници и юмруци, тъй като той отказал да им сътрудничи за трафик на оръжие и дрога от България. Двамата заплашили с пистолет и съпругата, след което стреляли два пъти във въздуха. 28- годишният българин бил ранен в единия крак, но въпреки това успял да избяга от нападателите заедно с жена си.", "date": "2019.09.28", "title": "Българин влиза в италиански затвор за опит за убийство"}
{"url": "https://www.monitor.bg:443/bg/a/view/levski-bi-botev-vr-i-izleze-otnovo-na-vyrha-176555", "text": "„Левски“ победи „Ботев“ (Враца) с 3:1 в двубой от 11-ия кръг на efbet Лига. Холмар Ейолфсон откри за \"сините\" в 12-ата минута, а в 27-ата минута Найджъл Робърта отбеляза втори гол. Даниел Генов върна едн гол от пасива на врачани в 61-ата минута, но Паулиньо оформи крайния резултат в 87-ата минута. Валери Божинов отново стъпи на „Герена“, като се появи като резерва за врачани в 78-ата минута. В следващия кръг на „Левски“ предстои голямо дерби за първото място с „Лудогорец“, а „Ботев“ (Враца) ще играе с пловдивския си съименик.", "date": "2019.09.28", "title": "„Левски“ би „Ботев“ (Вр) и излезе отново на върха"}
{"url": "https://www.monitor.bg:443/bg/a/view/polsha-grabna-bronza-i-ostavi-francija-bez-medal-na-evrovolej-2019-176554", "text": "Световният волейболен шампион Полша грабна бронза на европейското първенство за мъже. Играчите на Витал Хейнен не оставиха никакви шансове на домакините от Франция и ги надиграха категоррично с 3:0 (26:24, 25:22, 25:21) в спора за бронзовите медали на Евроволей 2019, игран тази вечер пред около 7000 зрители в зала \"Акор Хотелс Арена\" (б.р. бившата зала „Берси“) в Париж. Така „дружина полска“ спечели бронзовите отличия за трети път в своята история след далечната 1967 и 2011 година. Освен това Полша има една титла (2009) и пет сребърни медала. От друга страна Франция за трети път остава на крачка от медалите, на 4-о място след 1979 и 1997 година. Утре (29 септеври) от 18.30 часа българско време пък ще бъде големият финал на шампионата на Стария континент между Сърбия и Словения. Най-полезен за Полша беше натурализираната кубинска звезда Вилфредо Леон с 18 точки за победата. Капитанът Михал Кубяк добави още 14 точки за успеха. За \"петлите\" Ървин Нгапет реализира също 18 точки, Тревор Клевено пък завърши с 13 точки, но и това не беше достатъчно за победа.", "date": "2019.09.28", "title": "Полша грабна бронза и остави Франция без медал на Евроволей 2019"}
{"url": "https://www.monitor.bg:443/bg/a/view/za-3-dni-314-vtorichni-zemetresenija-okolo-istanbul-176553", "text": "Броят на вторичните земетресения в Истанбул, след силния трус от 26 септември с магнитуд 5.8, достигна 314. Това съобщи в Twitter Управлението за предотвратяване и ликвидация на последиците при извънредни ситуации. Един от най-силните афтършокове е регистриран днес в 14.03 часа в района на Силиври. Той е бил с магнитуд 3.8, отбелязва Анадолската агенция. Силното земетресение от 26 септември нанесе материали щети и отне два човешки живота. То беше почувствано не само в Истанбул, но и в България.    ", "date": "2019.09.28", "title": "За 3 дни: 314 вторични земетресения около Истанбул"}
{"url": "https://www.monitor.bg:443/bg/a/view/andrej-razbi-ivan-vyv-fermata-176511", "text": "Тв водещият и продуцент на „Фермата: Нов свят“ Андрей Арнаудов победи колегата си Иван Христов в извънредния дуел помежду им тази вечер в предаването. Преди същинската битка между треньора на звездите Сами Хоссни и културиста Тихомир Рангелов двете дългогодишни екранни половинки се впуснаха за първи път в люта и ожесточена битка помежду си. Иван и Андрей пролазиха през кален тунел, преминаха по люлееща се плоскост, катериха четириметрова въжена мрежа и рязаха дървени греди с трион. Докато проливаха кръв и пот сред прахта, водещ на двубоя бе техният дългогодишен колега и автор на онлайн рубриката „Зад Фермата“ Мирон Крумов. Андрей нокаутира Иван с преднина от 19 секунди във времето, въпреки високия си диоптър, повечко килограми и фактът, че е дюстабан, както изтъкна собствената му майка във видеообръщението си преди началото на битките. Арнаудов за малко и да се сбогува с някой от пръстите си, защото при рязането на гредата конструкцията, която я държеше, се клатеше неудържимо. Жертва обаче бе дадена, докато Андрей се спускаше по четириметровата въжена мрежа - кракът му хлътна в една от дупките и зловещо се изкриви. Той довърши играта на куц крак и с болки.", "date": "2019.09.28", "title": "Андрей разби Иван във „Фермата“"}
{"url": "https://www.monitor.bg:443/bg/a/view/promenjat-pravilnika-za-izdavane-na-licenzi-v-profiboksa-u-nas-176547", "text": "Боксовият съюз ще промени правилника си за издаване на лицензи, за да се въведат по-строги мерки. Това обяви в Добрич министърът на спорта Красен Кралев, предаде БНР. Поводът за поисканата смяна на правилника е случаят с починалия български боксьор в Албания. „Случаят с починалия български боксьор в Албания е прецедент, а не практика”, заяви министърът на младежта и спорта Красен Кралев при откриването на ремонтираната лекоатлетическа зала „Добротица“ в Добрич. \"Дали има извършено престъпление от страна на починалия боксьор, аз не смятам, че има други нарушения от подобен вид. По интересни са другите факти - как е стигнал до смъртта, какви медикаменти е погълнал, ако е погълнал и така нататък. Аз смятам, че когато разследването приключи, съвсем скоро ще имаме точна представа какво точно се е случило в Албания\", каза още спортният министър. Кралев допълни, че междувременно той е разпоредил промяна в условията за издаване на лицензи от страна на Българския боксов съюз.", "date": "2019.09.28", "title": "Променят правилника за издаване на лицензи в профибокса у нас"}
{"url": "https://www.monitor.bg:443/bg/a/view/fabricio-parizi-kojto-synuva-hitovete-si-176404", "text": "Малко софийско кафене. 14,55 часа. Пет минути преди часа на срещата с една от големите сензации не само на българската, но и на европейската електронна сцена, че дори и в Азия и Африка, вече разпознават чудесно името му – Фабрицио Паризи. Учтиво съм по-рано и съвсем „учтиво“ забелязвам, че той вече е на мястото и чака срещата ни, за която съм го помолила да ми разкаже 4 от най-интересните истории от живота си. Усмихва се над чаша късо неподправено кафе като типичен италианец. Отбелязвам с усмивка точността му, а той съвсем естествено връща в отговор, че единственото, което може да го влуди, е „закъснението“. Добре че дойдох по-рано, викам си! Пък и това беше единственият вариант да се видим лично, след като той е може би най-яркият пример за „гражданин на света“. Живее поравно в Италия и в България, но най-често е по невероятни точки от света, където го отвежда работата му като диджей. И родословието му е такова – отчасти българин, отчасти италианец, роден в Базел, получил закалката на Рим и обръгнал после в български училища, за да се похвали днес с няколко хита рекордьори, близо 51,5 милиона гледания в Youtube, 1,25 милиона стрийма в Spotify и хиляди партита по цял свят пред всякаква публика. Последният шум, който вдигна, беше преди едва две седмици, когато изкара поредната си музикална „бомба“ с български вокали. Песента се казва I Can Survive, създава я заедно с The Editor и заглавието й веднага доведе у мен асоциация с детството на Фабрицио, в което буквално успява да оцелее в бурята около атентата срещу папа Йоан Павел II, в който се оказва косвено замесен. Естествено, тракът няма нищо общо, а Паризи дори няма пръст в текста, който пише българската вокалистка Veneta. Песента стремително, и по традиция, се катери към върховете на класации у нас, както направиха всичките му парчета досега, и вече звучи в Италия. Заради асоциацията от заглавието обаче нямаше как да не го помоля да ми разкаже за Сергей Антов и детството си - тема, която той искрено не обича да обсъжда. Малкият Фабрицио израства в сърцето на Рим, където майка му – българка, работи в нашето посолство, а баща му е мастит музикален мениджър с имена в каталога си като Duran Duran. Времето, когато не е на училище, е на работното място на мама, защото тате пътува постоянно. Един от хората, които често се грижат за него тогава (1979 – 1980 г.), е самият Сергей Антонов, който е бил с Фабрицио по време на атентата. Години наред Паризи заравя тази история дълбоко в паметта си, но неминуемо тя отново изплува преди едно-две лета, когато започва да изкарва хит след хит у нас. Какво обаче Паризи помни от тези детски години с Антонов: „Беше страхотен шегаджия и много весел човек. Детският ми ум не можеше да побере това, което се случи. Виждах коли на карабинерите да стоят пред дома ми на пост в нощите, последвали след атентата. Ходех на училище и усещах, че има кола, която отнякъде ме наблюдава. Чувствах се като в екшън филм, а като пораснах, разбрах, че е било екшън, но не и филм. Сергей Антонов много обичаше да прави весели номера, като да вдигне колата на майка ми на два крика и тя да се чуди защо не тръгва. Спомням си как един път я прати да пазарува нещо и докато я нямаше, направи цяла инсталация с тиксо. Това е ерата преди интернет и всички важни съобщения идваха по телекс. Имаше една линия, която е за особено важни съобщения. Та докато майка ми пазаруваше, той залепи слушалката на телефона за телефона, кабела – за рафтовете с папките и създаде цяла инсталация. Седим двамата и я гледаме от прозореца как се прибира с торбите. В този момент важният телефон започва да звъни, естествено – правим го ние, тя започва да тича, хвърля торбите, дърпа слушалката и задвижва инсталацията на Сергей Антонов. Започват да падат папки и настава страшна олелия, а ние гледаме и се смеем. Такъв беше – винаги измисляше начини да те развесели.“ Събитията след атентата се развиват светкавично. Всички служители на посолството ни са подложени на постоянни разпити. За да предпази малкия Фабрицио (или както го нарекоха, „алибито на Антонов“), майка му го праща в България, в Русе. В крайдунавския град е записан в музикалното училище и заедно с Венелин Венков от „Ку-ку бенд“ приравняват 4-ти клас и записват направо 5-и, когато се озовава в центъра на буря в класната стая, буквално сменила физиономията му. „Историята около моя „римски“ нос е забавна, защото когато наех графичен дизайнер да ми направи лого, той много държеше да съм в профил, за да се вижда „хубавият“ ми нос – нали съм от Рим. Но носът ми по рождение изобщо не е римски, а беше малък и чип. Днешният е „произведен“ в България. Беше точно първата година след като ме прибраха тук и аз влязох в пререкание със сина на двама членове на ЦК на БКП, защото искрено се учудих, че тук бананите са само по Нова година, а в Италия си имаше целогодишно. Това момче, което беше с една глава по-високо от мен, започна да ме обижда и аз го блъснах. Мислех, че спорът е приключил, и се обърнах, а ме изненада в гръб. Хвана ме за рамото, обърна ме и ми прасна едно кроше в носа. Така ми оформи „римския“ профил. Тога вече бях запален металист и отказах да ида в болница. Намалиха ми поведението и почти ме изключиха, защото набих това момче. Добре че тогавашният директор на музикалното Силви Стамболиев, който после отиде във Виена, ме харесваше, та ме спаси“. Впоследствие Фабрицио става постоянно присъствие в Детска педагогическа стая с лепнат етикет „капиталист“. Всяка ваканция започва за него с милиционери, които направо си го прибират за по-сигурно в ареста. Свикнал бил и на боя, и на килията, но бил достатъчно непокорен, за да се очупи по правилата на строя. „Просто от малък бях видял двете страни и нямаше как да не правя разлика“, разказва с усмивка Фабрицио. Така прекарва и една цяла Коледа в ареста, защото си позволява публично да скърби за оригиналния басист на Metallica Клиф Бъртън, който загива в нелеп инцидент през 1986 г. Заедно с няколко приятели разлепват некролози на Бъртън и Паризи директно е прибран в ареста. „Така беше, докато направих 16 и не взех италианския си паспорт. След това бягаха от мен“, спомня си диджеят. Вече близо 30 години Фабрицио прави електронни партита в най-елитните клубове по цял свят. Започва, разбира се, от България, където през 1995-а става DMC шампион на страната. В края на десетилетието случващото се у нас го праща да живее отново в Италия, после се мести в Турция, за да стъпи за пръв път отново в България преди 3 години. Забавлявал е фенове от Мексико, до култовата Ибиса. „Съвсем наскоро правих едно частно парти на яхта точно в Ибиса, където дойде половината отбор на Реал (Мадрид), начело с Марсело. Подписах обаче такъв договор за конфиденциалност, че не мога и дума да кажа повече, без да ми падне главата“, смее се диджеят, който е един от предпочитаните професионалисти за такива купони и в Италия. Разбира се, почти нищо не може да сподели, но все пак разкри, че преди година е пускал за половината италианско правителство. Над 2500-те партита по цял свят, които има зад гърба си, са го срещали с какви ли не хора, включително и български политици. Под ритъма му е подскачал и покойният вече Курт Хауенщайн от Supermax. Една от най-силните му връзки обаче е с турската сцена, където е забавлявал суперзвездата на южната ни съседка - певеца Таркан. Работата там е създала силното му приятелство и с двамата най-известни турски диджеи – Ахмет Калъч и Таркан, които не изпускат да ремиксират хитовете на Фабрицио. А някои от тези хитове съвсем не идват случайно. Само за статистиката - в края на 2017 г. заедно с MiYan и народната певицата Гергана Димитрова – Белонога, пусна песента Sumbeams, която се превръща в едно от най-ротираните парчета в топклубове в Ибиса, Египет, Гърция, Ливан, Италия, България, Турция. Само за 15 дни след излизането си тракът заема второто място в топ 100 на Shazam за България, първо място във всички възможни радио- и телевизионни класации, както и влиза в топ 20 на чартове по цял свят – Египет, Израел, Турция, Гърция... Прекарва общо 49 седмици в топ 10 на официалния еърплей за България, като 11 от тях е на 1-во място. Достига 38-о място в официалния европейски топ 100 чарт. През 2018-а с новия си лейбъл Hybrid Sound Record, съвместно с продуцента WahTony, създава хитa Aurora (отново с вокала на Белонога), който и до днес е на най-висока ротация в MTV Dance за Европа и Азия и оглави безапелационно класациите. Отново. През март 2019-а обедини сили с най-големия лейбъл у нас – Virginia Records, и заедно с една от най-младите им изпълнителки – Ева Пармакова, и WahTony записа Tell Me Right, която половин година по-късно още е в топ 10 на много страни от Източна Европа и също като Aurora е на най-висока ротация в MTV Dance. Фабрицио има обаче една необяснима история зад предстоящото си парче, което трябва да излезе до два месеца. Случката отпреди седмица го кара да си припомни, че подобни моменти е имал и в предишните си песни. „Една вечер бяха до късно в студиото. Беше ми поредна нощ, буквално, и явно съм заспал, докато съм прослушвал няколко предложения за канто от следващото ми вокално откритие. Не помня точно съня си, май бях в някакъв клуб, но като се събудих, в главата ми имаше готово парче. Бързо го нахвърлях и се почудих що за щуротия ми се случва. След това отново пуснах да прослушвам предложенията и първото, което пуснах, просто се залепи в моя бийт. Стана готова песен, за секунди!“, разказва как композира насън Паризи. Преосмисляйки случилото се, продуцентът се сеща, че има подобна случка и в първия му тотален хит Sunbeams и един подобен сън всъщност натежал на везните да се съгласи да работи с режисьорката Красимира Дамянова, чиято е идеята да го събере с Белонога. Самият той вярва, че българският фолклор се корени дълбоко в мистиката, а ние му се доверяваме – все пак има сериозно класическо образование по музика, а не е просто експериментатор с винилите.", "date": "2019.09.28", "title": "Фабрицио Паризи, който сънува хитовете си"}
{"url": "https://www.monitor.bg:443/bg/a/view/nova-pobeda-za-uventus-i-rekord-na-bufon-176552", "text": "Отборът на „Ювентус“ записа трета поредна победа в италианското първенство по футбол след домакински успех с 2:0 срещу СПАЛ. Миралем Пянич и Кристиано Роналдо вкараха головете за победата, с която „Юве“ временно оглави класирането с точка повече от „Интер“. Двубоят бе исторически за вратаря на „Юве“Джанлуиджи Буфон, който започна като титуляр и подобри рекорда на Паоло Малдини за най-много мачове на клубно ниво на италиански футболист. За Буфон мачът бе под номер 903 с екипите на „Парма“, „Ювентус“ и „Пари Сен Жермен“, докато Малдини има 902 срещи, всичките с екипа на „Милан“. Малдини все още държи рекорда за най-много мачове в Серия А. Бившият капитан на „росонерите“ има 647 срещу 640 за Буфон.", "date": "2019.09.28", "title": "Нова победа за „Ювентус“ и рекорд на Буфон"}
{"url": "https://www.monitor.bg:443/bg/a/view/liokler-poteglja-pyrvi-za-gran-pri-na-rusija-176548", "text": "Шарл Льоклер с „Ферари“ спечели квалификацията за място за Гран при на Русия, кръг от световния шампионат във Формула 1. Това е четвърти пореден полпозишън за състезателя от Монако. Той завъртя най-бърза обиколка на трасето в Сочи с 1:31,628 минута и победи световния шампион и лидер в генералното класиране Люис Хамилтън, който остана втори с 0,402 секунди по-слабо време. Трети е съотборникът на Льоклер във „Ферари“ - Себастиан Фетел. Четвърти остана Макс Верстапен с „Ред Бул“, но холандецът е наказан с пет места в стартовата решетка и ще стартира девети в утрешното състезание. „Мерцедес“ спечели всичките пет старта в Сочи, откакто трасето е в календара на Формула 1 от 2014 година, но „Ферари“ се надява да продължи силната серия, като тимът има три поредни победи в последните стартове - две на Льоклер и една на Фетел. 1. Шарл Льоклер (Монако) - Ферари 2. Люис Хамилтън (Великобритания) - Мерцедес 3. Себастиан Фетел (Германия) - Ферари 4. Макс Верстапен (Холандия) - Ред Бул 5. Валтери Ботас (Финландия) - Мерцедес 6. Карлос Сайнс-младши (Испания) - Макларън 7. Нико Хюлкенберг (Германия) - Рено 8. Ландо Норис (Великобритания) - Макларън 9. Ромен Грожан (Франция) - Хаас 10. Даниел Рикардо (Австралия) - Рено", "date": "2019.09.28", "title": "Льоклер потегля първи за Гран при на Русия"}
{"url": "https://www.monitor.bg:443/bg/a/view/socialnoto-ministerstvo-s-pozicija-za-promenite-za-zakrila-na-deteto-176546", "text": "Министерството на труда и социалната политика се противопоставя на неверните твърдения в публичното пространство по повод промените в законодателството в областта на закрилата на детето, които влизат в сила от 1 януари 2020 г. В тази връзка от министерството изразяват позиция, че приетите законодателни промени са насочени изцяло към подкрепа на децата, техните родители и хората, които се нуждаят от нея. Повод за разпространената позиция е надигащото се и продължително обществено недоволство срещу Националната стратегия за детето 2019-2030, въпреки многократни подобни изявления на социалното министерство, че промените не са в ущърб на родителите и децата. „Подобрените разпоредби целят по-ефективна работа на социалните работници, за да може децата да останат в своите семейства или ако са разделени, да се върнат да живеят при своите майки и бащи. Новите законодателни текстове имат за цел да реформират системата на социалните услуги, за да може те да отговарят по-добре на потребностите на хората, да са по-достъпни и да се повиши тяхното качество. Промените имат за цел да отразят затварянето на всички домове за деца и подобряват координацията при закрилата на децата, тъй като тя не е отговорност само на социалните работници. Повечето от измененията в Закона за закрила на детето са терминологични и произтичат от промяната в дефинирането на социалните услуги. С тях не се въвеждат чужди модели и идеология. В действащите от 2006 г. текстове, които регламентират основанията за настаняване на дете извън семейството, няма промяна. Както досега, така и след 1 януари 2020 г., подобна временна мярка за закрила ще може да бъде предприета единствено с решение на съда, при това само в много крайни случаи на насилие, неглижиране и нарушаване на интереса на детето (склоняване към проституция, просия, трафик). Социалните работници и полицията извеждат деца от семействата им само ако животът и здравето на детето са застрашени”, заявяват от МТСП. Последните промени в Закона за закрила на детето не променят действащите от повече от 13 години разпоредби, а само премахват възможността за настаняване в специализирани институции, тъй като до 2021 г. всички домове за деца, лишени от родителска грижа и домове за медико-социални грижи за деца ще бъдат закрити. Хората, които помагат на децата в риск или сигнализират за дете в рискова ситуация, което се нуждае от закрила, не са доносници. От 2003 г. в Закона за закрила на детето е регламентирано, че човек, на който стане известно, че дете се нуждае от закрила, е длъжен незабавно да уведоми компетентните органи. Същото задължение има и всеки, на който това е станало известно във връзка с упражняваната от него професия или дейност, дори и ако то е обвързано с професионална тайна. Това задължение съществува от 16 г. и не е въведено с последните промени в закона, нито ще се промени след 1 януари 2020 г. Сигналите обаче не са достатъчни за прилагане на мерки за закрила, а се проверят за тяхната достоверност и основателност. Затова в Правилника за прилагане на Закона за закрила на детето още от 2006 г. е записано, че „анонимни сигнали не се разглеждат, освен в случаите, отнасящи се до насилие над дете“. Разпоредбата на чл. 36г от Закона за закрила на детето цели единствено да се регламентира и подобри междусекторния подход и сътрудничество при случаи на насилие над деца, както и да осигури стабилитет при прилагането на Координационния механизъм при насилие, който действа от 2010 г. В нея са отразени основните дейности, разписани в Споразумението за сътрудничество и координиране на органите по закрила на детето при случаи на деца, жертви на насилие или в риск от насилие. В тях също не се предвиждат нови правомощия на органите за закрила, които да влизат в сила от 1 януари 2020 г., категорични са от министерството.", "date": "2019.09.28", "title": "Социалното министерство с позиция за промените за закрила на детето"}
{"url": "https://www.monitor.bg:443/bg/a/view/mladojenci-se-vkluchiha-v-kampanijata-az-vjarvam-i-pomagam-176545", "text": "Младоженци изненадаха хиляди във Варна, като се включиха в кампанията „Аз вярвам и помагам“. Те предадоха пластмасови капачки на площада пред Катедралата, след което влязоха в храма, за да се венчаят. Младоженците заявиха, че предават своите капачки в помощ на благородната кауза за недоносените бебета. Събирането им пред Катедралния храм „Св. Успение Богородично“ във Варна продължава през целия ден, като само само за 20 минути в началото на деня бяха предадени близо 4 тона, съобщиха организаторите на кампанията „Аз вярвам и помагам“. На площада непрекъснато предават събирани капачки от детски ясли, детски градини, училища, университети, офиси, банки, общини и кметства, държавни институции, заведения, хотели и други. Организаторите канят варненци да доведат своите деца, които могат да си направят снимки и да се превърнат в ЕКО-героите „Капачкомен“ и „Принцесата на капачките“”, да участват в  училище по рециклиране „Аз вярвам и помагам”, да получат сертификати и да си вземат срещу дарените капачки благотворителен подарък - чаша или тениска с логото на кампанията за събиране на средства за медицинска апаратура в помощ на бебетата.   В предишното второ издание на „Аз вярвам и помагам\" близо 15 хил. варннци предадоха над 22 тона пластмасови капачки. Със събраните средства през тази кампания ще бъде закупена апаратура в помощ на СБАГАЛ „Проф. Д-р Д. Стаматов – Варна“ и МБАЛ „Света Анна – Варна“, съобщиха инициаторите на събитието.", "date": "2019.09.28", "title": "Младоженци се включиха в кампанията „Аз вярвам и помагам“"}
{"url": "https://www.monitor.bg:443/bg/a/view/7000-zdravni-specialisti-izlizat-na-nacionalen-protest-na-7-oktomvri-176544", "text": "7000 здравни специалисти се очаква да изязат на национален протест на 7 октомври, организиран от три организации, предаде БГНЕС. Президентът на КНСБ Пламен Димитров припомни, че на 12 май миналата година бе свикан първият митинг – около 5000 души в центъра на София, с който бяха заявени исканията. „Те започваха с всичко това, което после повече от година всички ние чуваме, виждаме в различни вариации и формати от различни и наши структури и други, да мотивират продължаващите вълнения в сектора, тъй като искането за заплати и към настоящия момент все още не е изпълнено навсякъде“, каза Димитров. Той заяви, че те смятат, че е дошло време за „поредния наш, общ митинг-шествие, действие, които да мотивира, да канализира и да удари по масата и да каже: Стига толкова, край, оттук нататък трябва да се изпълнява това, което е договорено!“. Така че по думите на Димитров основната цел на националната протестна акция, която ще организират заедно на 7 октомври в София, има за цел да предложи конкретните механизми и да изиска от властта, с конкретните им предложения да стане възможно и да бъде изпълнено заплащането, което е договорено в колективния трудов договор. „Според нас е възможно на две стъпки – първа сега, есента и втората с новия бюджет от началото на следващата година“, заяви Димитров. „На 7-ми ще кажем, че искаме решение на проблемите днес и то за всички, щото има лекари, които са също с ниско заплащане по 700- 800 лв., а ние в КТД сме заложили друго. Ние не делим персонала, не искаме да го противопоставяме и казваме, че ако това не бъде решено, утре ще бъде късно“, каза вицепрезидентът на КНСБ и председател на Федерацията на синдикатите в здравеопазването д-р Иван Кокалов. Тодор Капитанов, който е председател на Националния стачен комитет на КНСБ каза, че към настоящия момент желание да се включат в националния протест са заявили 7 000 здравни специалисти. „Колко от тях ще успеят да дойдат зависи от техните графици, тяхната възможност, но очакваме около 7000 протестиращи да бъдат в 11 часа пред МС на площад „Независимост“, където ще се проведе протеста, посочи той. Председателят на Българската асоциация на професионалистите по здравни грижи (БАПЗГ) Милка Василева обясни, че ще е национален протест организиран от БАПЗГ, Федерацията на синдикатите към КНСБ, КНСБ и БЛС. „До този протест се стигна, защото напрежението в системата е изключително сериозно, взривоопасно и както цялото българско общество вижда, колегите вече не издържат, нашето съсловие е унищожено, върви се към геноцид и поради тази причина имаше подаване на колективни предизвестия за напускане на работа както в голяма столична болница, така и в общинска болница. Това е изключително показателно, че повече така не може“, посочи тя. Василева каза, че всъщност на този протест те ще кажат, че повече така не може, въпреки че го казали и миналата година на 12 май. „В резултат на което беше подписан колективен трудов договор с по-добри показатели за заплатите, но за съжаление на много места няма колективни трудови договори, а там, където има, те не достигат договорените нива от 900 лв. и съвсем нормално е, след като чрез преговори не можахме да постигнем по-добри резултати, енергията на хората да се канализира и това е следваща стъпка, която можем да направим - национален протест“, заяви тя. Тя обясни, че протестът е различен от този на медицинските специалисти, които до момента се случват по своята организация. „Това е национален протест, организиран от три големи организации. Колегите, които се самоорганизираха във Facebook искат същото и това е съвсем нормално, защото както казах вече съсловието не издържа. Така че ние не сме срещу тях, както и те не са срещу нас. Съсловието е едно, хората са членове както на БАПЗГ, така и на съответните синдикални централи. Така че ние нямаме противоречие помежду си, въпрос на различен начин изява на свободното мнение и това е демократичен начин за изразяване на мнението“, обясни тя. Ако протестът на 7 октомври не успее, както каза Василева, като визира неуспешните опити в последните 10 години, в който направили много протести, протестни декларации, шествия, и какви ли не други общи събития, следващата крачка е „ефективни протести и стачка“.", "date": "2019.09.28", "title": "7000 здравни специалисти излизат на национален протест на 7 октомври"}
{"url": "https://www.monitor.bg:443/bg/a/view/karakachanov-prizova-bylgarija-da-glasuva-sreshtu-makedonija-176551", "text": "ЕС не може да бъде легитимация за неправди, а България да бъде използвана по този груб начин като трамплин от страна на управляващите в Скопие, категоричен е заместник министър-председателят по обществения ред и сигурността, министър на отбраната и лидер на ВМРО – БНД Красимир Каракачанов. Реакцията му идва в отговор на интервю, дадено от македонския президент Стево Пендаровски за тамошна медия, в което той си позволява да злоупотребява с историческата истина относно произхода на Гоце Делчев и да дава нееднозначни сигнали към Комисията по исторически и образователни въпроси, че трябва услужливо да тупа топката, а не да води разговори по същество. Така разкрива замисъла на Скопие всъщност да саботира процеса, смята Каракачанов. „Аз пък казвам, че на 17 октомври България също не трябва да бърза да дава зелена светлина за започване на преговори с Македония да еврочленство, докато не бъдат изчистени всички фалшификации от историята на българския народ в Македония“, категоричен е Красимир Каракачанов.", "date": "2019.09.28", "title": "Каракачанов призова България да гласува срещу Македония"}
{"url": "https://www.monitor.bg:443/bg/a/view/sluchaj-na-a-ch-s-v-obshtina-carevo-176549", "text": "Случай на африканска чума при дива свиня (АЧС) е регистриран в община Царево, съобщи БНР. Забранява се движението на хора и превозни средства в горските стопанства на Кости и Царево. Заповедта е в сила до 24 ноември, като за целта трябва да бъдат поставени указателни табели и да бъде съобщено на живеещите в района.", "date": "2019.09.28", "title": "Случай на АЧС в община Царево"}
{"url": "https://www.monitor.bg:443/bg/a/view/eftimova-otpadna-v-seriite-na-100-m-v-doha-176550", "text": "Инна Ефтимова не успя да прескочи сериите на 100 м по време на световното първенство по лека атлетика в Доха (Кат). Българката финишира за 11,79 сек. в пресявката си и остана далеч от времената, осигуряващи бягане в следващия кръг. Последното време за полуфинал е на Имани Ленсикут (Вбр) – 11,31 сек. Ефтимова има 11,29 сек. това лято, но сега остана далеч от това време. Най-бърза в първия етап на 100 м при жените беше Шели-Ан Фрейзър-Прайс (Ям), която спря хронометъра на 10,80 сек. В серията на Ефтимова се наложи Мари-Жозе Та Лу (Кот д‘Ивоар) – 10,85 сек. Под 11 сек. слезе и Дина Ейшър-Смит (Вбр) – 10,96 сек. Полуфиналите и финалът на 100 м при жените са утре.", "date": "2019.09.28", "title": "Ефтимова отпадна в сериите на 100 м в Доха"}
{"url": "https://www.monitor.bg:443/bg/a/view/vytreshnijat-ministyr-zadejstvana-e-procedura-za-ekspulsirane-na-polfrijman-176540", "text": "Вътрешният министър Младен Маринов коментира ситуацията около Джок Полфрийман по време на национален конкурс за полицай на годината в Плевен. По думите му е задействана процедура за експулсиране, но към момента австралийският гражданин има и две забрани да напуска страната. „Полфрийман е в дома на Дирекция „Миграция” в Бусманци. Директорът там е издал заповед за принудителна административна мярка - експулсиране от страната, която е в процес. Той има и две забрани от прокуратурата за напускане от Република България - във връзка с досъдебното производство и във връзка с лишаването от свобода”, заяви Младен Маринов. В събота Джок Полфрйман ще получи призовката за делото на 23 октомври. Тогава Върховният касационен съд ще реши дали да се преразгледа делото за предсрочното му освобождаване. Дотогава най-вероятно той ще остане в центъра в Бусманци.", "date": "2019.09.28", "title": "Вътрешният министър: Задействана е процедура за експулсиране на Полфрийман"}
{"url": "https://www.monitor.bg:443/bg/a/view/sanja-borisova-krasiva-roza-no-s-bodli-176383", "text": "Саня Борисова. Когато чуем това име, веднага го свързваме с дългата й коса, сините очи и топлата усмивка. Красивата роза обаче е с бодли. Актрисата доказа с участието си във „Фермата“, че може да оцелява и с две, и с двеста. Малко не й достигна да триумфира на двубоя срещу детската учителка Маргарита Христова, но със сигурност демонстрира истински стоицизъм. Чаровната блондинка бързо се съгласява да приеме поканата на продуцентите Иван и Андрей за участие в предаването, защото харесва идеята, отношението и страстта, с която го правят. Как всички ние ще започнем да живеем при не много добри условия, но обединявайки усилия ще градим общия си комфорт, ще изучаваме различни занаяти и ще творим сред природата“, сподели пред „Монитор“ тя. Що се отнася до разделението между бедни и богати и издигнатата стена между тях, които са основна тема за пети сезон на шоуто, Борисова е в неутрална позиция: „Въпреки твърденията, че няма средна класа в България, което е факт до голяма степен, аз се причислявам към този рядък вид и в този смисъл за мен лично тази стена никога не е съществувала. Необходимо е съзнание“. За разлика от други участници, Саня не е имала време за предварителна подготовка. Преди да прекрачи прага на „Фермата“, тя се изявява като член на жури на филмов фестивал на остров Иския в Италия и има нелеката задача да изгледа десетки филми, за които да напише рецензии. Това, което я е калило преди риалити формата, са бойните изкуства. „Непосредствено преди началото на предаването бях на семинар по ба гуа, което бе моето време за подготовка. но дейностите, които се извършват в една ферма са специфични и е необходимо време, за да се стигне до рутина“, обяснява тя. Но именно дуелът и двубоят са най-приятните й спомени от участието й. Звездата от „Забранена любов“ е уверена, че би издържала три месеца във „Фермата“ без затруднения заради битовите условия, но би могла да си навлече ядове покрай някои от съотборниците си. „Аз бях първите две седмици, когато условията са най-сурови. Скоро би трябвало да има легла, нормална баня, отопление... Да, смятам, че с времето щях да се адаптирам все по-добре, но и осъзнавам колко много нерви трябваше да похабя, съжителствайки си с някои от хората там. Затова съм много щастлива, че така се развиха нещата. Отпаднах естествено от играта и моето усещане е, че успях да взема и дам много за краткото си участие“, разказа актрисата. В битката си с Маргарита Саня видимо се затрудни с копаенето и коването на стълба за време, но това не може да се сравни с разочарованието й от негативно настроените срещу нея участници. „Дейностите, които извършвах там, бяха нещо ново за мен, както и за повечето от участниците и като всяко ново нещо е необходимо време, за да се справя човек добре. Смятам, че ако бяхме по-толерантни един към друг, работата щеше да върви по-добре“, категорична е тя. Най-остър към нея бе журналистът патриот Ивайло Шопски, който я критикува за грима. Това обаче не означава, че не е важен, дотолкова, че да се чувствам комфортно в собствената си кожа и извън нея по възможност. Държа на хигиенните си навици, ценя здравето си“, обясни ни тя. Актрисата не таи лоши чувства към Шопски, но избягва хора като него, тъй като ги намира за токсични. Тя би поддържала връзка с участниците и след края на предаването. Надява се победителят този сезон да е жена, въпреки че не се интересува толкова от състезателния характер на предаването. Но пък пожелава да спечели този, който го желае най-силно, независимо от пола. Борисова има позиция и за скандалния Иван Милин, който удари шамар на Елизабет Илчева, но не се чувства разбрана по тази деликатна тема. „С цялото си уважение към всички жени и въобще хора, станали жертва на насилие, искам да поясня, че по никакъв начин не толерирам агресията. и знам абсолютно какво е. Моето предложение “да оставим Иван във \"Фермата” беше със същата цел, с която повечето искаха да бъде изгонен, а именно - да бъде даден пример на зрителите. Аз предложих той да остане и да му бъде даден шанс да се промени пред очите на всички ни (участници и зрители), което според мен е истинското изпитание за него, а не отново да се върне в обичайната си среда и старите си модели на поведение. Ако той се бе справил, това би повлияло на други хора, проявявали агресия като него, и по този начин заедно бихме могли да повлияем на повече хора да осъзнаят поведението си\", обясни ни тя. След края на „Фермата“ Саня се върна към задълженията си, които никак не са малко. От този сезон тя е част от трупата на Театър „Възраждане“, а освен това работи върху реализирането на филм, чийто сценарий е скроила сама. „В момента сме в етап на събиране на екип. Жанрът е фентъзи драма. Това ще е първият фентъзи филм, който обаче не цели да се мери с холивудските от този жанр, като, разбира се, ще се постараем и в тази посока. Разчитаме най-вече на дълбок и смислен сюжет“, разказа пред „Монитор“ още тя. Свободното си време пък уплътнява със срещи с приятели и тренировки по тай чи и ба гуа. На въпроса дали след краха на брака й с Ники Илиев е готова да търси нова любов или ще се фокусира върху себе си, Саня отговори: За мен едното не изключва другото. Важно ми е да усещам, че се развивам както в професията си, така и в личен план\".", "date": "2019.09.28", "title": " Саня Борисова – красива роза, но с бодли"}
{"url": "https://www.monitor.bg:443/bg/a/view/100-hlapeta-kandidatstvat-za-akademijata-176537", "text": "Над 100 хлапета от Стара Загора и близките селища се включиха в официалния старт на Академията за компютърни и природо-математически науки, която за в бъдеще ще прерасне в училище за даровити деца. В началото ще се изпробва програма за обучение от 1 до 12 клас, разработена от математика Любомир Любенов. Очакванията са от догодина обучението да се прехвърли в базата на досегашното Първо основно училище, която ще бъде обособена като ВИП-зона със занималня и общежитие. Според Любомир Любенов, целта е децата на Стара Загора да имат преподаватели на световно ниво като проф. Емил Колев от БАН, който води подготовката на националния отбор по математика, Невена Събева, зам.-главен редактор на сп. „Математика“, и Мариана Богданова, преподавател по математика в Тракийския университет и автор на учебници по математика. Той припомни, че във вече далечната 1939 година в Града на липите започва да работи първият математически кръжок на проф. Шишков, старозагорката Недка Иванова пък е участничка в първата математическа олимпиада през 1959 г. Сред включилите се в старта на Академията бяха възпитаници на Любомир Любенов - носители на диамантени, златни, сребърни и бронзови отличия от математическите олимпиади в Азия.", "date": "2019.09.28", "title": "100 хлапета кандидатстват за Академията"}
{"url": "https://www.monitor.bg:443/bg/a/view/frontmenyt-na-metallica-vleze-v-klinika-za-zavisimosti-176536", "text": "Фронтменът на Metallica Джеймс Хетфийлд е постъпил в клиника за лечение на зависимости, поради което американската хеви метъл банда отменя предстоящите си концерти в Австралия и Нова Зеландия, предаде Асошиейтед прес. В изявление, направено в Туитър от останалите трима членове на групата се посочва, че феновете, закупили билети за шоутата, ще могат да получат парите си обратно. Барабанистът Ларс Улрих, китаристът Кърк Хамет и басистът Роб Трухильо поднасят и извинението си за решението да отменят концертите. Metallica трябваше да свирят в пет австралийска града между 17 и 29 октомври, след което да изнесат четири концерта в Нова Зеландия. Улрих, Хамет и Трухильо казват още, че оценяват разбирането и подкрепата на феновете за 56-годишния Джеймс Хетфийлд. Фронтменът на Metallica от години се бори с алкохолна зависимост и нееднократно е пребивавал в клиника за рехабилитация.", "date": "2019.09.28", "title": "Фронтменът на Metallica влезе в клиника за зависимости"}
{"url": "https://www.monitor.bg:443/bg/a/view/galerija-izvadi-unikalna-sbirka-kartichki-otpredi-vek-176538", "text": "Уникална сбирка от пощенски картички, събирани през първите две десетилетия на ХХ в., на които са отпечатани произведения на едни от най-великите европейски художници, извади на показ старозагорската галерия в нощта на изкуствата. Сбирката е принадлежала на художника и дългогодишен преподавател  Добри Христов (1979-1962), който поставил началото след приемането си в курса на държавното рисувално училище – София през 1902 г. Роденият в Чирпан творец започва даскалското си поприще едва 15-годишен в някогашното село Мерем бей  (Старо село) в района на Нова Загора, а през 1895-а е сред учредителите на Българския учителски съюз, разказва директорът на галерията проф. д-р Марин Добрев. Докато следва и преподава в Русе и Габрово и докато рисува  по фронтовете на Първата световна война, Христов поддържа оживена кореспонденция със свои близки и приятели, които във всяко писмо поставяли цветна или черно бяла картичка с произведения на  близо 3 дузини майстори като Леонардо,  Рафаело, Микеланджело, Репин, Веласкес и др. , които творили в Италия, Испания, Русия, Германия, Чехия, Сърбия. Колекцията е придобила огромен размер: в един момент е наброявала над 400  картички, но във фондовете на галерията са попаднали малко над 200, дарени от далечни наследници на художника. През 20-те години на миналия век творецът е сред най-интересните живописци, но по ред причини изоставя палитрата и се отдава изцяло на педагогическата дейност, като публикува десетки статии в специализирани издания. След кончината му на 18 април 1964 година в Стара Загора наследниците намират подготвени за печат ръкописи на 3 книги и 19 статии, които и до ден днешен не са публикувани. Част от колекцията с пощенски картички е показвана един-единствен път преди повече от 20 години в зала на Министерството на външните работи. Имало е идея тя да бъде експонирана и в Дом Витгенщай-Виена, но след това отново потънала в забрава до момента, в който проф. Марин Добрев отново я извадил от трезорите за традиционната  нощ на изкуствата. Над 8000 старозагорци и гости са преминали през различните прояви  на 28 септември, в които взеха участие всички културни институти в Града на липите.", "date": "2019.09.28", "title": "Галерия извади уникална сбирка картички отпреди век"}
{"url": "https://www.monitor.bg:443/bg/a/view/devyn-myri-naj-naj-naj-lubimi-fentyzi-filmi-176541", "text": "Само преди няколко дни звездата от поредицата за най-известния в света магьосник Хари Потър – Девън Мъри, се разхожда по улиците в София. Екранният Сиймъс Финигън раздава автографи и позира за селфи с българските фенове, а причината бе гостуването му на фестивала Aniventure Comic Con.  , а ние не пропуснахме да го попитаме и за най-любимите му фентъзи филми:    ", "date": "2019.09.28", "title": "Девън Мъри: Най-най-най любими фентъзи филми "}
{"url": "https://www.monitor.bg:443/bg/a/view/speleolog-se-zakle-vyv-vechna-obich-na-brega-na-podzemna-reka-176539", "text": "Спелеолог от Аржентина и приятелката му от Австралия са първите и засега единствени туристи, които са сключили брак при входа на пещерата Сан Хосе,  където тече  най-дългата в света подземна река, разказват от администрацията на природния резерват Сиера Еспадан в Испания.  Заради изключително строгите правила, които не позволяват дори потапяне на ръцете във водите на почти 3-километровата река, младоженците провели ритуала на метри от импровизирания пристан, в заличката, където се съхраняват рисунки на праисторически обитатели отпреди близо 16 хилядолетия. С правилата се съобразил и падрето, който венчал интернационалната двойка, ако и от почти 10 години да обслужва местната катедрала и разбира се е виждал какви ли не чудаци, за които навлизането в дебрите на планинския масив е нещо толкова обикновено като например къпане сред моржове за … ескимосите. Сан Хосе привлича изследователите вече 65 години с уникалните сталактити и сталагмити, изваяни от капките вода през  неизвестно колко хилядолетия, обяснява лодкарят (младо момче, което няма нищо общо с представата ни за Харон!) и уточнява, че в средата на ХІХ в. при входа на пещерата тукашните жители провеждали своя ежегоден празник на цветята. Само най-смелите си дръзвали да се промъкнат навътре в дебрите на скалистите образования. През 1902 година за пръв  две хлапета се добрали до тесния тунел Boca del Forn, но едното останало заклещено в скалите почти седмица, докато успеят да го върнат обратно към светлината. След  залата с праисторическите рисунки следва малка ниша, където проучвателите са съхранили малко-млади керамични чирепчета и тежести за риболов. После следва близо 15-минутно плаване с ладията през алеята на влюбените, езерото на Диана, пещерата на динозаврите  и още половин дузина местенца с причудливи каменни ваяния. В полумрака и  тишината (разговорите са абсолютно забранени!) на моменти до лицата на туристите се докосват крила на прилепи, разтревожени от лекото плискане . Цялостното проучване  е започнало  през 1929 година, а организираното пускане на туристи става през 1961-а, след като три години по-рано с помощта на динамит са разширени някои от теснините. Днес разходката с лодка продължава около 40 минути, а финалът  е насред  напомнящата готическа катедрала пещера с над 12-метрови сводове, където гостите ги очаква светлинно и музикално шоу, по специално написана за мястото партитура. Ограничения за възрастта на посетителите няма:заедно с нас в плоскодънната ладия има бебе и възрастна матрона (разказват ни, че в някои от сухите галерии до към 1955-а се укривали преследвани от франкистите републикански войници!) Входът е 18 евро, но при група от над 20 души билетчето струва наполовина, на излизане срещу 6 евро всеки може да се вземе снимка, увековечила го на ладията.  Лодките са общо 6, всяка една побира до 14 души, така че сами можете да пресметнете колко души прииждат тук от цял свят. Опитът да разберем колко са били българите за последните 2-3 години на това място направо си удрят в скала. По думите на екскурзоводката ни лично тях само това лято е довела 6 групи от по 30 души, а една от двойките разказала, че прави разходка по подземната река за трети път, толкова им харесало преживяването. Впрочем над 30 000 са българите, които само през тазгодишното лято на крилете на нискотарифните авиокомпание са дошли в областта Валенсия, където се намира прочутият Бряг на портокаловия цвят с огромните си пясъчни плажове и двойно по-големите плантации от портокали, лимони и маслини. Да стъпиш във Валенсия и да не прескочиш до намиращия се само на трийсетина минути път с автобус  античен град Сагунто е все една да минеш през Рим и да не надникнеш отвъд стените на Ватикана, настоява водачът ни, докато крачим по калдъръма на някогашния еврейски квартал към реставрирания амфитеатър, който някога е побирал към 8 000 любители на гладиаторски битки и където акустиката може да бъде съизмерена само с миланската Ла Скала.Това , за акустиката ни го казва облечена в туника и с позлатен венец върху косите доня, която обяснява че театронът е средище за ежегоден фестивал на романтиката. Уви, изтървали сме последното представление, но все пак имаме възможност да погледаме репетиция на местни самодейци, които ни показват част от мистериите, свързани с богинята Диана, считана за основател на града, опълчил се на Картаген и станал причина на втората пуническа война. Цели 8 месеца траяла обсадата на Сагунто, когато Ханибал успял да проникне отвъд здраво залостените врати всичко било в пламъци, а почти всички бранители сложили край на живота си сами. При опит да извадят  вода от главния  кладенец в подножието на укрепения хълм телохранителите на легендарния военоначалник измъкнали ведрото с гърчещи се змии,обяснява  собственикът на таверната „При змиите“ и предлага да пробваме ястия от меню, взаимствано от романите на Д.Р.Р. Толкин. Докато избираме измежду блюдата  внезапно гръмва марш, а от съседните улички по опалените от 36-традусовата жега каменни плочи нахлуват 4 духови оркестъра , като всеки от музикантите е облечен в оригинална униформа. Най-накрая пристига и лъскав Ролс Ройс – кабрио, модел от 1931-а година. Оказва се, че точно днес в построената върху останките от мавърска джамия катедрала Есглесия Санта Мария ще има сватба, на която наместо орган ще звучи  дамски хор в акомпанимент на китара. Оставаме в катедралата повече от час, ако и никой от нас да не разбира произнесеното на латински от падрето напътствено слово към младоженците, които обсипани с оризови зрънца се мятат на ролса  и под звуците на фанфарите потеглят за първата си вече официална семейна разходка. Нещо сходно наблюдаваме и в градчето – архитектурен резерват Мореа, само че там наместо автошествие ставаме свидетели на истинска артилерийска канонада със средновековни мортири. В градчето живеят малко под 2 500 души, които разчитат на постъпленията от туристите /пред вратите на крепостта преброяваме половин дузина автобуси/, а по тесните улички към замъка /възстановен от Ел Сид през 1084 година / въпреки жегата пъплят няколкостотин  любители на старините. Заради увеличат потока тукашните власти разработили и защитили проект за 20 милиона евро, с които ще реставрират францисканския манастир, в който се скрили от върлуващата през XVІІ в. опустошителна чумна епидемия жители. Споменът за чумата е жив и до днес: на всеки 6 години от сградата на общината се вадят огромни 4-метрови кукли , а шествието се води от статуята на Богородица край която се изпълняват древни танци.Традицията с кукленото шествие е била възстановена през 2006 година,след като 9 години по-рано от организацията на Пласидо Доминго „Европа ностра“ подсказали, че в него има много „туристически“ хляб. Впрочем в Мореа ще чуем и за антипапа Луна, защото там са се водили преговорите с абдикацията му , но за него в …следващото парченце от пъзела. Солена глоба от 300 евро отнесе българин, който рискува да кацна с парапланера си в скута на двуметровия бронзов  авиньонски антипапа Бенедикт ХІІІ (1394-1423), разположена сред крепостните стени на тамплиерския замък Пенискола в Испания. Нашенецът  се възползвал от традиционния „парад“ на въздушните крила ,провеждащ се  в началото на септември и умело използвайки въздушното течение кацнал на гранитната площадка, едва не отнасяйки тълпата туристи, който в този момент си правела селфита с произведението на скулптора – музикант Серхио Бланко. Авантюристът бил закопчан минути по-късно, освен глобата му конфискували и крилото, разказват екскурзоводите в замъка, където годишно преминават близо 800 000 туристи от цял свят. Случката не е единствената, свързана с едно от най-знаковите на Испания исторически места, където през 1961 година е сниман историческият филм „Ел Сид“ с участието на София Лорен и където от  близо половин век се провежда международен фестивал на комедийните филми. От 4 години замъкът е превзет от реставраторите, които връщат към нов живот покоите на понтифика и най-вече залата, където Папа Луна е приемал гостите си, която е с невероятна акустика. Сред работещите по реставрацията има и двама българи, които напомнят, че замъкът е обявен за паметник на културата още през 1922 година и че на практика това е второто по посещаемост място сред градините на Алхамбра в Гранада. Бронзовата статуя е поставена през 2009 година след дълги спорове дали Папа Луна трябва да бъде на кон или спешен.За  това и поканили да я извае от бронз Серхио Бланко, който е сред най-добрите автори на конни фигури.За работата си ваятелят привлякъл и скулпторите Жозе Мануел Патрисио Торо и Франсиско Хавиер Галан, изработката била осъществена в леярната Антекера /в град Малага/.В крайна сметка обаче решили да покажат Бенедикт ХІІІ в пълното му величие с вдигната за благослов десница. За изработката му били заделени първоначално 80 000 евро, но на финала сметката показала 134 000 евро, разликата била покрита основно от глобите, налагани за неспазване на правилата.   Най-истинската от истинските чаша (свещения Граал), от която Спасителят  е пил по време на Тайната вечеря, се съхранява в катедралата „Успение Богородично“  на Валенсия,категорична е продавачката на бадемовата разхладителна напитка орхата, докато се двоумим дали  да влезем в храма или да прескочим до намиращия се недалеко музей на керамиката „Гонзалес Марти“. Напористата майсторка на орхатата уточнява, че лично папа Бенедикт ХVІ /онзи , дето пръв и единствен от досегашните Свети отци сам се оттегли от духовния си пост!/ е признал оригиналността на потира, отслужвайки специална меса с него при посещението си в града през 2006-а. Щом папата го е казал, какво можем да сторим ние, най-обикновените миряни, при това източноправославни. И приемаме за аксиома твърденията, че уж дървената чаша всъщност е от алабастър, а появата му точно на това място през доволно далечната 1424-а година  е по волята на Провидението. Впрочем преди няколко години световноизвестни специалисти като професора по история от университета в Сарагоса Мануел Мартин Буено се произнесоха, че потирът може би и направен в епохата три века преди появата на Христос. Не било изключено Божият син наистина да го е държал в десницата си край трапезата, докато изрича сакралните думи: „Един от вас ще ме предаде!“. Пътем покрай Граала съзерцаваме  двете оригинални плана на Гоя, след което хукваме към алеите на футуристичния Град на изкуствата и науката, където фантазията на архитект Сантяго Калатрава се е развихрила до шеметни размери. Нищо че и тук няма как да не се натъкнем на „издънки“, като така и незаработила /заради течове!/ сграда за концерти и изложби на площада  Агора . Затова пък с известна гордост ще можете да казвате, че сте част от онези над 27 милиона, дето от 1998-а до сега са се разхождали по старото русло на река Турия, опустошила Валенсия през 1957-а година.  И ако не ви се дават 30 евро за делфин – шоуто в океанографския музей , съвсем безплатно /до 3 ноември!/ ще можете да разгледате седемте гигантски, потопени в кристалните води на изкуственото езеро човешки глави, дело на барселонския художник Хауме Пленса или пък да се пошлеяете  на воля сред прекрасните градини край музея „Принц Фелипе“ с неговите над 40 000 кв м експозиционни площи в сграда, оприличавана на скелет от кит.  ", "date": "2019.09.28", "title": "Спелеолог се закле във вечна обич на брега на подземна река"}
{"url": "https://www.monitor.bg:443/bg/a/view/revolucionerite-nikola-vojvodov-i-cvjatko-pavlovich-ubiti-na-borda-na-germanija-prez-1867-g-176481", "text": "Малко познати архиви за аферата с парахода „Германия“ от 1867 г. публикува в новата си книга русенският автор Хачик Лебикян. Той се занимава повече от 30 години с темата за убийството на революционерите Никола Войводов и Цвятко Павлович на борда на плавателния съд, акостирал на пристанището в Русчук. И когато смята, че е казал всичко, което знае, Лебикян попада на дипломатически документи, допълващи картината на това трагично събитие, и ги помества в своето изследване „Аферата с парахода „Германия“ в Русе“. Случилото се на парахода, плаващ под австро-унгарски флаг, кара европейски дипломати да обсъждат със своите правителства безпрецедентното убийство на двама редовни пътници с билети - Войводов и Павлович, извършено на австрийска територия. Ако изключим безчинствата след Априлското въстание и завладяването на кораба „Радецки“ от Христо Ботев, малко са случаите, когато европейската дипломация толкова подробно се е занимавала с българската тема, пише авторът. В Румъния Планът бил да се придвижат до Радуевац (Сърбия), където да се присъединят към голямата Зайчарска чета, и след това, обединени, да навлязат в отечеството. Никола и Цвятко тръгват от Галац с парахода „Германия“, а четниците поемат пеша за Букурещ. На 8 август 1867 г. към 13 часа параходът акостира на пристанището в Русчук. Валията на Дунавския вилает Мидхат паша знае от шпионин за пристигането на двамата революционери, а австро-унгарският консул в Русе Георг фон Мартирт си позволява да преотстъпи суверенитета на своя територия. Заптиета се качват на парахода и при разразилата се престрелка Павлович е убит на място, а Войводов е тежко ранен и умира по-късно. Книгата разглежда изпратени от австро-унгарските консули в Белград, Букурещ, Русе, Галац, Браила и Измаил, и инструкциите до тях от Министерството на външните работи, както и кореспонденцията по случая на австро-унгарската дирекция на Дунавското параходно дружество с нейните агенти и инспектори в дунавските пристанища. Документите свидетелстват, че убийството на Никола Войводов и Цвятко Павлович сериозно уврежда политическия имидж на Австро-Унгарската империя и засяга чувствително нейните икономически интереси, като особено се застрашават доминиращите й позиции в корабоплаването по Долен Дунав, посочва авторът. Освен дипломатическата кореспонденция в изследването са ползвани и статии за трагичното събитие в турски, сръбски, румънски и български вестници, печатани в чужбина. Книгата е ценна и с това, че публикува снимки на парахода „Германия“ от архива на известния австрийски изследовател на Дунавското корабоплаване Ервин Хауке. При завладяването на австрийския параход „Радецки“ през съдбоносната 1876 г. в писмото си до капитана Догоберт Енглендер и пътниците Христо Ботев напомня за кървавата драма на борда на „Германия“ на пристанището в Русчук и предупреждава: „...Ние молим Господа пасажерите никак да не се безпокоят и да останат спокойни. Колкото за Вас, Господин Капитане, аз имам тежката длъжност да Ви поканя да поставите парахода на мое разположение до самото ни слизане, като в същото време Ви заявявам, че и най-малката Ваша съпротива ще ме постави в печалната необходимост да употребя сила и въпреки волята ми – да си отмъстя за отвратителното приключение върху парахода „Германия“ в Русчук през 1867 година.“", "date": "2019.09.28", "title": "Революционерите Никола Войводов и Цвятко Павлович убити на борда на „Германия“ през 1867 г. "}
{"url": "https://www.monitor.bg:443/bg/a/view/bylgarka-prebila-vdovicata-na-svoj-lubovnik-v-anglija-osydena-e-na-9-g-176542", "text": "48-годишната българка Гергана Георгиева е осъдена на 9 години зад решетките в британски затвор за побой и грабеж. Тя пребила с метален чайник и щанга, вързала и ограбила 81-годишната вдовица на известния режисьор Майкъл Уинър, съобщава Daily Mail. Гергана била бивша любовница на Уинър, става ясно по време на следствието. Авантюрата им е от 1999 година, когато тя получава британско гражданство, благодарение на режисьора. Тя е имала тригодишна връзка с него, преди той да се ожени за Жералдин. В продължение на близо две години след смъртта му през 2013 г. Гергана е обмисляла престъплението, защото е предполагала, че Жерладин е наследила огромното му наследство. В мрежата вече е разпространен и видеоклип от камерите около къщата на семейство Уинър. На него се вижда как българката напуска дома, дегизирана с голяма шапка и тъмна перука, след което изхвърля боклука и си тръгва. В къщата оставила да лежи безпомощна 81-годишната Жералдин Уинър. По време на разследването Гергана Георгиева признала, че е задигнала бижута за 300 000 паунда. Тя обвинила \"злата вещица\" Жералдин, че убила любовник й с вудо магии, за да прибере наследството му. Побоят над г-жа Уинър продължил над три часа, докато тя била с вързани очи, а ръцете и краката й били закопчани със свински опашки. Георгиева пък я млатила с метален чайник и желязна щанга. Българката признава пред съда за грабежа, но не и за побоя. Казва, че случайно е ударила вдовицата. Според нея тя е трябвало да получи част от завещанието, защото такава е била последната воля на Майкъл Уинър.  Гергана упорито питала вдовицата за диамант във формата на сърце. Ужасена, възрастната жена й разкрила къде се намира семейният сейф. Така Георгиева задигнала редица вещи, сред които и диамантена висулка и картина на базиликата \"Свети Марк\" във Венеция от Франц Ричард Унтербергер. Вдовицата Уинър била спасена от по-тежки травми на главата, благодарение на ролките за къдрене, които били навити на главата й.", "date": "2019.09.28", "title": "Българка пребила вдовицата на свой любовник в Англия, осъдена е на 9 г."}
{"url": "https://www.monitor.bg:443/bg/a/view/eksplozija-i-pojar-na-korejski-tanker-ima-desetki-raneni-176543", "text": "18 души са ранени при експлозия и пожар, избухнали на борда на петролен танкер в южнокорейското пристанище Улсан, предаде агенция Йонхап. Ранени са 12 моряци, от тях деветима са южнокорейски граждани и трима – чужденци, а също така шестима спасители. Те са получили изгаряния или са се натровили с дим. Състоянието на един от корейците е тежко. В момента продължава потушаването на пожара. Руските консулски власти съобщиха, че на борда на танкера е имало десетима руснаци, но никой от тях не е пострадал сериозно. Тази сутрин в пристанището Улсан на борда на товарен кораб, транспортиращ петролни продукти от Каймановите острови, е избухнала експлозия, последвана от пожар. Огънят се е разпространил и на друг кораб, на борда на който е имало 21 души, но всички те са били спасени. Бреговата охрана е започнала разследване.", "date": "2019.09.28", "title": "Експлозия и пожар на корейски танкер, има десетки ранени"}
{"url": "https://www.monitor.bg:443/bg/a/view/izpratihme-lubomir-levchev-v-poslednija-mu-pyt-176531", "text": "Изпратиха Любомир Левчев в последния му път. Писателят почина на 84-годишна възраст на 25 септември. Близки, приятели, интелектуалци и политици се простиха с поета днес. Поклонението пред тленните му останки бе в Централното фоайе на Националната библиотека „Св. св. Кирил и Методий”. “Загубихме като семейство голям приятел, а като държава и като общество последния аристократ на българската литература. Един невероятен творец, превеждан на повече от 30 езика“, каза вицепрезидентът Илияна Йотова. Тя заяви, че днес не си казваме последно „Сбогом” с твореца Любо Левчев, защото остават неговите книги. „Надявам се поколения след нас да ги четат и да ги познават”, посочи Йотова. \"Велик, а сега е безсмъртен. Паметта не се заличава лесно\", каза скулпторът Георги Чапкънов. Антон Дончев си спомни първата книга на Левчев. И обобщи, че приживе поетът довел в България елитът на световната литература. \"Той беше едно голямо дърво, което роди плодове, въпреки че в последните години гласът на Левчев не се чуваше. Голяма част от тези плодове се нуждаят от нас за да израстат\", каза още Дончев. Любомир Спиридонов Левчев е роден на 29.04.1935 г. в гр. Троян. Завършва гимназия в София (1953) и библиотекознание в СУ “Кл. Охридски” (1957). Работи като лит. редактор в Радио София и като гл. редактор на в. “Литературен фронт” (1970-72). Председател е на СБП (1979-88). По-важни книги: “Звездите са мои. Стихотворения” (1957), “Завинаги. Стихотворения” (1960), “Позиция. Стихотворения” (1962), “Но преди да остарея. Стихотворения” (1964), “Пристрастия. Стихотворения” (1966), “Обсерватория. Стихотворения” (1967), “Рецитал. Стихотворения” (1968), “Стрелбище. Стихотворения” (1971; 1974), “Дневник за изгаряне. Стихотворения” (1973; 1975), “Звездопът. Поеми” (1973), “Самосъд. Стихотворения из десет книги” (1975), “Свобода. Стихове” (1975), “Изход. Стихове” (1976), “Поздрав към огъня. Стихове” (1976; 1978), “Откъс. Стихове” (1980), “Заклинания. Стихотворения” (1981), “Самосъд ’83. Стихотворения из четиринадесет книги” (1983), “Работническа кръв. Стихотворения” (1984), “Бавен марш и други стихотворения” (1984), “Поетическото изкуство” (1986), “Метроном. Стихове” (1986), “Убий българина. Роман” (1988), “Седмата смърт. Стихове” (1989).", "date": "2019.09.28", "title": "Изпратихме Любомир Левчев в последния му път"}
{"url": "https://www.monitor.bg:443/bg/a/view/pojaryt-e-unishtojil-polovinata-ot-ceha-v-dunarit-176530", "text": "Емилиян Гебрев, ортакът на банкерът-беглец Цветан Василев, който се пробва да задигне военния завод \"Дунарит\", се появи пред медиите, за да говори за пожара, който избухна вчера на територията на оръжейницата. От думите му стана ясно, че огънят е унищожил приблизително от една трета до половината от засегнатия производствен цех, чиято площ е 1200 квадратни метра. Гебрев обаче тактично замълча пред медиите, че всъщност няма място в завода, защото не е негов собственик, а пионка на Василев, която източва предприятието в негова полда. На място пристигна и подставеният от Гебрев и Василев изпълнителен директор инж. Петър Петров. Той се похвали, че \"на своя отговорност е отишъл до мястото на инцидента и е видял какви са нанесените щети\". Той успокои, че още от снощи няма тлеене, а дронът е показвал температура на повърхността от 30 градуса. Почти напълно била унищожена покривната конструкция. Не били засегнати помещенията с електрическите табла и канцелариите. Към момента на инцидента в цеха е имало един тон взривни вещества – тротил и хексоген. Според инж. Петров при това количество, дори и да е имало експлозия, тя е щяла да засегне само този цех. По думите му голяма опасност би се създала, ако пожарът се разпространи в гората. Инж. Петров обясни, че в цеха са се смесвали взривни вещества и с тях се пълнели металните корпуси на авиационни и артилерийски боеприпаси. „Пожарът, възникнал в рамките на завода, вече е история. Най-важното е, че няма пострадал, наранен, обгазен, дори одраскан човек. Хората са работели в пълен синхрон. Материалните щети са възстановими“, пък се оправда Гебрев. Той пробва да прехвърли вината за пожара на \"скрит фабричен дефект на машина, но дали е така, ще кажат разследващите\". Областният управител Галин Григоров, който и тази сутрин бе в завода, също успокои, че ситуацията е напълно овладяна. Достъпът до мястото е ограничен до 24 часа, но тук са екипи на пожарната, полицията, ръководството на предприятието. Пожарът на територията на завода за отбранителни продукти „Дунарит“ избухна в петък малко преди 11,00 часа. Близо 750 работници бяха евакуирани, а детските градини и училищата в близките села – затворени. Спешно бе свикан кризисният щаб за извънредни ситуации.", "date": "2019.09.28", "title": "Гебрев, който пробва да задигне \"Дунарит\", дава изявления за пожара (ОБНОВЕНА)"}
{"url": "https://www.monitor.bg:443/bg/a/view/volkswagen-napravi-naj-dobrata-elektricheska-kola-176522", "text": "Най-значимата премиера на автосалона във Франкфурт безспорно беше авангардният електрически автомобил Volkswagen ID.3. Този изцяло нов модел е символ на началото на нова ера за марката. Хечбекът ID.3 разширява продуктовата гама на Volkswagen, дебютирайки като първи модел от изцяло ново поколение чисто електрически превозни средства, с нулеви емисии, изключителна ефективност и пълна комуникационна свързаност. Новият Volkswagen ID.3 е универсален модел, напълно подходящ за ежедневна употреба. Благодарение на компактните си външни размери той предлага типичната за малките автомобили отлична маневреност в комбинация с достойно за автомобил от среден клас вътрешно пространство. Новият модел съчетава вълнуващ дизайн с иновативни технологии и впечатляващ автономен пробег до 550 километра. Новият Volkswagen ID.3 е първият модел от серията ID. и се отличава с неутрален въглероден отпечатък, характерната за електромобилите впечатляваща динамика на пътя и с пълна комуникационна свързаност. Новият ID.3 използва технологичната основа на новата модулна платформа за модели с електрическо задвижване на Volkswagen, която е проектирана изцяло за използване в електромобили с акумулаторни батерии и е лишена от обичайните до този момент недостатъци. Новият Volkswagen ID.3 демонстрира ярко новосъздадената стилистична визия на фамилията от модели ID., която веднага го идентифицира като автомобил с нулеви емисии. Той е създаден като носител на едно наистина наелектризиращо бъдеще и внася качествено ново ниво по отношение на дизайна в категорията на компактните автомобили. Естественият стил и абсолютно интуитивното изживяване зад волана на новия модел са ярка демонстрация на новия, електрически начин на мислене. Интериорът също е революционен. Дългото междуосие на модулната архитектура MEB, комбинирано с много късите надвеси, е дало възможност за създаване на значително по-просторен интериор на новия модел. Електрическият Volkswagen ID.3 демонстрира изцяло нови стандарти в компактния клас, като предлага пространство и простор за петима възрастни пътника. Изцяло новите цифрови елементи на контролните уреди и приборите за управление гарантират, че всеки водач ще се ориентира напълно интуитивно в новия ID.3. Освен от екрана на блока контролни прибори зад волана, водачът получава най-важната информация и чрез изцяло новия 10-инчов сензорен дисплей, разположен централно на арматурното табло. Функцията ID. light, която също е нова, оказва съдействие на водача с помощта на светлинната лента с LED елементи по време на навигация и може също така да го прикани към спешна употреба на спирачките при евентуално възникване на непосредствена опасност например. Във всички прибори и елементи за управление на функциите, включително тези върху електрически регулируемия мултифункционален волан, се използва сензорна технология и чувствителни на докосване бутони. Единствено електрическите механизми на прозорците и аварийните светлини все още използват класически бутони и превключватели, изискващи натискане. Всичко това се допълва от системата за интелигентно гласово управление с естествени фрази. Благодарение на системата App Connect, ID.3 може да се свърже с вашия смартфон в рамките на няколко секунди. При старта на серийното производство, електрическият Volkswagen ID.3 ще се предлага с възможност за избор на акумулаторни батерии в три размера. Базовият вариант разполага с батерия с реално използваем енергиен капацитет от 45 кВтч, която осигурява пробег до 330 км с едно зареждане в условията на цикъла WLTP. Базовата цена на този вариант на ID.3 е под 30 000 евро в Германия. Освен него се предлага и версия на батерията с капацитет 58 кВтч, който дава възможност на ID.3 да измине автономен пробег до 420 км. Реално използваемият капацитет на най-големия вариант на акумулаторната батерия е 77 кВтч, а автономният пробег с осигурената от нея електроенергия достига до 550 км. Благодарение на възможността за използване на станции с бързо зареждане, новият Volkswagen ID.3 може да се зареди достатъчно за изминаване на пробег от около 290 км в рамките на 30 минути при използване на зарядна мощност 100 кВт. Самите акумулаторни батерии са вградени в подовата платформа на каросерията на новия модел. Това разположение има положителен ефект върху динамиката на поведението на пътя, тъй като спомага за значително понижаване на центъра на тежестта на електромобила. Новият ID.3 се отличава и с оптимално разпределение на теглото между предния и задния мост. Volkswagen започна да приема предварителни поръчки за специалното дебютно издание ID.3 1st в ограничен тираж през месец май тази година. По този начин беше дадена възможност на клиентите в Европа да направят неангажираща предварителна резервация за производство на един екземпляр от ограничената серия на ID.3 1st  срещу сумата от 1000 евро. От тази есен направилите предварителната резервация могат да придвижат своята поръчка в следващата фаза при съответния дилър на марката и да конфигурират предпочитаната от тях версия на ID.3 1st. В България възможността за предварителна резервация на модела също е валидна. Срещу сумата от 2000 лева най-нетърпеливите могат да заявят своето желание да притежават от първите бройки на високотехнологичния революционен модел Volkswagen ID.3.", "date": "2019.09.28", "title": "Volkswagen направи най-добрата електрическа кола"}
{"url": "https://www.monitor.bg:443/bg/a/view/pojar-evakuira-grycki-feribot-s-nad-500-dushi-na-borda-176532", "text": "Пожар на ферибота Olympic Champion доведе до евакуацията на всички 538 пътници на гръцкото пристанище Игуменица тази сутрин. Огънят е овладян, съобщиха от гръцката брегова охрана, цитирана от \"Катимерини\". Всички пътници са евакуирани безопасно. Пожарът е възникнал в отсека за автомобили и е погасен от екипажа. Властите поясниха, че корабът с 32 000 тона водоизместимост, който може да транспортира над 1800 пътници, е плавал от Патра за Венеция. Не е ясна причината за пожара. Според агенция АМНА на ферибота е имало също 75-членен екипаж и 293 автомобила. Пожарът е възникнал малко след отплаването на ферибота от Игуменица за Венеция. Корабът веднага се е върнал на пристанището в 07.20 часа местно време.", "date": "2019.09.28", "title": "Пожар евакуира гръцки ферибот с над 500 души на борда"}
{"url": "https://www.monitor.bg:443/bg/a/view/protest-na-medicinski-sestri-v-karlovo-176533", "text": "Протест на медицински сестри в Карлово. Те настояват за по-високи заплати, информира БНР. Сега възнагражденията на сестрите са между 720 и 750 лева. Шест сестри от детското отделение на Общинската болница подадоха на 13 септември предизвестия за напускане. Подкрепиха ги трима лекари от същото отделение. Ръководството на болницата обяви, че заплатите ще бъдат увеличени от 1 октомври със 100 лева, като всеки месец ще има и допълнително материално стимулиране. Сестрите обаче настояват минималната заплата да бъде фиксирана на 950 лева. Към протеста се присъединиха медицински сестри от София, Пазарджик, Кърджали и Пловдив. Днес КНСБ ще оповести подробности за подготвян от тях национален протест на лекарите и специалистите по здравни грижи. Здравният министър Кирил Ананиев увери, че догодина ще има повече пари за здраве. Стана ясно, че 21 медицински сестри от Централната реанимация на столичната болница \"Токуда\" заедно със старшата сестра и няколко санитари са подали колективни оставки.", "date": "2019.09.28", "title": "Протест на медицински сестри в Карлово"}
{"url": "https://www.monitor.bg:443/bg/a/view/inna-eftimova-startira-dnes-na-svetovnoto-v-doha-176529", "text": "Спринтьорката ни Инна Ефтимова ще стартира във втория състезателен ден днес на световното първенство по лека атлетика в Доха, Катар. В откриващия ден от надпреварата вчера Мирела Демирева преодоля квалификацията в скока на височина от 194 см и се класира за финала, докато Георги Цонов не успя да премине пресявките в тройния скок при мъжете, като се приземи на 16,61 м. Ефтимова, която получи покана от международната федерация да участва, ще стартира във втора серия в квалификациите на 100 м, където голямата фаворитка е Мари-Жозе Та Лу от Кот д’Ивоар.За следващата фаза се класират първите 3 от всяка серия и 6-те най-добри губещи времена. Кенийката Рут Чепнгетич спечели титлата в женския маратон и стана първата шампионка в Доха. Тя финишира за 2.32:43 часа. Среброто остана за Роуз Челимо от Бахрейн, която завърши на 63 секунди след победителката, а с бронза се окичи Хелалия Йоханес от Намибия. Надпреварата започна в полунощ заради високите температури в Доха. Организаторите се колебаеха дали да отменят старта, но решиха състезанието да се състои. Много от участничките обаче не успяха да издържат докрай и се отказаха.", "date": "2019.09.28", "title": "Инна Ефтимова стартира днес на световното в Доха"}
{"url": "https://www.monitor.bg:443/bg/a/view/izmami-kato-na-kino-176518", "text": "Не е нужно да имаш нюха на Бони и Клайд, за да си проправиш път към световното кино със славата на измамник. Как от собствения си тарикатлък можеш да забъркаш каша, достойна не само за холивудско заглавие, но дори за сапунен сериал – имаме чувството, че „героите“ в настоящия разказ могат да издадат собствен учебник по въпроса. Макар и без видим нагон да преподадат „занаята“ си, със свои книги, разказващи опита им да надхитрят чичко-паричковците в Уолстрийт например, се разписват група стриптийзьорки. В случай че сте отскочили до киносалона за новото заглавие във филмографията на Дженифър Лопес („Да свалиш Уолстрийт“), вече знаете, че става дума именно за главните героини Рамона и Дестъни. Имената на еротичните танцьорки са променени за целите на продукцията, но тя категорично описва техния път така, както е видян от журналистката Джесика Преслър. Няма да навлизаме в подробности за качествата на заглавието. Вместо това ще се фокусираме върху историята, която – напълно заслужено при това заради своята абсурдност - е послужила за вдъхновение на продукция от такъв ранг. Рослин Кео (Дестъни, изиграна от Констанс Ву) и Саманта Барбаш (Рамона, изиграна от Дженифър Лопес) се запознават малко преди финансовата криза от 2008 г. След като далеч по-опитната Саманта се превръща в ментор на по-младата си колежка и след като неизбежно липсата на пари ги застига, двете обединяват усилия с още две колежки в опит да оберат мангизите на богаташите от Уолстрийт. Всяка жертва има горе-долу еднакъв профил. Трябва да не се намира в дъното на хранителната верига от финансова гледна точка и задължително да има съпруга. Това е и козът, който измамниците използват, когато бъдат хванати в крачка. Иначе казано – те изнудват жертвите си, че ще покажат „интимни кадри“ от общите им забавления. Самият „номер“ пък започва с прелъстяването на богаташ от една от стриптийзьорките, излязла по баровете под прикритие. Когато жертвата се поддаде на чара й, в картинката влизат и останалите, създават тарапана и се възползват от невниманието на мъжа, за да сипят наркотик в питието му. Достатъчно, за да не знае какво прави, не толкова много, за да припадне (надяват се). След това го водят в стриптийз клуба, в който работят, и източват парите му. В същото заведение впрочем те започват да получават и процент заради това, че водят клиенти. Еротичните танцьорки са разкрити още през 2015 г., от когато датира и репортажът на Преслър, като нито една от тях не получава ефективна присъда. Още преди да е изгледала филма Саманта Барбаш обаче се възмути, че той не представя нейната истина. Тя, както можете да се досетите, твърди, че реалните факти са отразени адекватно единствено в нейната биографична книга. Предвид славата й, не сме сигурни дали това наистина е така. Ако в нашите ширини историята на стриптийзьорките, погнали Уолстрийт, става актуална едва с премиерата на филма, то дори у нас се носят легенди за скандала с британското издание на „Стани богат“. Филм все още няма, но пък за сметка на това ITV и AMC смятат да „налеят“ случая в минисериал от три части през следващите месеци. Главният герой тук е бившият майор в Британската армия Чарлз Инграм. Той сяда на стола на богатството през 2001 г., като в предишни епизоди като участници са се разписвали още съпругата му Даяна и нейният брат. Инграм казва, че е репетирал по 20 минути на ден за тура „Най-бързият печели“. Уви, оказва се, че личните си знания използва единствено в този кръг. Самите членове на екипа на шоуто се съмняват, че той ще стигне надалеч във въпросите, още по-малко - че ще спечели голямата награда от 1 милион паунда... Той обаче ги опровергава, макар и по не най-правилния начин. Това, което прави впечатление и на редовия зрител, е, че Инграм сменя със скоростта на светлината решенията си кой отговор да даде на няколко от въпросите. Нещо повеч -, въпреки че за част от тях сам признава, че не знае нищо, все пак успява да даде верен отговор. Как се случва това? В публиката по това време присъстват съпругата му и семейният им приятел Текуен Уиток. Цялата им схема пък гравитирала около това един от двамата да се прокашля, когато Инграм прочете правилния отговор. Голямата му победа бързо обаче е разконспирирана от продуцентите и още през 2003 г. участниците в измамата са подведени под отговорност. И тримата съучастници са осъдени да лежат в затвора – съпрузите по 15 месеца, Уиток – 12. В допълнение на всичко това са глобени с по 15 хиляди паунда, като им се нарежда да платят и разноски по делото в размер на общо 95 хиляди паунда. Отчаянието пък провокира следващата ни „героиня“ да прибегне до измама. За да разкажем нейната история, ще попътуваме във времето до 60-те години на миналия век, които бележат едни от последните й добри години като журналист. Става дума за Лий Израел. Днес я познаваме като известна литературна мистификаторка. Тогава обаче тя е в пика на кариерата си. Създава две отличителни биографии, втората от които – на тв звездата Дороти Килгалън, става бестселър на New York Times. Третият й опит в този вид труд обаче не е увенчан с такъв успех, заради което авторката живее на прага на бедността. Прибавете към това и зависимостта й към алкохола и вече разбирате защо конвенционалната работа не е била първият избор на Израел за изход от ситуацията. Схемата си тя задвижва през 1990 г. Всичко се корени в идеята й да подправя писма от известни писатели като Дороти Паркър, Ноъл Кауърд и Лилиан Хелман. След като замаскира следите си добре, Израел продава измайсторените от нея „творби“ на книжни дилъри, като за целта й помага добрият й приятел Джак Хок. От своята измама, включваща и кражба на официални документи от библиотеките и смяната им с фалшификати, двамата печелят няколко хиляди долара. Хванати са две години по-късно, като самата Лий Израел пледира „виновна“ пред федералния съд. Към писането тя се завръща през 2008 г. с книгата Can You Ever Forgive Me? („Можете ли някога да ми простите?“), където разказва и своята история. Със същото заглавие дебютира и филмът за нея миналата година. В нея главната (нейната) роля е изиграна от Мелиса Макарти в едно от малкото й драматични превъплъщения. „Почувствах срам, че чак сега – чрез книгата, научих за тази невероятна история“, каза тогава актрисата, която спечели номинация за „Оскар“ именно с това заглавие. Журналистът Стивън Глас прави шеметна кариера през 90-те години на миналия век с репортажите си в авторитетното американско списание The New Republic. Той е и живото доказателство, че от високо лесно се пада. За три години време от изданието успяват да го разобличат, като Глас е пращал изфабрикувани материали и за други медии, сред които Rolling Stone и Harper's Magazine. Знаменитите му истории се оказват фалшиви – от цитатите, през източниците, та до целите събития. Повечето му статии са с хумористичен характер, като някои налагат негативни стереотипи върху етнически и политически групи. От The New Republic успяват да докажат, че 27 от 41 негови публикувани статии са фалшиви, като имат съмнение и за останалите 14. Интересен факт е, че медията разполага със система за проверка на фактите - специален отдел проучва ръкописа, всички бележки на журналистите, записани разговори с източници заедно с имената и телефоните им, за да може да провери дали фактите са достоверни и коректно събрани, подредени и интерпретирани. Той е успял да измами отдела, създавайки фалшиви уебсайтове, гласови съобщения, бележки, визитни картички и писма. Върху историята му е базиран филмът от 2003 г. „Падение: Историята на Стивън Глас“. Главната роля е поверена на актьора с канадски корени Хейдън Кристенсен, а с участие в лентата се разписват още Питър Сарсгард, Клои Севини, Мелани Лински, Розарио Доусън и други. През 2015 г. стана ясно, че Глас е изпратил чек за 10 000 долара на списание Harper's Magazine за фалшивите си статии, които те са публикували. „Осъзнавам, че това не оправдава грешките ми, но не заслужавам парите, които от списанието са ми изплатили преди време, и трябва да ги върна“. Няколко месеца по-късно той заявява, че е изплатил 200 000 долара на различни медии, които са използвали материалите му. Към момента Глас работи в адвокатска кантора в Бевърли Хилс. Истински корифей в областта на измамите е Франк Абигнейл, който един себеуважаващ се киноманиак веднага свързва с лицето на младия Леонардо ди Каприо и филма „Хвани ме, ако можеш“. Става известен през 60-те, когато успешно прехвърля 2,5 милиона долара във фалшиви чекове през 26 страни в рамките на пет години. Първата му жертва бил баща му. Понеже парите все не му достигали, Франк помолил татко си за кредитна карта, с която да зарежда с бензин колата си. Започнал да прави сделки с работниците от бензиностанции из цял Ню Йорк, като ги карал да купуват неща с кредитната му карта. Той получавал част от парите, а работникът продавал стоката и взимал останалата част от печалбата. За два месеца Франк официално „купил“ 14 автомобилни гуми, 22 акумулатора и големи количества бензин. Първият трик на Абигнейл бил да пише чекове на собствената си превишена сметка – нещо, което е било възможно, когато е писал чекове за повече пари, отколкото е имало в сметката. Това обаче работело само за определено време, преди банката да поиска плащане, затова той си отварял нови сметки в различни банки. С времето той експериментирал и откривал различни начини да мами банките. Печатал почти идеални копия на чекове, депозирал ги и след това убеждавал банките да му отпуснат пари в аванс на базата на парите в сметките. Тези пари, разбира се, никога не се материализирали, тъй като чековете били отхвърляни. Сред известните трикове на Абигнейл е този да слага номера на сметката си върху празни депозитни бележки, които слагал сред истинските в банката. Така депозитите на клиентите отивали в неговата сметка. По този начин успял да открадне над 40 000 долара, преди да го разкрият. Когато банката започнала да го търси, Абигнейл вече бил взел всички пари и сменил самоличността си. Интересни са и От Pan American Airlines изчисляват, че между 16- и 18-годишна възраст Абигнейл е прелетял над 1 600 000 километра с над 250 полета до 26 държави за сметка на авиокомпанията. Също така е отсядал безплатно в различни хотели. Той е разказвал, че често истинските пилоти са му предлагали да поеме контрол над самолета, но той никога не приемал с оправданието, че предната нощ е купонясвал. Франк се е правил и на учител. Изважда си фалшива диплома от Колумбийския университет и преподава социология в университета „Бригъм Янг“ цял семестър с фамилия Адамс. Почти една година се представя и за началник на отделение на педиатрията в болница в Джорджия под името Франк Конърс. Избира да се занимава с това, след като при слизане от полет в Ню Орлиънс полицията едва не го залавя. Когато попълва данните за апартамент под наем, пише, че преди е бил лекар, защото се е страхувал, че собственикът може да се усъмни и да го издаде, ако напише „пилот“. Сприятелява се с истински лекар, който му е съсед, и започва временно работа в болницата, докато намерят някого за постоянно. Открива, че работата всъщност е лесна, тъй като не било нужно да прави нищо медицинско. Въпреки това за малко да го разкрият, когато бебе едва не умира от кислородна недостатъчност. Абигнейл все се отървавал от задълженията си, като карал стажантите да вършат всичко. Накрая от болницата намерили нов заместник и Франк \"си върнал работата“ на пилот. Един ден споменал на една от стюардесите, че е завършил Харвард и иска да стане адвокат. Тя го запознава с неин приятел адвокат. Абигнейл си изкарва фалшива диплома от Харвард, преминава изпитите в Луизиана и започва работа като адвокат, когато е едва на 19 години. Въпреки че се проваля два пъти на изпита, той успява да го вземе на третия опит след осем седмици учене. Негов колега, който наистина бил завършил в Харвард, обсипвал Абигнейл с въпроси за годините му в университета, той обаче не знаел нищо и решил да напусне работа, за да не го хванат. Заловен е във Франция през 1969 г., когато служител на Air France го разпознава и го издава на полицията. Когато го арестуват, 12 от страните, в които е действал Франк, искат екстрадирането му. Той получава едногодишна присъда, от която излежава само половината. Когато излиза, е екстрадиран в Швеция, където е съден по шведските закони. Там изкарва отново шест месеца в затвора и след освобождаването му е съден в Италия. Накрая е изпратен в САЩ, за да излежи 12-годишна присъда във федерален затвор. По време на екстрадирането в Щатите Абигнейл След като минал през Бронкс, за да смени дрехите си и да вземе ключовете за депозитна кутия, в която държал 20 000 долара, той хванал влак до летището в Монреал, за да си вземе билет до Бразилия, тъй като от там не може да бъде екстрадиран в САЩ. Заловен е, докато чакал на опашка за билет, и е предаден на граничния патрул на САЩ. През април 1971 г. той се измъква от федералните, докато чака процеса си. По чиста случайност придружаващият го шериф забравя документите с обвиненията му и Абигнейл е взет за инспектор под прикритие, като получава всякакви привилегии и храна. Франк се свързва с приятелка, която се представяла за негова годеница и му дала визитната картичка на инспектор К. Дънлап от бюрото по затворите и подправена визитна картичка на Шон О’Райли, агента от ФБР, който отговарял по неговия случай. Абигнейл казал на полицаите, че наистина е инспектор, и им показал визитката на Дънлап като доказателство. Казал, че трябвало спешно да се свърже с агент Шон О’Райли. Когато набрали номера от картичката, отсреща вдигнала Джийн от телефон в мол в Атланта, която се престорила на оператор на ФБР. По-късно му е позволено да се срещне с О’Райли в паркирана кола пред затвора. Там е разпознат от служител в мотел и успява да се измъкне, като се представя за агент от ФБР. Отново на път за Бразилия, Абигнейл е заловен от двама полицаи, докато преминавал покрай немаркираната им служебна кола. През 1974-та правителството на САЩ го освобождава, при условие че ще помага на федералните при разкриване на измами с чекове. Франк не успява да си намери хубава работа заради криминалното си минало. Накрая предлага оферта на банка. Обяснява какво е направил и предлага да покаже на персонала различни трикове, които използват фалшификаторите. Заявява, че ако не харесат това, което ще чуят, няма да му дължат нищо, но ако го харесат, ще му плащат по 500 долара на месец и ще го представят на други банки. Банките били впечатлени от резултатите и Франк започва законна работа като консултант по сигурността. По-късно основава компанията „Абигнейл & съдружници“, която Така успява да събере достатъчно пари, за да изплати задълженията си, които е натрупал през криминалната си кариера. Сега има собствен бизнес в Тулса, Оклахома, и е милионер. Той продължава да консултира ФБР, а единият му син дори работи за федералните. Според уебсайта му повече от 14 000 институции са приели програмите за защита от измами на Абигнейл. До ден днешен е близък приятел с Джо Шей - ФБР агента, който го залавя.", "date": "2019.09.28", "title": "Измами като на кино"}
{"url": "https://www.monitor.bg:443/bg/a/view/grigor-zapochva-sreshtu-korav-rusnak-v-pekin-176534", "text": "Григор Димитров нямаше особен късмет при жребия за турнира от сериите ATP 500 в Пекин и още в първи кръг ще се изправи срещу намиращия се в добра форма руснак Андрей Рубльов. До този момент двамата са се срещали три пъти, като Григор води с 2:1 победи. За последно те играха два пъти през миналата година, като и в двата случая Димитров се оказа победител - на Australian Open и в Ротердам. Преди това, година по-рано, Рубльов стигна до победа на US Open. В момента Рубльов се намира под №36 в света, а Григор Димитров е с десет позиции по-високо. Победителят от този мач ще се изправи във втори кръг срещу победителя от мача между Михаил Кукушкин и шестия поставен Фабио Фонини. На четвъртфинал пък е възможен двубой с четвъртия поставен Карен Хачанов, Марко Чекинато или двама квалификанти.", "date": "2019.09.28", "title": "Григор започва срещу корав руснак в Пекин"}
{"url": "https://www.monitor.bg:443/bg/a/view/investirat-2-mln-lv-v-kymping-za-kemperi-i-karavani-176535", "text": "Близо 2 млн. лв. ще бъдат инвестирани в нов къмпинг върху терен от 58 дка в съседство с павелбанското село Скобелево, където вече работи първият частен етнографски комплекс „Дамасцена\". Проектът на Алба Групс ЕООД предвижда на първо време тук да могат да бъдат „закотвени“ минимум 50 кемпери и каравани, чиито притежатели ще се радват на собствено пространство от по близо 100 кв. м тревна повърхност, разделена с розови насаждения, за които вече се изгражда капково напояване. Планирани са 6 двустайни къщи със собствени санитарни възли и 6 стационарни каравани, които ще бъдат отдавани под наем на пристигнали на „самоход“ туристи. Над 2000 плодни дръвчета са вече засадени в района на бъдещия комплекс, работи се за изграждането на малък басейн с топла вода, планиран е и голям (25х12 м) басейн с мини ролба и аква пързалки. За социализацията и комфорта на гостите е изграден навес с маси, има кухня с печки и грилове, местата за барбукю могат да приемат 70 души. Отделно ще има и 7 остъклени беседки, всяка с диаметър 8 метра за ползване при студено и влажно време. Планът предвижда в близост до паркинга да бъдат обособени две езера, които ще бъдат зарибени, за най-малките ще има детска площадка, а за поддръжката на кемперите и караваните ще се грижат механици. Избраното място е недалеко от подбалканския път, в близост е до курорта с минерални води. Любителите на планинарството ще могат да правят излети в Стара планина и Средна гора. Собственик на дружеството-инвеститор е производителят на розово масло и  биопродукти в региона - 44-годишният Христо Стоянов.  ", "date": "2019.09.28", "title": "Инвестират 2 млн. лв. в къмпинг за кемпери и каравани"}
{"url": "https://www.monitor.bg:443/bg/a/view/shefyt-na-bnr-ima-dvoen-arshin-v-protestite-176528", "text": "Имам една интересна теория – през 2001 г., при изтичането на мандата на един генерален директор, започват същите процеси и е спряно радиото. 18 години по-късно, при приключване на мандата на същия генерален директор, правят протести и пак спират радиото. Това заяви пред bTV генералният директор на БНР Светослав Костов, като в отговор на въпрос уточни, че става дума за предшественика му Александър Велев. Велев бе на два пъти шеф на БНР – първо при мандата на кабинета „Костов“ – от 1998 до 2001, а след това от 2016 до 2019 г. Костов направи коментара си в отговор на въпрос дали ще подаде оставка, като отново посочи, че няма да го направи, както и че СЕМ е била използвана като рупор за „откровени лъжи“ и „недоказани твърдения“ от група хора в радиото. „В момент, в който има сформирана анкетна комисия, тече прокурорска проверка, до дни Сметната палата ще влезе в радиото заради дефицита от 4 млн. лева и всички неизгодни договори сключени от предишното ръководство, а също така сме и в предизборна кампания, би било отстъпление“, посочи генералният директор на БНР, като допълни, че започва да му прилича и на „някакъв саботаж“. „Ние трябва да осигурим тези документи. Ако юристите в СЕМ преценят, че имат основание да статират процедура по освобождаването ми, аз вече съм се консултирал и ще търся своите права“, посочи Костов. Той заяви, че има и двоен аршин, защото преди две години, когато пенсионираният сега шеф на програма „Хоризонг“ Ивайло Савов я оглавява заедно с Даниела Късовска, всички ресори на репортерите са сменени с изключение на само един – съдебния, за който отговаря Силвия Великова. Тогава обаче е нямало протести, нито твърдения, че има цензура и ограничаване на свободата на словото, за разлика от сега. Междувременно един от членовете на Управителния съвет на БНР – Стефан Ташев, пусна на стената си във Фейсбук емлематичната песен на „Бийтълс“ – „Лет ит би“, в знак на протест срещу „узурпирането на националния ефир на БНР реално от шепа хора“. “Нямам право да правя изявления но ще си позволя да напиша, защото помията взе да става все повече….От две седмици т.нар. борци за  свободата на словото, реално шепа хора, са узурпирали националния ефир на БНР и цензурират колегите си репортери от „Хоризонт“, пише той като обвинява в цензура зам.-шефката на програмата Даниела Късовска и допълва: „Сменят се информации на репортери, защото не са в правата линия, включително официални информации на институции“.  ", "date": "2019.09.28", "title": "Шефът на БНР: Има двоен аршин в протестите"}
{"url": "https://www.monitor.bg:443/bg/a/view/osnoven-remont-na-teatyr-gylta-do-13-mln-lv-temata-176515", "text": "Между 1,5 и 13 милиона лева коства цялостното ремонтиране на голяма театрална сграда, установи проверка на „Монитор“. Малко театри обаче могат да си позволят подобен лукс – при повечето от тях обновяването е постоянен процес, който протича „на прибежки“ според финансовите траншове, осигурявани с държавно или общинско субсидиране, от собствени приходи или от спонсори. Един от малкото храмове на Мелпомена, които очакват генерален ремонт, е общинският театър „София“. За целта Столична община обещава да намери 13 милиона лв. по различни европейски програми. От екипа се надяват работите най-сетне да стартират през пролетта, при което за репертоара си трупата ще търси приемащи сцени в столицата и страната, за да не спре да играе. Ремонтът трябва да обхване цялата сграда в парка „Заимов“ със сценичните съоръжения и инсталации, служещи за създаването и провеждането на спектаклите. „Според закона бе изготвен технически паспорт на сградата, при което се установи, че тя се нуждае от повишаване на енергийните показатели, защото се губи много енергия и издръжката се оскъпява. Общината реши, че ще направи частичен ремонт за повишаване на енергийната ефективност, но когато започнахме огледа, стигнахме до извода, че е най-добре да се създаде проект, който да обхваща сградата цялостно. През 2015 г. пълният работен проект за ремонт по всички части – акустика, сценична механизация, осветление и озвучаване, енергийна ефективност, конструктивна част, елинсталации и водопровод, бе готов, но ремонтът така и не се случи. Разрешението, което имахме за 2016-а, бе подновено през декември миналата година. Сега проектът вече е придвижен и е на дневен ред“, разказа за „Монитор“ зам.-директорът по техническата част арх. Мирослав Церовски. На бялата мраморна сграда не е правен основен ремонт от построяването й преди близо 40 години. Преди 15-ина години медната обшивка на покрива бе махната и подменена с други материали и оттогава Климатичната инсталация също е амортизирана и не функционира: през студените периоди сцената, висока 18 м, не може да бъде отоплена, получава се „комин“, който изтегля цялата топлина от залата нагоре, и актьорите играят дзиндзирикайки. Предвижда се след реконструкцията да се обособят различни типове сцени, насочени към различни представления и публики. Голямата зала ще бъде пригодена за достъп на инвалиди, което в момента липсва. Камерната Зала 49 ще бъде изцяло осъвременена с техника, режисьорски пултове, кабини за студийни записи. Тя ще се свърже пространствено с централното фоайе, тъй като сега няма специално оформен вход: влиза се през врата в стената или по лабиринт от коридори за вътрешни хора. Там ще бъдат монтирани прибиращи се трибуни, собствен асансьор за декори и реквизит. Ще се промени и сцена „Арена“ във вътрешния двор на театъра. Тя ще се свърже с парка посредством големи стъклени витрини тип хармоника на мястото на сегашните решетки. Самата сграда ще получи нова облицовка с окачени фасадни плоскости от модерни материали, но ще се запази визията на архитектурното решение. „В строителната документация са посочени около 150 дни за протичане на строителството, което според мен не е реалистичен срок. Вероятно ще стане в рамките на 1 година. И дано започне по-скоро, защото дори когато няма хора вътре, сградата продължава да страда от състоянието си като болен човек“, тревожи се арх. Церовски. Друг от големите столични театри – „Българска армия“, през последните 5 години се справя с проблемите с материалната база главно благодарение на собствените си приходи и с подкрепата на сериозен спомоществовател. Без стотинка помощ от Министерство на културата и с личен труд на целия състав – артисти и служители, е изградена камерната сцена „Миракъл“ на V етаж, която е като луксозна бонбониера с 60 зрителски места. В нея са вложени около 150 000 лв. – собствени средства и спонсорски, а архитект на проекта е проф. Бойко Кадинов. Пак спонсор в лицето на известна марка кафе поема смяната на дюшемето на голямата сцена миналото лято (към 25 000 лв.), а това лято с 12-13 000 лв. от парите на театъра е подменена горната сценична механизация. „В последните 4-5 години сме инвестирали около 200 000 лв. за обновяване на техниката – осветителни и озвучителни пултове, тонколони, много прожектори, но постепенно и отново със собствени средства. Надявам се до края на ноември да направим основна реконструкция на фоайето на билетна каса, за да е по-артистично, а не като пункт за плащане на ток. Ще вложим собствени приходи около 15 000 лв. и там“, отбелязва зам.-директорът Йордан Алексиев. В ТБА не е правен генерален ремонт от близо 50 години, а театърът буквално – никога не е имал вентилация и климатизация, електроинсталацията трудно понася напрежението, което изискват съвременните средства за техническо обезпечаване на един спектакъл, ВиК инсталацията е все още с оловни и кахлени тръби, които всеки момент може да се спукат и да предизвикат страшна беля, предупреждава той. За такъв грандиозен ремонт обаче са необходими около 6 милиона лв., изчислили са от военната трупа – средства, които не са по силите на театъра, макар да печели добре. Бюджетът му е към 2,5 млн. за всичко – заплати, осигуровки, издръжка на сградата, средства за нови продукции... „Тук вече ще разчитаме на МК и програми по европроекти. Арх. Кадинов е направил подробен план-сметка за ремонт на театъра, идейният проект е внесен в министерството, но по него няма никакво движение“, обяснява Алексиев. Преди 2 години целево МК отпуска около 10 000 лв. за саниране и топлоизолация на задната стена на сградата към вътрешния двор, която бе повредена след взрив в близкия китайски ресторант. Засега – толкова. За ремонта в Сатиричния театър миналото лято средствата са в съотношение 2:1 – съответно от държавния бюджет и от бюджета на театъра. В зрителната зала са вложени около 300 000 лв. от тях. „Оправихме най-големия проблем в салона – отстоянието между редовете. Намерихме балансирана формула, благодарение на която загубихме минимален брой зрителски места – 43-44, и спестихме 3 реда, като направихме отстоянието максимално удобно. Отне почти година време от създаването на архитектурния проект до реализацията, като физическият ремонт бе извършен за около 3 месеца“, припомня зам.-директорът на Сатирата Николай Младенов. Новата зала „Хепи Сатира“, тип кафе-театър с 80 места, вкл. тези на бара, се прави в момента на мястото на някогашния клуб изцяло със средства от бюджета на театъра. Но работата се движи поетапно, със суми по различни проекти – по-бавно, на траншове, но със собствени сили. За техниката там (нови прожектори) са похарчени около 20 000 лв. Наближава да се осъществи проектът с обновяване на вентилацията: три четвърти от парите са от МК, останалите са собствени на театъра – общо 400 000 лв. Проведен е търгът по Закона за обществените поръчки, предстои подписване с фирма изпълнител. „Вярвам, че до края на януари ще бъдем готови да започнем, за да можем и да е по-комфортно както за артистите, така и за публиката“, казва Младенов. В Народния театър „Иван Вазов“ голям ремонт имаше през 2017 г., за който с постановление на Министерски съвет бяха предоставени 1,5 млн. лв., посочи зам.-директорът на академичната трупа инж. Емил Марков. Сред подобренията са цялостна подмяна на зрителските столове за 250 000 лв., реставрация на златните орнаменти във фоайетата и голямата зала (125 000), подмяна на мокетите по коридори и стълбища (50 000), обновяване на ВИП ложите (16 000) и тоалетните (67 000), осъвременяване на склада за декори под ул. „Иван Вазов“ (също за 67 000 лв.). След тези значими намеси в момента първата ни сцена се нуждае само от козметична поддръжка, като за тази година са предвидени подобрения по пожароизгасителната инсталация и почистване на улуците на покрива, за което ще бъдат използвани към 30 000 лв. от собствените приходи. Подобренията в общинския Малък градски театър „Зад канала“ са постоянен процес. В рамките на последните 5 години, откакто зам.-директор, отговарящ за тези дейности, е актьорът Васил Банов, за стотици хиляди левове са обновени гримьорните и „облеклото“ на сцената, осветителната и озвучителната техника, редовно се подменят емблематичните зелени пътеки пред входа. „Периодично се вършат важни неща – това е последователна и стабилна политика на Столична община. Ние сме добри стопани – не позволяваме нещата да бъдат съсипани, а ги поддържаме. Принципът е като в един дом. Влагат се известни средства тогава, когато ние мотивирано докажем, че има нужда това“, обяснява Банов. В Театър 199 основен ремонт с удължаване на сцената, повдигане нивото на редовете и увеличаване броя на столовете е имало през 2006 г. Миналата година са монтирани камери за видеонаблюдение. Периодично се правят козметични подобрения, но онова, което всяко лято се налага задължително, е обновяване на системата от помпи за отводняване, подчертава директорът Ани Монова. В момента те са 7. Просто архитектурните дадености на пространството са такива – театърът е в мазе и при всеки по-силен дъжд вода нахлува вътре, като понякога се налага да се отменят и представления. В голяма част от българските театри в последните години ремонти са правени, но частични. Пловдивският театър изгоря и сега, след цялостен ремонт, има може би най-добрата сцена като пространство, като осветление и звук. Аз се шегувам: трябва ли да запалим всички театри в България, за да ги ремонтират?! Там, където съм бил, а аз съм играл почти на всички сцени у нас, освен техническото оборудване, което трябва да е на съвременно ниво (има вече „умни“ дистанционни прожектори, осветление, ръководено в зависимост от таймера и движението на актьорите), едно от основните неща за ремонтиране са подовете. На много места има неравности, изметнати детайли, зеят дупки и, колкото и да ги покриват с подова настилка, става още по-лошо, защото дефектите не се виждат и някой може да се пребие на сцената. Самият аз съм пропадал. В други театри пък салоните са в окаяно състояние, столове са като от Балканската война и ужасно скърцат. Смятам, че трябва да се осигурят средства от държавата за доста сериозно оборудване, както и за изработване на един общ проект за енергийна ефективност на всички театри. Повечето им сгради са с широки плоски покриви, които през деня събират много слънце – Смолянският театър напр. е такъв и може спокойно цяла зима да се отоплява на батерии и да не му струва огромни пари. Говорил съм за това много отдавна, вече не помня с кой министър, защото съм работил с 8-9, но няма никаква реакция. Голяма част от сградите на театрите са мастодонти, които нито могат да се отоплят, нито да се охладят. Навремето са строени с капацитет 700-750 седящи места, а в някои градове заради демографския срив дори няма толкова жители. Спектаклите се изконсумират на второ-трето представление. Хаби се страшно много енергия. Преодоляването на този проблем трябва да е стратегия на държавата и общините. Трябва да се обърне сериозно внимание и на паспортизацията на всички театри. Тя ще покаже какво е състоянието на базата и какви са сценичните параметри. Така, ако спектакъл на даден театър ще гостува в друг театър, само с едно отваряне на паспорта му на екрана на компютъра ще може да се види какви са особеностите на сцената и трябва ли да се правят евентуални промени, за да се „вмести“ представлението там.", "date": "2019.09.28", "title": "Основен ремонт на театър гълта до 13 млн. лв. (ТЕМАТА)"}
{"url": "https://www.monitor.bg:443/bg/a/view/ch-rd-na-vestnik-monitor-176523", "text": "Днес любимият ви вестник \"Монитор\" празнува рожден ден. На този ден преди 21 години излиза първият брой на изданието. През годините вестникът спечели много приятели и верни читатели, благодарение на професионализма и отдадеността на журналистите, работили в него. Настоящият скромен, но млад и амбициозен екип на \"Монитор\" посрещна празника с подобаващ купон в столично заведение, а главният редактор Любомира Будакова вдигна наздравица за здраве и още по-големи успехи на вестникарското поприще.", "date": "2019.09.28", "title": "ЧРД на вестник \"Монитор\"!"}
{"url": "https://www.monitor.bg:443/bg/a/view/ochakva-ni-slyncheva-sybota-176525", "text": "Времето днес ще бъде предимно слънчево. След пладне ще духа слаб до умерен южен вятър, с него температурите ще са повишат и дневните ще са между 22° и 27°. Атмосферното налягане е и ще се задържи по-високо от средното за месеца. Това съобщиха от НИМХ. Над планините ще бъде слънчево с умерен вятър от запад-северозапад. Максималната температура на височина 1200 метра ще е около 17°, на 2000 метра - около 11°. Над Черноморието ще бъде предимно слънчево. Ще духа до умерен южен вятър. Максимални температури на въздуха: 21°-24°. Температурата на морската вода е 21°-23°. Вълнението на морето ще е 1-2 бала.", "date": "2019.09.28", "title": "Очаква ни слънчева събота"}
{"url": "https://www.monitor.bg:443/bg/a/view/spokojna-nosht-v-rusensko-njama-tleene-sled-pojara-v-dunarit-176524", "text": "Нощта в „Дунарит” е преминала спокойно, увериха от ръководството на завода. В цеха пожарът е потушен, няма и тлеене, съобщи Нова телевизия. В петък стотици работници бяха евакуирани заради избухването на пламъци в едно от най-големите военни предприятия у нас. Районът на километри от „Дунарит” също беше отцепен. Заради опасността от  взрив обаче най-притеснени бяха жителите на близкото село Николово. Децата от детската градина и училището бяха изведени още в петък по обяд. А спомените на възрастните се върнаха към унищожителния взрив в завода от март 1993-та. „Хората бяха наистина уплашени, но паника нямаше. През цялото време държах връзка с ръководството на завода. Евентуалната опасност беше от счупени стъкла при взривна вълна. Веднага приканихме всички хора да отворят широко прозорците. Не беше изключена и опасността от скъсване на дигата на язовира. Следяхме постоянно станцията, тя беше затворена”, заяви кметът на Николово - Марийка Генова.", "date": "2019.09.28", "title": "Спокойна нощ в Русенско: Няма тлеене след пожара в „Дунарит“"}
{"url": "https://www.monitor.bg:443/bg/a/view/syrbija-nadvi-francija-i-shte-spori-za-titlata-na-evrovolej-2019-176527", "text": "Сърбия ще спори със Словения за титлата на европейското първенство по волейбол за мъже, след като победи домакина Франция с 3:2 (23:25, 25:23, 25:21, 17:25, 15:7) във втория полуфинал от надпреварата. В Париж сърбите показаха характер и класа, за да се преборят с един от фаворитите в шампионата, и то пред собствената му публика. Волейболистите на Сърбия бяха особено ефективни на блокада, като реализираха 16 печеливши блока срещу едва 6 за „петлите“. Най-резултатен за победителите бе Александър Атанасиевич с 27 точки (3 блока), а Урош Ковачевич добави 18 точки (1 ас, 3 блока). За французите над всички бе Ървин Нгапет с 29 точки (4 аса, 1 блок). По този начин за първи път в историята на европейските първенства по волейбол ще има изцяло балкански финал, като в неделя от 18.30 часа българско време Словения и Сърбия ще се изправят един срещу друг в Париж. За словенците това е втори финал на европейско, докато сърбите ще се опитат да стигнат до третата си титла от първенство на Стария континент. Тази вечер 19.00 часа е спорът за бронзовите медали между Франция и Полша.", "date": "2019.09.28", "title": "Сърбия надви Франция и ще спори за титлата на Евроволей 2019"}
{"url": "https://www.monitor.bg:443/bg/a/view/sa-sht-udariha-isljamska-dyrjava-v-libija-176526", "text": "САЩ удариха по бази на Ислямска държава в Либия, съобщи АП. Агенцията се позовава на командването на САЩ за Африка. Това е третата кампания на САЩ в Либия за седмица. Ударени са бази на Ислямска държава в южния град Мурзук. При него са били убити 17 терористи. Мурзук е разположен в оазис на около 1000 километра южно от столицата Триполи. Ислямска държава засили позициите си в Либия след свалянето от власт на Муамар Кадафи.", "date": "2019.09.28", "title": "САЩ удариха Ислямска държава в Либия"}
{"url": "https://www.monitor.bg:443/bg/a/view/goran-bregovich-nashata-granichnost-pravi-sydbata-ni-trudna-176461", "text": "Без изгнанието в Париж нямаше да изградя самоувереност да използвам традиционната ни музика. Аз съм истински щастливец, че работата ми е толкова забавна, казва в интервю за \"Монитор\" иконата на балканската музика Горан Брегович. - Ако трябва да си представя как изглежда моята публика, може би феновете ми са млади и любопитни. Такива, на които не им трябват инструкции от телевизията или Youtube, за да харесват и слушат някого. Сами си намират музиката и дори може да открият по-добри композитори и от мен. Може би това е моята българска публика! -О, музиката е това, което правя, за да живея. Тя е една и единствена. Във висшето си образование бях обучаван да уча малките деца на философията на марксизма, но избягах от тази действителност още през последната си година в университета. Така че музиката е единственото, което някога съм правил. Аз съм истински щастливец, че работата ми е толкова забавна. Не мисля, че да уча деца на марксизъм можеше да е толкова забавно, колкото музиката. Така че съм и благодарен, че ми е дала живот, пълен с толкова радост. - Проектът ми „Три писма от Сараево“ беше разделен на две части. Първата – с песни, която излезе през 2017-та и в която съм включил някои от любимите ми артисти евреи, християни и мюсюлмани. А втората част е концерт за три цигулки – християните, които свирят на класически инструмент, евреите с техния клезмер и мюсюлманите - с ориенталска цигулка. Та това е концерт, който ще бъде издаден може би следващата година. Може би знаете, че аз не снимам видеа, не свиря по телевизията, а единствено пътувам по цял свят, за да представям лично музиката си. Така ми отнема по три-четири години, за да обиколя света и да представя нов запис. Това ще правя и с „Три писма от Сараево“ в следващите 3-4 години. - Толкова време мина, откакто не правя филмова музика. Имах такъв период, по време на войната в Сараево, когато пишех много за киното. Бях избягал във Франция и това беше единствената работа, която ми бяха предложили, защото преди войната имах златен запис в повече от 15 страни със саундрака на „Циганско време“ на Костурица. Така че в моята биография писането на саундтраци е само по време на войната, между 1992 и 1996-7. Но вече не се занимавам с това, първо, защото не се смятам за добър филмов композитор. Музиката ми е твърде мелодична и същевременно твърде агресивна и много малко илюстративна за индустрията. - Той е много готин тип. Бяхме в Ню Йорк, за да запишем едно прослушване, а продукцията беше публикувала в New York Times анонс, че ще правим кастинг за филма. И Иги дойде да участва на майтап. Изпя God Bless America (“Бог да благослови Америка“) с една тиква на главата. Разбира се, това не влезе във филма, но всички започнаха да ни навиват да направим нещо заедно. Тогава Иги ми каза, че пиел кафе всяка сутрин в едно кафене, където имало сръбски сервитьор. Сутринта преди да дойде на прослушването попитал сервитьора какво мисли за Брегович и той му казал „Брегович е бог“. Много се посмяхме на това. - Когато направих първия си филм с Кустурица – \"Циганско време\", бях най-голямата рок звезда в родината си. Затова единственият мотив да напиша музиката за този филм беше голямото ми приятелство с Костурица. Знаете, рок звездите не направят музика за филми – не носи достатъчно нито пари, нито слава. Прави се само заради приятелство. Така че първият ми саундтрак е написан заради приятелство. - Срещнах сестри Радкови по време на записите на Underground. Тогава снимахме в София. Така че поканих певици от този ваш национален хор... (б.а. „Филип Кутев“) да дойдат за снимките. От тогава, това са вече 25 години, български певици пеят в моя оркестър. Те са нещо, почти невъзможно да копираш. Дали си българин и си роден с този „влудяващ“ глас, или не си, ти не можеш да копираш уникалното пеене на всяка от тях. Всъщност заради това не мога да ги сменя, дори и да искам. Но аз обичам да работя и да пътува с тях. - Не може да се каже, че има много оригиналност в нашата музика. Заобиколени сме от много по-големи и силни музикални традиции – Италия, Унгария, Румъния, България, Гърция, Албания. Нашата музика е едно претопяване и смесване на тези силни влияния наоколо. Аз започнах със свиренето, обикаляйки по барове и кафани, когато бях на 15 години. Като станах на 17, започнах да свиря по стриптийз барове. Много рано започнах да свиря професионално и моят вкус е по-скоро вкусът на средната класа – моят баща беше военен, а майка ми – продавачка. В мен беше възпитан вкусът на средната класа, който няма как да не включва в себе си и фолк музиката. - Промени го към новото. За късмет бях в Париж, когато започнаха бомбардировките и не бях в Сараево. Така че се наложи да започна от нулата. Знаете, като си роден в малка култура, е трудно да си самоуверен на такова място. Но без това изгнание, без тази дистанция от моята култура, нямаше да изградя точно тази самоувереност и да започна да използвам традиционната ни музика като отправна точка. Ако погледнете и в исторически план голяма част от музикалната история е написана от автори, попаднали в изгнание и може би това е и моят случай. - И двете страни сме на тази ужасна гранична просека между католици, източноправославни и мусюлмани, 500 години под турско робство, така че не е само комунизмът, който може да обвиним за най-трудните си моменти и черти. Фактът че сме гранични – това прави съдбата ни трудна. - Разбира се че си спомням. Когато занесох вкъщи първите си пари от участие баща ми ми заяви: „Надявам се, че не възнамеряваш да се занимаваш с тази работа за цигани!“ Но ето, аз все още упражнявам професията на циганите. - Не, не мисля, че дъщерите ми ще се замесят с музика. Разбира се, те ходеха на балет и на уроци по музика, защото бяха принудени да го правят и аз вярвам, че е добре децата да учат музика. Но не мисля, че някога моите деца ще се занимават професионално с музика.", "date": "2019.09.28", "title": "Горан Брегович: Нашата граничност прави съдбата ни трудна"}
